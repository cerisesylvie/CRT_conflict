Consiglio Regionale della Valle d'Aosta - Oggetto del Consiglio n. 1979 del 7 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1979 del 7 maggio 1986 - Resoconto
OGGETTO N. 1979/VIII - CRISI DELLA SOCIETÀ MULTIBOX DI
POLLEIN.
(Interrogazione e interpellanza).
PRESIDENTE:
L'interrogazione e l'interpellanza iscritte
ai punti 12 e 15 dell'ordine del giorno sono svolte in discussione
congiunta.
Do lettura dell'interrogazione presentata dai Consiglieri
Pascale e Torrione:
INTERROGAZIONE
Si fanno sempre più insistenti negli ultimi tempi le voci di
difficoltà finanziarie nelle quali verserebbe l'azienda Multibox di
Pollein e si parla anche di esposti alla Procura della Repubblica
per presunti ammanchi riscontrati nella gestione contabile.
Sembra inoltre che siano intercorsi rapporti poco chiari tra
la società Multibox e la società RBS di Montjovet, che ha
recentemente cessato ogni attività.
Poiché sono trascorsi appena sei mesi dall'insediamento della
Multibox nell'ex stabilimento Inteva e notevole è stato l'esborso
finanziario della Regione (6 miliardi e mezzo, compreso il costo di
ristrutturazione dello stabilimento), è doveroso un preoccupante
interrogativo sulle prospettive dell'azienda
.
Pertanto i sottoscritti Consiglieri regionali del Gruppo
socialista
INTERROGANO
l'Assessore all'Industria, Commercio, Artigianato e Trasporti al
fine di conoscere:
a) se corrispondono a verità le voci di difficoltà finanziaria
della società Multibox di Pollein;
b) se è vero che è stato inviato un esposto alla Procura nei
confronti di un Dirigente della società per presunta o tentata
sottrazione di fondi della società;
c) se e quali rapporti sono intercorsi tra la società Multibox e
la società RBS di Montjovet;
d) se, al di là di eventuali comportamenti delittuosi da parte
di dirigenti dell'azienda, è stata verificata a sei mesi
dall'insediamento la validità dell'iniziativa industriale e, in
caso contrario, quali difficoltà obiettive, inerenti alla
produzione o alla commercializzazione, ha incontrato l'azienda.
F.ti: Liborio Pascale - Gianni Torrione
PRESIDENTE:
Do lettura dell'interpellanza presentata dai
Consiglieri Mafrica, Cout e Millet:
INTERPELLANZA
AVUTA NOTIZIA
che le condizioni finanziarie della
MULTIBOX Valdostana S.p.A. appaiono sempre più preoccupanti, al
punto che è stato ritardato il pagamento dei salari del mese di
marzo e che risultano ai sottoscritti lunghi elenchi di
creditori;
ATTESO che la FINAOSTA S.p.A. ha erogato alla MULTIBOX,
nell'arco di pochi mesi, finanziamenti per circa sei miliardi di
denaro regionale;
SOTTOLINEATO come in questo ulteriore episodio di una
fallimentare politica industriale le responsabilità siano tutte
della Giunta regionale, che non ha tenuto in conto alcuno le
riserve sulla validità dell'iniziativa espresse dalla minoranza
consiliare nella seduta del 28 gennaio 1985;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1) se risponde al vero che sarebbe stata segnalata alla
Magistratura da parte della Giunta una gestione della Società
MULTIBOX in cui risultano movimenti finanziari poco chiari (fra i
quali operazioni di compravendita con società di cui sarebbe socio
uno degli amministratori della MULTIBOX);
2) per quali motivi la Giunta regionale non avrebbe tenuto conto
di una relazione negativa sulla MULTIBOX, effettuata per conto
della Regione prima della sottoscrizione della convenzione con le
società;
3)
per quale motivo la Giunta il 20 luglio 1985 ha accettato
di modificare la convenzione con la MULTIBOX, richiedendo le
garanzie su uno solo dei tre miliardi di mutui per impianti, mentre
in precedenza le garanzie erano richieste per l'intera
somma;
4) come sono stati impiegati i rilevanti finanziamenti erogati
dalla FINAOSTA alla MULTIBOX e quali possibilità vi sono di un loro
recupero;
5) se è vero che uno dei soci della MULTIBOX avrebbe cercato di
rilevare l'attività della fallita RBS Poliplast, acquistando e
rivendendo a società di cui era socio macchinari acquisiti dalla
procedura fallimentare della predetta società;
6) quali sono le intenzioni della Giunta in merito al futuro
dell'attività produttiva della Multibox;
7) se la
Giunta regionale intende proseguire con gli
attuali metodi, esautorando il Consiglio regionale e gli stessi
organismi tecnici, in una politica industriale segnata da
fallimenti sempre più clamorosi e sempre più rapidi.
F.ti: Demetrio Mafrica Enzo Cout Ruggero Millet
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Diciamo che siamo all'ennesima puntata
dalla storia delle tragedie dell'industria della Valle d'Aosta.
Agli inizi del 1985, la Giunta Regionale aveva sottoposto al
Consiglio Regionale un testo di convenzione che prevedeva
finanziamenti molto ingenti per una ditta, che allora si chiamava
MULTISCATOLE, che avrebbe dovuto costruire imballaggi di cartone e
attrezzature di plastica di facile vendita. Ricordo, che i Gruppi
di opposizione erano rimasti allora molto perplessi per il tipo di
produzione proposto e per le notizie che in quel momento si avevano
sugli imprenditori. Credo che le delibere della Giunta, in
applicazione della convenzione, credo che abbiano prodotto una
erogazione di denaro molto consistente. Se non sono male informato,
dovremmo essere arrivati ad oltre 6 miliardi, e di questo, chiederò
poi conferma all'Assessore.
La Regione dovrebbe aver pagato 300 milioni di partecipazione
azionaria nella MULTIBOX, che è la società che si è sostituita, con
sede legale in Valle d'Aosta, alla MULTISCATOLE. La Regione
dovrebbe anche aver sottoscritto un prestito obbligazionario di 1
miliardo, e sempre la Regione dovrebbe aver concesso mutui per
opere per 3 miliardi e dovrebbe aver disposto l'erogazione di
leasing per attrezzature per 2 miliardi e 200 milioni. Il che, se
tutte queste somme sono state effettivamente erogate, ammonta a 6,5
miliardi. Accade poi che, a 6 mesi dall'inizio dell'attività, dai
giornali e da diverse altre fonti, compresa la RAI, si viene a
sapere che la MULTIBOX è in difficoltà. Ai Gruppi consiliari si
rivolgono persone, che sono creditori da diversi mesi nei confronti
di questa società, la quale dovrebbe avere avuto somme liquide per
almeno 14 miliardi. Ci risulta che ci siano fatture non pagate a
fornitori e che ci siano fatture non pagate ad imprese che hanno
partecipato all'ammodernamento dello stabilimento e addirittura, ma
si tratta di un "sentito dire" altrimenti ci faremmo cura di
rivolgerci a chi di dovere, si parla di assegni emessi su conti
inesistenti. In sede privata, comunque, possiamo fare all'Assessore
il nominativo della persona che ci ha riferito queste cose.
Abbiamo avuto anche notizia che lo stesso consiglio di
amministrazione della FINAOSTA e la stessa Giunta Regionale siano
dovuti intervenire per movimenti poco chiari all'interno della
MULTI-BOX. Si parla di una denuncia alla Procura della Repubblica
da parte della Giunta regionale e noi vorremmo sapere se ciò è
vero. Si dice che all'interno della MULTIBOX sarebbero avvenuti
movimenti di capitali tra la società ed uno dei soci della società
che, a sua volta, ha fornito prodotti o attrezzature alla stessa
società. Vorremmo sapere se queste notizie corrispondono al vero.
Se tutto ciò è attendibile, se esiste una situazione di difficoltà
della MULTIBOX, se ci sono stati movimenti poco chiari e se sono
state erogate delle somme delle quali non si sa quale sia stata la
fine, noi vorremmo sapere qual'è il giudizio che dà oggi la Giunta
Regionale sull'operazione MULTIBOX.
Inoltre vorremmo anche sapere, per quale motivo non si sarebbe
tenuto conto di una relazione precedente alla prima convenzione,
che la Giunta Regionale doveva conoscere e nella quale sarebbe
stata evidenziata la sottocapitalizzazione della società originaria
e l'impossibilità da parte della stessa società di prestare le
dovute garanzie.
Vogliamo anche sapere quali motivi tecnico-finanziari hanno
indotto la Giunta Regionale a modificare in modo rilevante, nel
luglio del 1985, la convenzione.
La prima convenzione prevedeva che, per le opere, venissero
erogati alla MULTIBOX 3 miliardi con adeguate garanzie e quella
convenzione è stata sottoscritta il 19 febbraio 1985. Il 20 luglio
del 1985, nella convenzione successiva, la Giunta riduceva la
richiesta di garanzie ad uno solo dei 3 miliardi, mentre gli altri
2 miliardi potevano essere erogati su presentazione di fatture dei
lavori eseguiti. Ci chiediamo perché ed in base a quali fatti e
motivi, la Giunta ha chiesto questa trasformazione. Ci chiediamo
anche come sono stati impiegati tutti i soldi erogati alla FINAOSTA
e ci chiediamo ancora che attendibilità abbiano gli imprenditori di
questa finanziaria. Da notizie ricevute sembra che in questo
settore delle lavorazioni plastiche ci sia una situazione che
consente ad alcuni imprenditori coinvolti nella MULTIBOX di
spostare capitali per impadronirsi di altre attività; cercherò di
spiegare questo concetto.
In una precedente interpellanza presentata al Consiglio
Regionale dal nostro Gruppo, avevamo chiesto notizie sul fallimento
della RBS e l'Assessore ci aveva detto che, in sostanza, c'era una
somma pari a circa 1 miliardo e 700 milioni, che non si sapeva se
la Regione avrebbe potuto recuperarla o meno perché si era prodotto
il fallimento e bisognava vedere come sarebbero andate le cose. In
seguito dopo il fallimento, la RBS, per recuperare delle somme,
vende materiali alla FINSAR, il cui titolare, per quello che noi
sappiamo, è uno dei soci della MULTIBOX. La FINSAR rivende questi
materiali ed attrezzature alla TECNOPAK che è una società nella
quale dovrebbe essere presente, o comunque fino a qualche tempo fa
c'era, questo socio della MULTIBOX. La TECNOPAK a sua volta dice di
voler iniziare un'attività perché prende ordini da una società che
si chiama LAVISPOL, che presenta l'ordine numero 1 e quindi inizia
l'attività in questo momento, e che, non abbiamo conferma di questo
fatto del quale abbiamo solo notizie, sarebbe ispirata da uno degli
ex soci della RBS.
Ci sembra che tutta questa materia, richieda particolare
attenzione quando la Giunta Regionale propone al Consiglio attività
che riguardano questo settore e imprenditori che compaiono in
alcune società, poi in altre ed altre ancora (Sembra quasi che si
ripeta la situazione della Casa da Gioco di St. Vincent) e che,
nella società che dovrebbe rispondere direttamente alla Regione,
dopo 6 mesi dicono di non avere più i quattrini necessari per
pagare gli operai e per pagare gli stipendi. Ci sembra che la
questione sia molto seria.
In sostanza, noi vorremmo sapere se la Giunta Regionale ritiene
ancora affidabile l'attuale gruppo imprenditoriale al quale noi
abbiamo erogato tutti questi finanziamenti e se prevede di
intervenire in operazioni nelle quali siano coinvolti personaggi
che fanno parte della MULTIBOX. Vorremmo sapere, sempre che la
Giunta sia in grado di dircelo, se esiste un rendiconto di tutte le
somme erogate dalla Regione attraverso la Finaosta e se questo è
dimostrabile, noi vorremmo anche informazioni sul futuro della
MULTIBOX.
L'ultima domanda, che abbiamo già fatto in occasione del
fallimento della MAXEL, è di carattere politico. La Giunta
Regionale viene in Consiglio con delle convenzioni, eroga somme di
miliardi sotto la sua responsabilità, e non porta più le
deliberazioni in Consiglio per la ratifica e quindi si assume in
prima persona le responsabilità di questo tipo, perché non c'è più
alcun controllo. In alcuni casi, anche in presenza di pareri
negativi della FINAOSTA, decide di togliere delle condizioni a
quanto aveva già decretato e facilita tutta una serie di
operazioni. Magari, poi, le aziende chiudono e la Giunta, o
l'Assessore, ci dice: "Purtroppo il mercato non tirava...purtroppo
non incontriamo mai un imprenditore come si deve...". Noi non siamo
più d'accordo nell'accettare questi alibi. Se la Giunta Regionale
non porta in Consiglio le delibere, non sottopone alle Commissioni
le procedure e non tiene conto dei suggerimenti dell'opposizione,
si faccia carico essa stessa di questa responsabilità e sia chiaro
a tutti che l'errore deve essere imputato a chi procede in questo
modo.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Cercherò di rispondere sia agli
interrogativi presenti nell'interpellanza presentata dal Gruppo
Comunista che a quelli presenti nell'interrogazione del Gruppo
Socialista.
Le voci di difficoltà finanziarie della MULTIBOX di Pollein
corrispondono a verità in quanto la società si trova a dover
affrontare difficoltà gestionali e carenze di liquidità.
L'Assessorato è venuto a conoscenza di irregolarità nella gestione
della società all'inizio del mese di aprile del 1986, con la
lettera della FINAOSTA del 2 aprile, e, con maggiore precisione, in
seguito ad una lettera della FINAOSTA del 9 aprile, alla quale era
allegata la relazione del Collegio sindacale all'assemblea
ordinaria della MULTIBOX in data 7 aprile.
In data 10 aprile l'Assessorato ha inviato al Procuratore della
Repubblica e al Presidente della Giunta Regionale copia della
lettera di risposta alla FINAOSTA. Detta lettera, invitava la
FINAOSTA ad agire immediatamente nei confronti dei soci di
maggioranza della MULTIBOX, sulla base di quanto già verificato dal
Collegio sindacale, e l'invitava ad esperire tutti gli atti di
ispezione e controllo al fine di accertare la reale situazione
amministrativa e gestionale dell'azienda, dandone immediata
comunicazione all'Autorità giudiziaria, qualora emergessero
elementi dai quali si potessero ravvisare sospetti di fatti di
reato.
La FINAOSTA, in data 24 aprile, ha presentato all'Autorità
giudiziaria una denuncia, querela contro ignoti, per la sottrazione
di macchinari aventi il valore di circa 400 milioni di lire.
Inoltre sono state promosse, rispettivamente il 16 aprile ed il 29
aprile, azioni di responsabilità nei confronti dei soci di
maggioranza, ai sensi dell'artico lo 2393 del C.C. e la denuncia al
Tribunale, ai sensi dell'articolo 2409 del C.C. Questo è il quadro
della situazione.
La decisione di effettuare l'insediamento dell'attività
industriale della MULTIBOX a Pollein, e credo che questo sia
inerente alla seconda domanda che mi è stata rivolta, ha tenuto
conto della relazione effettuata da uno studio professionale per
conto della Regione. Esistevano problemi di sottoproduzione, perché
i locali dove operava la MULTISCATOLE, ora MULTIBOX, non erano
idonei a contenere i macchinari più moderni che avrebbero permesso
di aumentare notevolmente la produzione, sia da un punto di vista
quantitativo che qualitativo. Infatti erano documentati contratti
richiesti per volumi di produzione notevolmente superiori a quelli
che si potevano effettuare con una tecnologia meno moderna e di
stampo più artigianale. Ancora oggi, infatti, il mercato è
disponibile ad assorbire più della produzione che potrebbe
effettuare la società con le nuove tecnologie. Esiste quindi la
validità della produzione e del mercato.
Ciò che invece si è dimostrato decisamente in contrasto con le
aspettative, è la capacità e la serietà imprenditoriale dei soci
amministratori di maggioranza che non sono stati in grado di
mantenere gli impegni presi ed hanno operato in modo tale da
portare la MULTIBOX in questa negativa situazione finanziaria, pur
in presenza di un buon mercato e di macchinari in grado di essere
competitivi se ben utilizzati.
Voglio ricordare che l'Ente Regione, con lettera in data
11.1.1985, trasmetteva alla FINAOSTA la deliberazione, oltre alla
stessa relazione, con la quale conferiva il mandato per
l'insediamento in Pollein della Società MULTIBOX. La FINAOSTA,
presa visione della documentazione esistente, per valutare da un
punto di vista tecnico l'insediamento, in data 18 febbraio
accettava l'incarico senza segnalare particolari fattori negativi,
fatta eccezione per le due ultime lettere delle quali ho parlato,
del 2 e del 9 aprile del 1986, la risposta alle quali è stata
inviata per conoscenza alla Procura della Repubblica.
Devo dire al Consigliere Mafrica che quella modificazione di
deliberazione era già stata motivata in questo stesso Consiglio
Regionale, cioè quella per la quale non era stata richiesta
garanzia per una quota di quel mutuo e la illustrerò nuovamente
qui.
Gli interventi previsti dalla convenzione all'inizio
consistevano nella partecipazione azionaria del 30% nel capitale
sociale e cioè 300 milioni sul totale di un miliardo, che è stata
sottoscritta in data 18 marzo 1985; nel prestito obbligazionario
per l'importo di 1 miliardo, al tasso pari al 50% del tasso di
riferimento determinato con decreto del Ministero del Tesoro,
ammortizzabile in 8 anni e deliberato il 19 aprile del 1985 e
sottoscritto il 31 luglio del 1985; in un mutuo per l'ammontare di
3 miliardi, ammortizzabili in un massimo di 13 anni, dei quali 5 di
preammortamento al tasso di interesse pari al 50% del tasso di
riferimento determinato con decreto del Ministero del Tesoro per le
operazioni di credito nel settore dell'industria in vigore nel
bimestre immediatamente precedente alla data di stipulazione del
relativo contratto. Questo viene poi maggiorato annualmente con il
meccanismo sopraindicato e subordinato alla concessione di adeguate
garanzie e alla documentazione comprovante le spese per:
acquisizione ed installazione di impianti fissi, acquisizione ed
installazione di macchinari, attrezzature ed automezzi,
acquisizione di scorte e semilavorati.
Questo mutuo, con convenzione in data 20 luglio 1985, venne
scorporato in due "tranches": £. 1 miliardo, con le garanzie
previste, destinato all'acquisto di macchinari, attrezzature e
scorte, e £. 2 miliardi, senza prestazioni di garanzie, destinati
alle opere di ristrutturazione del capannone di proprietà dell'Ente
Regione e alla realizzazione di impianti fissi. Lo sgravio della
presentazione delle garanzie, era giustificato dal fatto che questi
interventi, andavano a migliorare una struttura di proprietà
regionale e quindi si trattava di interventi sul patrimonio della
Regione e che erano stati inseriti nel mutuo per la MULTIBOX.
Per la verifica della congruità della spesa, la FINAOSTA, in
data 25 luglio 1985, provvide alla nomina di un proprio consulente
nella persona dell'ing. Maione.
Le erogazioni sono avvenute per £. 400 milioni, per acquisizione
di impianti fissi, macchinari, scorte e semilavorati.
Il totale delle seguenti cifre, che assommano a 1 miliardo e 103
milioni e che si riferiscono agli interventi sul fabbricato, lo dà
per date di erogazione ed esse sono state documentate, come spese,
dallo stesso perito ing. Maione: 322 milioni nell'agosto del 1985,
327 nell'ottobre del 1985, 349 nel novembre del 1985 e 105 milioni
il 17 febbraio del 1986.
La locazione finanziaria della durata massima di 5 anni, per
l'importo complessivo di £. 2 miliardi e 200 milioni, a tasso di
interesse agevolato, come convenuto con le modalità precedenti,
aumentato di 3 punti e mezzo. Si tratta dei meccanismi della
FINAOSTA che, per i contratti di leasing, applica un tasso di
interesse che è pari al 50% del tasso di riferimento aumentato di 3
punti e mezzo. Sono di operazioni di leasing stipulati dalla stessa
FINAOSTA.
In operazioni di leasing, sempre da parte della FINAOSTA, vi
sono 12 contratti per un totale complessivo di 2 miliardi e 891
milioni.
Se volessimo riassumere la situazione in cifre abbiamo: 300
milioni di partecipazione azionaria; 1 miliardo di prestito
obbligazionario sottoscritto il 31 luglio del 1985; erogazione di
un mutuo di 400 milioni in data 28 maggio 1985 in funzione di
documentazione di spesa relativa ad acquisizione di impianti fissi,
macchinari, scorte e semi lavorati (Il mutuo è garantito da
fidejussione); erogazione di un mutuo per 1 miliardo e 103 milioni
per spese di ristrutturazione del capannone di proprietà regionale;
e leasing di 758 milioni e 740 mila lire sui macchinari.
Ci sono poi i 12 contratti di leasing, da parte della FINAOSTA,
per 2 miliardi 136 milioni e 671 mila e 600 su macchinari e
attrezzature.
Questi sono i leasing stipulati dalla FINAOSTA. Il totale
complessivo risulta quindi di 5 miliardi 694 milioni e 411.600
lire. Di questi, come ho detto, 400 milioni sono garantiti da
fidejussione, 1 miliardo e 103 milioni servono per la
ristrutturazione del capannone e ci sono 2 miliardi e 132 milioni
che sono leasing per macchinari stipulati con la FINAOSTA.
La convenzione non ha subito modifiche sostanziali, ma ha dato
solo la possibilità di utilizzare una parte dei fondi per
l'acquisto di macchinari in leasing. C'è ancora da notare che il
mutuo è stato erogato per l'importo di 400 milioni su presentazione
di pari fidejussione ritenuta valida e accettata dalla
FINAOSTA.
Per l'erogazione dell'importo di 1 miliardo e 103 milioni, che è
attinente alla sistemazione di opere di ristrutturazione inerenti
al fabbricato e alla realizzazione di impianti fissi, la FINAOSTA
aveva nominato come tecnico l'ing. Maione, il quale, in
contraddittorio con un rappresentante della società, ha accertato
la congruità di ogni singola categoria di spesa e l'erogazione è
avvenuta solo per le somme da questi confermate. Poiché l'immobile
è di proprietà della Regione, per le opere finanziate e incorporate
all'immobile non sono state ritenute necessarie ulteriori
garanzie.
Per quanto riguarda i rapporti MULTIBOX, RBS e tutti quegli
altri nomi, la FINAOSTA, come è suo compito di controllo, sta
svolgendo le indagini del caso. Per quanto ci è dato di sapere in
modo informale, possiamo dire che la MULTIBOX non è impegnata, in
quanto società, con la TECNOPAK, ma si è al corrente che la società
TECNOPAK, recentemente costituita ed al cui capitale sociale
partecipa un socio della MULTIBOX con una quota dell'80%, ha
rilevato alcuni macchinari dal fallimento RBS CARTFERPLAST.
Ulteriori ed eventuali informazioni più precise e dettagliate,
potranno venire dagli accertamenti che la FINAOSTA sta facendo.
Rispondendo alla sesta domanda, posso dire che, espletati i
necessari accertamenti tecnici in atto, nonché le indagini della
Magistratura, in ordine al comportamento di amministratori e
dirigenti, anche a seguito di indagini tecniche eseguite con la
collaborazione di affermate ditte del settore, si ha la ragionevole
indicazione che l'insediamento industriale può essere produttivo ed
il suo prodotto remunerativo e facilmente collocabile sui mercati
nazionali ed esteri.
(...Interruzione del Consigliere Baldassarre...)
LANIVI (A.D.P.):
Mi scusi il Consigliere Baldassarre, ma
volevo solo terminare per completare il ragionamento. Non sto
parlando degli imprenditori, ma sto parlando della produzione e
quindi della tipologia della produzione e della sua collocabilità
sul mercato. Per quanto riguarda gli imprenditori avevo in mente di
completare quanto stavo dicendo quando lei mi ha interrotto. Dico
queste cose perché ci vogliono i riscontri tecnici e non. Si ha
invece fondato motivo di credere che le difficoltà attuali
dell'azienda dipendano principalmente, se non esclusivamente, dal
non corretto comportamento degli amministratori soci di
maggioranza, contro i quali si agirà con il massimo rigore.
Alla domanda se riteniamo questi imprenditori affidabili o no,
rispondiamo no. In ogni caso siamo per la continuità di questa
attività, che, a detta di aziende affermate e leader nel settore,
ha un certo mercato e quindi il tipo di produzione e la sua
possibilità di accesso al mercato sono possibili.
Tutto ciò può avvenire con l'esclusione degli attuali
imprenditori.
Sempre in fase di verifica delle condizioni del mercato, alcune
aziende del settore ritengono che la MULTIBOX, chiarita l'attuale
situazione, possa riprendere l'attività rioccupando, in tempo
relativamente breve, le maestranze insediate nello stabilimento di
Pollein, avviando anche un successivo programma di sviluppo. Il
presupposto di questa operazione è l'allontanamento degli attuali
soci di maggioranza.
Per quanto concerne l'ultimo punto, posso dire che la Giunta non
ritiene di aver mai voluto esautorare né il Consiglio Regionale né
tanto meno gli organismi tecnici che sono indispensabili per
giudicare la validità o meno degli insediamenti proposti e
possibili, essendo inoltre compito di questi organi tecnici esporre
ogni utile giudizio tecnico in base al quale adattare tipologie e
forme di intervento. Ad essi, inoltre, compete la verifica
dell'adempimento della convenzione.
Inoltre vorrei fare alcune considerazioni finali, non certo a
mo' di giustificazione, ma per avere un quadro sul quale ragionare
in maniera obiettiva.
In merito ai margini di rischio, la Giunta Regionale, si è
trovata, ma si troverà anche in futuro, ad operare in condizioni di
alto rischio in questo settore industriale. Di fronte a questa
situazione si possono effettuare due scelte, ma nessuna delle due è
assolutamente senza rischio e noi possiamo solo creare le
condizioni perché il rischio sia quanto più ridotto possibile. Non
certo per spirito di polemica voglio dire che gli stessi
Consiglieri Regionali che hanno portato nel mio ufficio delle
proposte per qualche insediamento industriale, anche se non l'ho
fatto sapere agli interessati, hanno ricevuto durissimi giudizi. Io
non sto certamente a negare la buona fede di molti Consiglieri
regionali, che ringrazio per il loro atteggiamento costruttivo, ma
dico solo quanto sia difficile operare in questa situazione che è
resa ancora più difficile dal fatto che, nel settore
imprenditoriale in Valle d'Aosta, noi non abbiamo né una riserva e
né un polmone imprenditoriale, sufficiente per affrontare la
riduzione del sistema e della struttura industriali
tradizionali.
Secondo me, pertanto, le scelte sono di due tipi: affrontare
certi rischi a costo di sbagliare, cercando di alimentare questa
difficile fase di ristrutturazione industriale, oppure, in virtù di
una sicurezza che oggi nessuno può fornire, restare immobili e
ricorrere a forme anche più comode, di tipo più marcatamente
assistenziale.
Questi due esempi li ho fatti solo per delineare meglio, forse
anche per contrapporre, le due posizioni. Molto probabilmente,
però, la scelta è nel giusto mezzo, oppure può trattarsi di una
scelta che tenga conto delle difficoltà e dei vantaggi dell'una o
dell'altra soluzione. La soluzione migliore, probabilmente, sarebbe
quella di affrontare il rischio avendo il massimo delle garanzie
possibili.
Di fronte a questa situazione, quindi, il problema è quello di
avere, da un lato, una struttura tecnica che molto probabilmente
non va collocata all'interno dell'apparato burocratico regionale, e
degli strumenti di controllo che possano garantire l'efficacia
degli investimenti che facciamo. Il potenziamento ed il
miglioramento della struttura della FINAOSTA, affinché possa
svolgere pienamente la funzione di supporto tecnico dell'attività e
dell'investimento regionale, ci pare una via di uscita credibile e
possibile.
C'era ancora una domanda, credo del Consigliere Mafrica, ma che
più che altro era di corollario ad un'altra e che chiedeva se la
Regione intende collegarsi con gli attuali imprenditori della
MULTIBOX in nuove iniziative. Rispondo: assolutamente no! Inoltre
era stata avanzata anche una certa perplessità da parte dei Gruppi
dell'opposizione. Mi pare che tutti o parte dei Gruppi
dell'opposizione abbiano assunto nei loro interventi un
atteggiamento critico. Certo è che quando si elencano le cose che
non sono andate bene, non si tiene conto di quelle che sono andate
bene. È un modo d'agire che protegge di più l'opposizione, perché
in ogni caso, comunque vadano le cose, offre sempre la riserva di
poter dire un giorno: "L'avevamo detto". Quando si agisce si
sbaglia ed in questo caso l'errore, certamente non voluto e non
previsto, non è nel tipo dell'iniziativa, né nella tipologia del
prodotto e nelle sue possibilità di collocarsi nel mercato, ma è
nei suoi imprenditori che si sono dimostrati molto lontani dalle
nostre aspettative.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore, come d'altronde è sua
abitudine, non si è sottratto alla esplicitazione dei fatti e
quindi non possiamo dire che abbia nascosto le difficoltà della
MULTIBOX e soprattutto l'esistenza di gravi responsabilità che sono
da addebitare ai soci di maggioranza di questa società. In questo
modo viene evidenziata la conferma di una scelta infelice, se non
nel tipo di produzione, nella scelta dei soggetti che dovevano
portarla avanti.
Devo dire, però, che questo atteggiamento dell'Assessore che
viene quasi abitualmente utilizzato per una lunga successione di
fallimenti, comincia a diventare meno credibile, perchè, è vero che
ci sono spiegazioni e ragioni per ogni cosa, quando però i
fallimenti sono numerosi, può darsi che ci sia qualcosa da rivedere
anche nella politica industriale della Regione. Per tanto, se
l'iniziativa MULTIBOX, come produzione e come mercato, poteva
andare avanti, ma non è andata avanti, ciò significa che non è
stata fatta un'adeguata valutazione delle capacità organizzative ed
imprenditoriali di chi è venuto ad insediarsi nella Regione, perché
non c'è stata questa capacità di valutare la credibilità
dell'imprenditore.
L'Assessore dice che per l'opposizione è più facile, perché è
sufficiente esprimere ogni volta dei dubbi, tanto prima o poi
qualcuno fallisce.
Diciamo, purtroppo, che finora sono pochi i casi che sono andati
bene e l'opposizione non ha dato sempre lo stesso giudizio;
sull'operazione Olivetti, ad esempio, anche l'opposizione ha
espresso una certa fiducia...
(...INTERRUZIONE...)
Il voto è una cosa ed il giudizio è un'altra. Per ciò che
riguarda, invece, questa iniziativa, noi, come Gruppo, avevamo
fatto delle modeste ricerche in quel di Cremona, mi pare, e già da
quella fonte avevamo ricevuto delle indicazioni negative. Ci pare
strano che la Giunta, che pure dispone di tecnici e della FINAOSTA,
non abbia ricevuto, fin dall'inizio, elementi sufficienti per dare
un giudizio diverso.
Io credo quindi che il discorso degli strumenti tecnici non
possa più essere rimandato e se la FINAOSTA, per come è
strutturata, non è in grado di dare alla Giunta Regionale ed al
Consiglio Regionale i servizi per cui è stata costituita, la si
modifichi e si presenti una legge che istituisca la possibilità di
controlli, da parte del Consiglio regionale, anche dopo la stipula
di una convenzione. Quando voi ci coinvolgerete, non solo al
momento della convenzione, ma anche quando dovete decidere, con
relazioni della Finaosta, se erogare o meno un mutuo, probabilmente
poi potremo fare delle valutazioni diverse.
Per il momento possiamo solo dire che è cambiato l'atteggiamento
dell'Assessore rispetto al Consiglio, però la politica industriale
della Valle d'Aosta non è ancora ad una svolta, perché, dopo questa
vicenda, io credo che torneremo a parlare della MAXEL e
probabilmente salteranno fuori anche altre questioni. Non bisogna
più fare solo l'analisi dei guai, ma bisogna pensare sul serio alla
possibilità di dotarsi di strumenti più efficienti di quelli di cui
disponiamo, altrimenti, Assessore, me lo consenta, lei rischia di
fare la figura che hanno fatto i sovietici per Chernobyl.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Dopo le osservazioni fatte dal
Consigliere Mafrica io credo che ci sia poco da aggiungere. Se
permettete vorrei ricordare una curiosa osservazione che noi
avevamo fatto quando s'era svolto il dibattito su questa
convenzione, allorquando avevamo ironizzato un pò sul nome
"MULTISCATOLE" dicendo che il nome ci richiamava alla mente le
scatole cinesi. In effetti, sentendo poco fa il Consigliere
Mafrica, parlare di tutti quegli intrecci societari (RBS, FINSAN,
TECNOPAK...), ci è tornato alla mente che forse noi avevamo ragione
e che sarebbe stato preferibile conservare il nome "MULTISCATOLE"
perché ci sembra appunto che ci siano tante scatole, con la
sorpresa finale che, aprendo l'ultima scatola, non troviamo più i
soldi che la Regione ha dato come finanziamento.
Io devo dare atto all'Assessore di avere riconosciuto con
coraggio e con onestà errori di valutazione, fatti in ordine a
questa società, anzi, più che alla società agli imprenditori che
sono venuti da Cremona ad impiantare questa attività. Questi errori
possono anche essere comprensibili perché è molto difficile
valutare le persone, soprattutto quando non si conoscono, ed è vero
che il rischio che noi corriamo, quando cerchiamo degli
imprenditori esterni, è difficile da evitare con gli strumenti che
abbiamo a disposizione. L'esperienza ci dice che con questi
imprenditori abbiamo sempre avuto poca fortuna. Direi che in questo
caso abbiamo proprio toccato il fondo, perché, oltre
all'incapacità, ci sono anche dubbi sull'onestà, e questo è il
fatto più grave. Forse, nella sfortuna, siamo stati anche fortunati
perché ce ne siamo accorti in tempo, già nei primi mesi di
attività, e forse abbiamo evitato danni maggiori che ci sarebbero
potuti capitare in prospettiva.
Direi che il problema di fondo è quello di rivedere i meccanismi
di valutazione e ha fatto bene l'Assessore a dire che bisogna anche
rivedere i compiti ed i doveri della FINAOSTA, perché questa
"benedetta" finanziaria, come noi abbiamo accennato alcuni mesi fa
quando abbiamo chiesto un dibattito su questo argomento, non
risponde, come non ha mai risposto alle finalità ed agli obiettivi
che il Consiglio Regionale, o quanto meno le Forze politiche che ne
avevano promosso l'istituzione, si erano prefissati. Bisogna
rivedere questa FINAOSTA, possibilmente modificando la legge, forse
cambiando anche determinati dirigenti, perché la responsabilità, in
definitiva, è anche di chi dirige questi organismi. Si tratta in
ogni caso di una questione che va affrontata e che va posta in
evidenza.
Vorrei fare un'ultima osservazione, che costituisce poi il
nocciolo della nostra interrogazione, sulla possibilità che questa
azienda, al di là del comportamento dei suoi dirigenti, abbia o
meno una sua validità sul piano economico od industriale.
L'Assessore ci ha detto che essa ha una sua validità sul piano
gestionale e del mercato e che è stata solo l'incapacità dei
dirigenti che ha portato a queste difficoltà finanziarie.
Raccomandiamo allora che, se si dovesse arrivare, come noi
auspichiamo, al di là di quelle che possono essere le risultanze
della Magistratura, ad allontanare questi dirigenti, prima di
andare a chiamare altri imprenditori esterni, sui quali poi il
rischio è così alto, vediamo di cercare "in loco" degli
imprenditori capaci di portare avanti questa iniziativa, perché mi
pare che qui, più che ad un livello industriale, siamo ad un
livello artigianale.
Poiché qui in Valle, ci sono delle piccole aziende che già
lavorano questi prodotti, cerchiamo di promuovere un consorzio tra
queste aziende valdostane che ci sono già nel mercato, un consorzio
tra imprenditori nostri, che conosciamo meglio, perché si assumano
l'iniziativa di gestire questa azienda ex MULTIBOX. Altrimenti, il
rischio è quello di andare a cercare degli altri imprenditori
esterni, che fino ad oggi ci hanno fatto andare incontro ad
esperienze molto negative, tranne che per l'Olivetti il cui nome è
già una garanzia, anche se sulle sue prospettive staremo poi a
vedere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK