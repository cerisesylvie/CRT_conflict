Consiglio Regionale della Valle d'Aosta - Oggetto del Consiglio n. 2255 del 6 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2255 del 6 ottobre 1986 - Resoconto
OGGETTO N. 2255/VIII - RATIFICA DELLA DELIBERAZIONE N. 6721,
IN DATA 12 SETTEMBRE 1986, ADOTTATA DALLA GIUNTA REGIONALE IN VIA
D'URGENZA - (Reiezione di ordine del giorno).
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Alzarci continuamente, in ogni
Consiglio regionale, per chiedere spiegazioni sulle perizie
suppletive può diventare difficile per chi deve ascoltare, ma io,
finché starò in questo Consiglio regionale, non mi stancherò di
prendere ogni tanto (ma questo "ogni tanto" sta diventando
"spesso") la parola quando si tratta di perizie suppletive.
Qui ci troviamo ancora una volta di fronte ad un altro
importante esempio di come l'Assessore Fosson conduce l'Assessorato
ai Lavori Pubblici. Stamattina qualcuno, giustamente, mi ha
rimproverato di aver fatto degli elogi all'Assessore Fosson quando
divenne Assessore ai Lavori Pubblici, perché credevo che qualcosa
sarebbe cambiata. Invece non è cambiato niente, anzi, le cose vanno
peggiorando, perché lo stile è sempre lo stesso e noi, in Consiglio
regionale, siamo costretti ogni volta ad alzarci.
Entrando nel merito di questo provvedimento si scopre che si da
un appalto alla CO.GE.CO., che, e sottolineo il fatto, questa
mattina era già presente in altre due perizie suppletive,
ovviamente senza voler parlare di altre perizie suppletive e delle
altre che incontreremo.
Fatta questa precisazione, scopriamo che si da un appalto per la
costruzione di un complesso polisportivo e ad un certo punto si
dice: sostituiamo la costruzione della piscina con un salone....
Può capitare che l'Assessore si inventi un lavoro, lo metta in
appalto e allo stesso partecipino parecchie imprese.
All'improvviso, però si cambia e, ad esempio, anziché costruire un
cimitero si costruisce una sala da ballo e si procede nei lavori
senza effettuare una nuova gara di appalto, ma si procede in
seguito ad una semplice perizia suppletiva.
Qui ci troviamo proprio nell'ipotesi, anzi nel caso specifico,
di una nuova gara di appalto, ma non si procede. Si stanzia 1
miliardo e 250 milioni per quel lavoro, comprensivo anche della
piscina, e ad un certo punto si dice all'impresa di non fare più la
piscina e le si fa fare un'altra opera, variando completamente il
progetto iniziale. Questo modo di procedere può anche diventare
un'abitudine, perché l'abbiamo già constatato in precedenza e
possiamo anche immaginare che si ripeterà in futuro.
Vogliamo parlare brevemente delle perizie suppletive? Io ho
condotto una piccola, modesta, anzi modestissima indagine sulle
perizie suppletive ed ho scoperto che su 440 appalti, che vanno dal
febbraio 1984 al novembre 1985, ripeto su 440 appalti, le perizie
suppletive sono state 302, con una percentuale pari all'80% sul
prezzo d'appalto a base d'asta. Si tratta, quindi, di 302 perizie
suppletive su 440 lavori messi in appalto in un anno e 6 mesi.
Vogliamo ancora andare avanti con i dati? L'ammontare
complessivo di queste perizie suppletive che la Regione ha pagato,
danneggiando quindi le altre imprese, assomma a 38.508.676.905
lire. Questa è la cifra esatta di 302 perizie suppletive su 440
appalti svoltisi in un periodo di un anno e 5 mesi!
Questo è il metodo con cui l'Assessorato ai Lavori Pubblici
(questi dati si riferiscono soltanto all'Assessorato ai Lavori
Pubblici) procede "allegramente" nelle perizie suppletive! Se
andiamo ancora più a fondo, scopriamo che, all'interno di queste
cifre, ci sono le solite imprese ed i soliti nomi, ad ogni appalto
dei quali corrisponde una perizia suppletiva.
Questo modo di procedere è anche mortificante per le altre
imprese che pur potendo concorrere per un determinato lavoro si
vedono invece escludere da queste procedure. Vediamo che a volte si
praticano dei ribassi d'asta addirittura "spaventosi" del 36%, 34%,
32% e 24% che sono "più che logici" per certe imprese che hanno la
certezza di poter ricorrere alle perizie suppletive che diventano
una necessità quando si è in presenza di ribassi con simili
percentuali. Del resto le cifre citate prima (302 perizie
suppletive su 440 appalti) non ci fanno pensare ad altro. Questa
non è un'insinuazione, ma é solo una presa d'atto di questo fatto
"nuovo", che chiamiamo "nuovo" perché qualche volta forse è
opportuno dire che c'è qualcosa di nuovo per non stancarci; ma di
questi fatti io, in questo momento, metto al corrente tutti i
colleghi Consiglieri.
Vogliamo andare avanti per questa strada, anche perché io ho
degli esempi da sottoporre al Consiglio? In un appalto a base
d'asta di 2 miliardi e 924 milioni, con un ribasso d'asta del 24%
(quindi l'appalto è stato aggiudicato per 1 miliardo e 950
milioni), è stata fatta una perizia suppletiva di 782 milioni, come
risulta dalla delibera n. 4476! Ecco un altro esempio. Su un
importo a base d'asta di 2 miliardi e 924 milioni, con un ribasso
d'asta del 24,14%, pari ad 1 miliardo e 750 milioni, è stata fatta
una perizia suppletiva di 1 miliardo e 100 milioni! Poiché stiamo
parlando di un importo d'asta di 1 miliardo e 750 milioni, si
tratta quindi di ben oltre il 6,50%, e ciò lo si evince dalla
delibera n. 7891.
Ho ancora altri esempi, e chiedo scusa ai Consiglieri se vado
avanti, ma sono costretto a farlo per riuscire a spiegare meglio il
concetto insito in queste facili perizie suppletive. In un lavoro
che prevedeva un importo a base d'asta di 108 milioni è stata
aggiunta una perizia suppletiva di 190 milioni! È un caso in cui il
valore della perizia suppletiva ha addirittura superato l'importo
d'asta. Posso ancora continuare citando anche le delibere così
potranno essere controllate da qualcuno. Nella delibera n. 9178,
per un importo a base d'asta di 4 miliardi e 200 milioni, con un
ribasso del 34,25% (si arriva così ad una aggiudicazione di 2
miliardi e 850 milioni), è stata fatta una perizia suppletiva di 1
miliardo e 950 milioni! Ripeto: delibera n. 9178!
Andiamo ancora avanti con altri esempi e preciso che non ho
preso quelli che convenivano a me, anche perché l'andare a tirare
fuori 302 delibere, per un Gruppo modesto come il mio, composto di
una sola persona, è una fatica enorme, e pertanto ho preso solo i
primi dati che avevo sotto mano.
Su un importo d'asta di 120 milioni, sul quale era stato
praticato il ribasso dell'1,60%, è stata fatta una perizia
suppletiva di 130 milioni, superiore quindi all'importo d'asta.
Questo lo si ricava dalla delibera n. 1539. Su un importo d'asta di
658 milioni, sul quale era stato praticato il ribasso del 5,88%
(Siamo quindi sui 400 milioni), è stata fatta una perizia
suppletiva di 340 milioni, come si
ricava dalla delibera n.
6173.
Potrei ancora andare avanti con questi esempi. A me sembra però
che questo metodo non possa continuare, perché i soldi non sono né
dell'Assessore e neppure di questa maggioranza, ma sono della
comunità che si deve pur rendere conto di quello che succede. In un
anno sono stati "spesi", ed usiamo questo termine che in questo
caso potrebbe sembrare addirittura improprio, 38 miliardi in
perizie suppletive!
Non volendo tuttavia rubare dell'altro tempo presento un ordine
del giorno perché credo che questa delibera vada ritirata, non
essendo una perizia suppletiva ma, più propriamente, una nuova
opera per la quale deve essere espletata una nuova gara
d'appalto.
ORDINE DEL GIORNO
VISTA
la deliberazione n. 6721 con la quale si chiede
l'approvazione di perizia suppletiva per i lavori di costruzione di
un complesso polisportivo nel Comune di Pont-Saint-Martin per un
ammontare complessivo di lire 358.500.000 su una spesa prevista di
lire 1.257.046.000 al netto del ribasso d'asta dell'1,02%;
CONSIDERATO
che nel periodo febbraio 1984 - novembre
1985 sono state effettuate, su 440 lavori appaltati, n. 302 perizie
suppletive per un importo di lire 38.508.676.905;
CONSTATATO
che il ricorso così frequente e nella
maggioranza dei casi immotivato al metodo delle perizie suppletive
non è corretto, anzi è una decapitazione del denaro della
collettività e ciò contrasta con il principio della distribuzione
equa del lavoro a più imprese;
Il Consiglio regionale della
Valle d'Aosta
DELIBERA
1)
di revocare la deliberazione n. 6721 per espletare
tutte le procedure, trattandosi di una nuova opera, per un nuovo
appalto di lavori indicati nella deliberazione di cui
trattasi;
2)
di impegnare la Giunta regionale affinché, in
futuro, si limiti al ricorso di perizie suppletive soltanto nei
casi di assoluta necessità ed urgenza, come stabilito dalla
normativa vigente.
Io faccio appello a tutti i Consiglieri in aula affinché non
facciano il gioco delle parti, perché dobbiamo mettere un punto
fermo a questo modo di amministrare la cosa pubblica. Poiché ogni
Assessore ha il suo orticello da coltivare, io mi rivolgo alla
sensibilità dei Consiglieri. Questo ordine del giorno non è stato
presentato da uno che, poiché fa parte dell'opposizione, deve fare
per forza di cose dell'opposizione, ma da uno che cerca chiarezza e
che cerca di dire "basta" con un metodo che non può più andare
avanti!
L'Assessore Fosson ci ha dimostrato che la fiducia che noi
avevamo riposto in lui non era ben riposta, e qualcuno aggiunge che
noi gliel'abbiamo già tolta. Come Amministratori noi dobbiamo
mettere un punto fermo a questo modo facile di appaltare i lavori
ed a questo modo ancora più facile di fare delle perizie
suppletive. Consegno l'ordine del giorno al Presidente del
Consiglio.
PRESIDENTE:
La Presidenza del Consiglio si riserva di
valutare l'ammissibilità dell'ordine del giorno.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Io ricordo che non tanto tempo fa (era
l'anno 1983), quando al posto dell'Assessore Fosson sedeva
l'Assessore Borbey, senza una grande collaborazione da parte degli
uffici (infatti avevamo avuto notevoli difficoltà ad ottenere i
dati), facemmo una ricerca sulle trattative private, sulle perizie
suppletive e sulle ditte vincitrici degli appalti. La Giunta
regionale aveva assunto diversi impegni e, con il cambio della
guardia tra l'Assessore Borbey, l'Assessore Chabod (mi spiace di
averti dimenticato, ma bisogna darti atto che per un certo periodo
sei stato Assessore ai Lavori Pubblici) e l'Assessore Fosson,
avevamo pensato che determinati metodi sarebbero stati
dimenticati.
Invece, come dicevo prima, rispetto alla gestione dell'Assessore
Borbey è cambiato solo l'atteggiamento dell'Assessore nei confronti
del Consiglio, e cioè, invece di avere un Assessore che prende le
cose di punta e replica in modo più brusco, abbiamo un Assessore
che, con modi gentili e mansueti, fa le stesse ed identiche cose
che faceva prima l'Assessore Borbey. Anzi, forse contando su di un
atteggiamento più simpatico e più disponibile, nonostante che la
volta scorsa avesse promesso di allegare un'adeguata documentazione
alle perizie suppletive di un certo importo, anche questa volta,
facendo finta di niente, ci presenta una perizia suppletiva che
sostituisce una piscina con un auditorium, ma non abbiamo neanche
il piacere di sapere se nell'auditorium ci saranno le poltrone,
oppure se andrà ancora bene la vasca originariamente prevista per
la piscina.
Assessore Fosson, glielo diciamo in modo corretto e senza
nessuna ostilità: riteniamo giunto il momento di cambiare strada,
altrimenti su queste materie le cose potranno diventare più
pesanti!
Presidente del Consiglio, io credo che l'ordine del giorno
presentato dal Consigliere Baldassarre, sembrando inerente
all'oggetto della perizia suppletiva, debba essere considerato
ammissibile. Non vedo perché, su un argomento in discussione
all'ordine del giorno, non possa essere presentato un oggetto come
quello presentato dal Consigliere Baldassarre, che stabilisce di
fare determinate cose rispetto all'oggetto stesso. Se il Presidente
del Consiglio ammetterà, come io credo, questo ordine del giorno, a
nome dei Consiglieri Baldassarre, Dolchi, Bajocco, Mafrica e
Millet, io chiedo che su di esso si proceda a votazione
segreta.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Di fronte alle valide argomentazioni del
Consigliere Baldassarre e di fronte alle documentate accuse per
tutte quelle delibere e perizie suppletive, mi sembra corretto che
ogni Forza politica valuti attentamente la condotta di questa
Amministrazione e, soprattutto, dell'Assessore Fosson, che si era
sempre impegnato a far sì che le perizie suppletive diminuissero,
ed invece sta facendo l'opposto, tanto che più volte dai banchi
dell'opposizione si è puntato il dito contro questo modo di
procedere.
Penso pertanto che l'ordine del giorno proposto dal Consigliere
Baldassarre sia opportuno ed invito il Presidente a metterlo in
votazione, perché non c'è alcun motivo che lo impedisca. Anch'io
condivido la richiesta avanzata dal Consigliere Mafrica di chiedere
la votazione segreta sullo stesso ordine del giorno.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che occorra fare una
riflessione non polemica intorno a questo argomento. Mi rendo conto
che non è sempre facile fare l'amministratore, specie in un settore
delicato come quello dei Lavori Pubblici, nel quale, a volte, la
mancanza di tempestività da parte dell'Amministrazione può
provocare notevoli ritardi. Non sono quindi qui per dire che la
perizia suppletiva non deve essere fatta, perché il ricorso ad essa
è a volte giustificato dall'interesse della stessa Amministrazione
di finire prima i lavori e di spendere meno denari.
Ho voluto fare questo "cappello" perché sono stato anch'io
Assessore ai Lavori Pubblici, anche se nella dimensione più modesta
del comune di Aosta, e so che a volte l'approvazione di una perizia
suppletiva coincide con l'interesse della comunità.
Non voglio fare come il Consigliere Baldassarre, che in questo è
stato molto più diligente di me perché è andato a ricercare il
numero delle perizie suppletive e ci ha fornito dei dati precisi,
ma dico solo che il cambio di destinazione dell'immobile era un
dato di fatto conosciuto da tempo. Se infatti al posto di una
piscina io voglio ricavare un auditorium e incarico un
professionista di trasformarmi parte del progetto, io so fin da
principio che si tratta di un lavoro da fare quasi "ex novo". Ne
consegue che in questo specifico caso il ricorso alla perizia
suppletiva è forse meno giustificato che non in altri.
Ricordo che una volta l'ex Assessore Chabod (così possiamo
citare anche lui) ad un mio rilievo su una perizia suppletiva,
relativa ad un lavoro stradale in corso d'esecuzione in una valle
laterale, di importo talmente elevato da rendere possibile un nuovo
appalto, rispose dicendomi: "Ma l'impresa era già lì! Avremmo forse
dovuto far smontare tutto il cantiere?" Probabilmente anche in
questo caso l'impresa CO.GE.CO. era già lì ed è stato più comodo
seguire la procedura della perizia suppletiva. Però partendo da una
piscina, forse si è addirittura trasformato tutto l'immobile,
perché l'Assessore Fosson mi insegna che per costruire ci vogliono
determinati requisiti tecnici (e lo sappiamo, perché abbiamo potuto
sperimentare di recente con la piscina di St. Vincent che cosa può
succedere se non si prevedono certi aspetti tecnici!) che sono ben
diversi da quelli richiesti da un auditorium!
Io credo che ci sia perizia suppletiva e perizia suppletiva, ed
a questo proposito credo di dover fare un'altra considerazione. È
pensabile che ogni lavoro debba avere un'appendice rappresentata
dalla perizia suppletiva? Ovviamente rivolgo questa domanda non
solo all'Assessore Fosson, ma all'intero Consiglio. È pensabile che
quasi tutti i progetti siano sballati a tal punto da richiedere un
intervento successivo?
O i progettisti non fanno bene il loro lavoro, e allora sarebbe
il caso di tenerne conto nell'affidamento di futuri incarichi
professionali, oppure...
(.....INTERRUZIONE.....)
E se sono tutti uguali, l'Amministrazione deve avere il coraggio
di scegliere fra i "meno bravi".
(Voce fuori microfono): "Un corso professionale".
TORRIONE (P.S.I.):
Faremo un corso professionale!
(.....INTERRUZIONE.....)
TORRIONE (P.S.I.):
Assessore Borbey, non è vero neppure
questo, perché, se facciamo un'altra indagine sugli incarichi
professionali, ci accorgiamo che ci sono dei professionisti (e qui
ti smentisco!) che sono "molto più bravi" di altri ed infatti
ricevono incarichi ricorrenti. Parlando, infatti, con un amico una
volta io ebbi a dire che ci sono degli "architetti di regime", ed
effettivamente ci sono! Cerchiamo, quindi, di non aprire questo
capitolo, altrimenti potremmo trovare ulteriori motivi di polemica.
Pertanto, rivolgendomi all'Assessore, soprattutto nella sua qualità
di tecnico e non di amministratore, io gli chiedo: "Non era
pensabile o possibile affidare con un appalto successivo questo
lavoro di 358 milioni ad altra ditta?"
(.....INTERRUZIONE.....)
Ecco, ecco, abbiamo già visto di aver detto delle "stupidaggini
in più" perché l'Assessore Borbey ci ha chiaramente dimostrato che
non solo tra i professionisti, ma anche tra i Consiglieri ci sono
quelli che capiscono tutto e quelli che non capiscono niente.
Ovviamente io appartengo alla seconda categoria, mentre lui
appartiene senz'altro alla prima.
Mi rivolgo, quindi, alla cortesia ed all'amabilità
dell'Assessore ai Lavori Pubblici Fosson per avere una risposta,
perché l'Assessore Borbey dà le risposte con gesti che sono più
eloquenti delle parole. D'ora in avanti farò anch'io così e vedremo
se riusciremo a sostituire la guerra delle parole con la guerra dei
gesti, decenza ovviamente permettendo!
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Sì, ho chiesto la parola anche per
favorire, da un punto di vista procedurale, il conciliabolo che
l'Ufficio di Presidenza sta tenendo per decidere qualche cosa in
merito all'ordine del giorno. Pertanto, per fare questa cortesia al
Presidente del Consiglio, che spero se ne ricorderà, dico anch'io
due parole...
PRESIDENTE:
Consigliere Viberti, non me ne potrò
dimenticare!
VIBERTI (N.S.):
Non per essere noioso, Assessore Fosson,
ma 5 minuti fa dicevo quanto è stato poi ripetuto dai colleghi e
che io non vorrei ancora ripetere, ma qui siamo di fronte
all'ennesima perizia suppletiva e, per di più, come giustamente
faceva notare il Consigliere Torrione, siamo di fronte ad una
perizia suppletiva che cambia addirittura l'oggetto della
costruzione.
Mi auguro che quando egli parlava di "architetti di regime"
fosse ben lungi dalla sua volontà il riferimento all'architetto
Nebbia che, tra l'altro, è stato anche un nostro Collega ed è un
esimio professionista...
(.....INTERRUZIONE.....)
TORRIONE
(fuori microfono): "Chi vuole ascoltare,
ascolti!"
VIBERTI (N.S.):
Io voglio soltanto dire che l'architetto
Nebbia è così abile (per questo do un consiglio all'Assessore
Fosson) da riuscire a farci anche il primo "auditorium subacqueo"
che ci sia mai stato! Credo che la Giunta suggerendo
questa
soluzione, potrebbe almeno "salvarsi la faccia": infatti, avremmo
l'acqua, la piscina e, nello stesso tempo, l'auditorium.
Ci potrebbe essere qualche problema per sentire, ma, visto che
qui nessuno parla più, il sentire non è importante. Potremmo avere
un auditorium per maggioranze, del quale noi ovviamente non faremmo
uso, perché continueremmo ad usare le normali sale di
Pont-Saint-Martin che si usano quando si va a fare del lavoro
politico, mentre lasceremmo l'auditorium a questa maggioranza che
non parla, non vede e non sente, e che forse merita questo
"auditorium subacqueo" che l'architetto Nebbia, vista la sua
professionalità della quale nessuno può dire nulla, è certamente in
grado di progettare.
PRESIDENTE:
Ha chiesto la parola il Consigliere Berti; ne
ha facoltà.
BERTI (Art. e Comm. Vald.):
Io mi ero già "stufato" di
intervenire sull'argomento delle perizie suppletive, perché ogni
volta che cambiamo l'Assessore ai Lavori Pubblici, sentiamo tante
promesse diplomatiche, ma alla fine non cambia niente, tant'è che
si può dire che: "Se non è zuppa, è pan bagnato".
La giustificazione per questa perizia suppletiva non sta né in
cielo e né in terra, perché si tratta di una nuova opera da dare in
appalto ad una impresa senza ricorrere alla procedura della perizia
suppletiva, perché il suo importo è molto elevato e poi perché,
oltretutto, facendo al posto di una piscina un auditorium, si
cambia anche la destinazione d'uso dell'edificio. Non riesco
proprio a comprendere il motivo per cui si procede con una perizia
suppletiva di quell'importo, sostenendo la tesi di avere già "in
loco" l'impresa. Ma quell'impresa ha già avuto la cifra per
l'appalto iniziale, mentre qui si tratta di un ulteriore lavoro da
appaltare "ex novo", e pertanto quell'impresa dovrebbe "sbaraccare"
il proprio cantiere oppure concorrere per aggiudicarsi questo
stesso appalto.
Comunque non è serio che l'Assessore e la Giunta, quando veniamo
in Consiglio a ratificare le delibere di Giunta, si rendano
responsabili di queste numerose perizie suppletive. Personalmente
"sono stufo" perché si tratta di una cosa vergognosa e l'Assessore
dovrebbe vergognarsi di portare queste delibere in Consiglio,
perché le cifre non sono assolutamente modeste. Io posso capire che
le perizie suppletive,
specie per una Amministrazione pubblica che aggiunge ritardi a
ritardi, possano incidere entro una certa percentuale, ma questa
perizia è fuori dalla norma ed io non voterò a favore della
relativa delibera di ratifica, ma voterò contro.
PRESIDENTE:
Dopo una breve consultazione con gli uffici e
con l'accordo del Consigliere Baldassarre, il testo dell'ordine del
giorno che viene posto in votazione, esclusa la parte della
motivazione, è:
"di rinviare la deliberazione n. 6721 per
espletare tutte le procedure"
anziché:
"di revocare la
deliberazione n. 6721 per espletare tutte le procedure".
Con la dicitura "revocare" il nuovo ordine del giorno non
sarebbe stato ammissibile in quanto il nostro regolamento
stabilisce che si possano proporre solo modificazioni agli ordini
del giorno. La "revoca" è quindi una eliminazione che non può
essere ammessa.
Il Consigliere Baldassarre ha accettato questo tipo di
soluzione. Però, poiché si tratta di un ordine del giorno, prima di
procedere con la votazione segreta, come richiesto dalla minoranza,
ritengo opportuno sentire le parole della Giunta.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que présenter un ordre du jour
par lequel on demande de révoquer, cela n'a pas de sens: nous
sommes en passe de procéder à la ratification. Depuis toujours l'on
a discuté et l'on discutera encore. C'est normal et c'est inutile
d'engager la Junte, n'importe quelle Junte, de n'importe quelle
couleur; je crois que dans toutes les administrations il y aura
toujours des travaux supplémentaires à faire.
Il faut voir la question sous un angle différent: pour une fois
je crois que la question doit être examinée en fonction des termes
du rapport, ce qu'a déjà expliqué l'Assesseur. Un changement d'avis
est cependant intervenu de la part de l'Administration communale:
l'Administration a changé à Pont-Saint-Martin et elle a exprimé un
avis différent sur les choix opérés précédemment. Par conséquent,
il y a eu requête pour modifier le projet précédent. Le choix était
double: ou bien l'on suspendait "l'appalto" dans son ensemble et
partant, les travaux suspendus, jusqu'au moment où l'architecte
chargé des travaux aurait rédigé les nouveaux projets, ou bien les
travaux étaient faits et une expertise vérifiait que le projet
avait été respecté. Evidemment, ce système de travail comporte des
limites; il serait sans doute préférable de maintenir jusqu'au bout
le choix qui a été opéré. Cela n'est pas toujours facile, bien sûr;
si l'on veut passer d'un sujet spécifique qui a ses justifications,
on discutera ensuite pour savoir s'il était mieux de faire la
piscine ou l'auditorium. Dans le cas présent, en revanche, on va
discuter sur la possibilité de procéder systématiquement à des
expertises nouvelles sur les travaux confiés à certaines
entreprises, pour un certain montant; un montant qui est ensuite
adapté aux exigences nouvelles. En tant qu'Administration, - et
l'Assesseur compétent avait eu des contacts avec les bureaux -
Conseiller Baldassarre, on essaie, avant la réalisation des
travaux, avant l'adjudication même, d'avoir les expertises
nécessaires. Jusqu'à présent nous avions des difficultés en ce
sens; pour éviter ainsi de garder de l'argent impossible à
employer, nous avons préféré commencer malgré les difficultés.
Parfois, l'administration compétente, les administrations
communales changent d'avis... alors si c'est possible nous
acceptons les changements, mais dans l'ensemble, nous sommes
d'accord de limiter les travaux supplémentaires; si l'on analyse
l'ensemble des opérations, on s'aperçoit que les travaux étaient
nécessaires.
Le Conseiller Baldassarre estime qu'en agissant ainsi on limite
les possibilités de participation des autres entreprises: cela est
vrai, mais dans la plupart des cas il est impérieux de pourvoir aux
travaux pour une question de temps, de requêtes, de projets, même.
Il est vrai que ce phénomène est plus fréquent dans certains
domaines que dans d'autres, mais il n'est pas moins vrai que
parfois nous sommes dans l'obligation de modifier le projet, pour
des exigences nouvelles, pour une réglementation différente
inhérente aux lois de l'Etat qui changent. Ceci s'est déjà vu dans
certains bureaux publics. Donc on ne peut pas généraliser.
Sur l'ordre du jour, pour les raisons que je viens d'énoncer, je
crois que l'on s'abstiendra: la seule façon de travailler et de
démontrer qu'il est possible ou non, de changer d'attitude,
consistera à modifier et à prévoir le minimum de travaux
supplémentaires. Cet ordre du jour ne devait en tout cas aucunement
être discuté comme choix de l'administration.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi ci esprimiamo a favore dell'ordine
del giorno e, visto che la maggioranza, per tenere salda la sua
possibilità di controllo ha annunciato l'astensione, noi ritiriamo
la richiesta di votazione segreta sull'ordine del giorno e la
rinnoviamo per la ratifica.
PRESIDENTE:
Il Presidente della Giunta ha parlato contro,
mentre il Consigliere Mafrica a favore, pertanto si passa alla
votazione dell'ordine del giorno a scrutinio palese dal momento che
il Consigliere Mafrica, a nome anche degli altri richiedenti, ha
ritirato la richiesta di votazione segreta.
Do lettura dell'ordine del giorno presentato dal Consigliere
Baldassarre:
ORDINE DEL GIORNO
VISTA
la deliberazione n. 6721 con la quale si chiede
l'approvazione di perizia suppletiva per il lavori di costruzione
di un complesso polisportivo nel Comune di Pont-Saint-Martin per un
ammontare complessivo di lire 358.500.000 su una spesa prevista di
lire 1.257.046.000 al netto del ribasso d'asta dell' 1,
02%;
CONSIDERATO
che nel periodo febbraio 1984 - novembre
1985 sono state effettuate, su 440 lavori appaltati, n. 302 perizie
suppletive per un importo di lire 38.508.676.905;
CONSTATATO
che il ricorso così frequente e nella
maggioranza dei casi immotivato al metodo delle perizie suppletive
non è corretto, anzi è una decapitazione del denaro della
collettività e ciò contrasta con il principio della distribuzione
equa del lavoro a più imprese;
Il Consiglio regionale
della Valle d'Aosta
DELIBERA
1)
di rinviare la deliberazione n. 6721 per espletare
tutte le procedure, trattandosi di una nuova opera, per un nuovo
appalto di lavori indicati nella deliberazione di cui
trattasi;
2)
di impegnare la Giunta regionale affinché, in
futuro, si limiti al ricorso di perizie suppletive soltanto nei
casi di assoluta necessità ed urgenza, come stabilito dalla
normativa vigente.
PRESIDENTE:
Se nessuno chiede la parola, pongo in
votazione l'ordine del giorno testé letto:
ESITO DELLA VOTAZIONE
Presenti: 30
Votanti: 11
Favorevoli: 11
Astenuti: 19 (Beneforti, Bondaz, Bor-bey, Chabod, De Grandis,
Faval, Fosson, Lanièce, Lanivi, Maquignaz, Martin, Pedrini, Perrin,
Pollicini, Ricco, Rollandin, Stévenin, Tamone e Voyat)
Il Consiglio non approva.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io volevo solo fare alcune
puntualizzazioni su quanto detto dal Presidente della Giunta che,
in effetti, ha detto delle cose esatte, che io avevo già
parzialmente anticipato nel mio precedente intervento. È certo che
in questo caso si tratta di un incarico professionale, e quindi di
un nuovo lavoro, cui la Giunta ha dato corso su richiesta
dell'Amministrazione comunale e noi non possiamo andare a
contestare le scelte dell'Amministrazione comunale.
Forse non sono stato sufficientemente chiaro, ma il problema è
che in questo caso, proprio perché si trattava di un lavoro "ex
novo", dalla piscina infatti (io non sono un tecnico e forse potrò
anche dire delle "stupidaggini") si è passati ad un auditorium, e
quindi ad un lavoro completamente diverso.
Il Consigliere Viberti ha lanciato l'idea di un "auditorium
subacqueo" (potrebbe anche essere una proposta nuova); resta però
il fatto che l'auditorium è sostanzialmente diverso dalla piscina.
Chi ha fatto un pò di amministrazione sa che, in questo caso, con
una variazione sostanziale apportata al progetto iniziale si è
fatta un'altra cosa. Questo sta a testimoniare che non sempre la
perizia suppletiva è giustificata, a meno che non si venga a dire:
"Visto che oggi
parliamo di Pont-Saint-Martin e fra poco
discuteremo sull'acquisto di un complesso che si chiama Sing-Sing,
(il nome è fantasioso ma di buon auspicio), facciamoci un
auditorium per sostituirlo poi con una piscina". A quel punto
veramente non si riuscirebbe a capire perché la piscina non può
essere costruita da una parte, mentre lo può da un'altra.
Io credevo, infatti, che la scelta della "non costruzione" della
piscina fosse definitiva, nel senso che a Pont-Saint-Martin non si
sarebbe più costruita la piscina. Se la piscina, invece di essere
costruita qui, viene fatta a "Sing-Sing", è proprio il caso di
domandarsi se il complesso "Sing-Sing" sia il luogo più adatto ad
ospitare una piscina.
Assessore Fosson, visto il nome del complesso, io consiglierei
di evitare qualsiasi perizia suppletiva, perché è meglio non andare
a "Sing-Sing".
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Quanto ha esposto il Presidente della
Giunta, in merito alle perizie suppletive, è già stato oggetto di
diverse discussioni. Sono considerazioni che facciamo tutti e che
faccio io stesso. Intendo però fare ancora due puntualizzazioni,
una sulla ricerca così puntuale e precisa del Consigliere
Baldassarre, sulla quale io mi riservo, non di mettere in dubbio i
dati che egli ha estrapolato...
BALDASSARRE
(fuori microfono): "Me li hai dati tu!"
FOSSON (D.C.):
Infatti, ma le somme si possono anche
sbagliare, anche se non le hai sbagliate. Intendo dire, però, che
si possono fare anche "altre" considerazioni, perché una cosa può
essere vista da destra o da sinistra. Mi permetterò...
BALDASSARRE
(fuori microfono): "La matematica non
cambia".
FOSSON (D.C.):
Certo che la matematica non cambia, però
l'interpretazione dei dati può essere vista da una parte o
dall'altra, come giustamente diceva il Presidente della Giunta,
secondo la convenienza o l'utilità di svolgere i lavori in un modo
piuttosto che in un altro. Su questo faremo delle altre
considerazioni, perché ne avremo il tempo.
Per quanto riguarda il dato specifico della palestra di
Pont-Saint-Martin, si tratta di un complesso a 2 piani, uno
seminterrato e l'altro fuori terra, il cui primo lotto appaltato
riguarda esclusivamente le strutture e la copertura. È un'opera
composta da una struttura parzialmente in cemento armato
(fondazioni e primo solaio) e da una copertura in legno lamellare.
Globalmente la struttura rimane tale e quale. Nel piano
seminterrato, in una prima fase di progettazione, che poi è stata
smentita e sostituita per cambio di indirizzo dell'Amministrazione
comunale, era prevista una piscina di modeste dimensioni e quindi
con certe strutture adatte all'utilizzo della piscina.
In una fase successiva, sempre per iniziativa
dell'Amministrazione comunale, è stato previsto un auditorium, che
ha comportato l'eliminazione di certe strutture e la costruzione di
altre, sempre però all'interno di un "involucro globale" che non
cambia. In questo senso, quindi, l'opera, nel suo complesso, è la
stessa, tranne queste varianti strutturali.
Tengo a precisare che i 358 milioni (cito a memoria, ma penso di
essere nel giusto) sono una cifra di per sé cospicua, ma, rispetto
a 1 miliardo e 257 milioni rappresentano meno del 30% e quindi il
valore della perizia è, al limite, percentualmente ridotto.
Con questa scelta noi riteniamo di avere risparmiato sicuramente
del tempo, rispetto alla consegna definitiva dell'opera
(appalteremo in lotti successivi la finitura e le strutture), e,
visto che il tempo è denaro, riteniamo di avere risparmiato anche
del denaro.
Si dà atto che alle ore 17,34 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il Presidente della Giunta ha fatto
riferimento ad un cambio di Amministrazione che però è avvenuto nel
1985. Il Consiglio comunale di Pont-Saint-Martin ha deliberato la
modifica del suo progetto il 25 luglio 1985, mentre ora siamo alla
fine del 1986.
Le norme che regolano gli appalti prevedono in modo esplicito
che le perizie suppletive non devono riguardare lavori nuovi ma
lavori non previsti che siano un prolungamento di quelli già fatti.
In questo caso si tratta di un lavoro nuovo e c'era più di un anno
di tempo per mettere in appalto (quindi, Assessore Fosson, il
problema del tempo è piuttosto relativo) questa parte dei
lavori.
Noi a volte, anzi sempre, facciamo a parte gli appalti per
l'impianto elettrico e per l'impianto sanitario. In questo caso,
come ha detto l'Assessore, si trattava di un auditorium in un
seminterrato, quindi di un lavoro ben definito. Eppure nessuno ci
dice se la stessa ditta, magari concorrendo con un ribasso
maggiore, o una ditta più specializzata nel preparare gli
auditorium, avrebbe potuto vincere l'appalto in modo più
vantaggioso per la Regione. Abbiamo aspettato per un anno ed ora
diventa più comodo risolvere il problema con la procedura della
perizia suppletiva. Diciamo che questo è un caso esemplare, perchè
a nostro giudizio è il sistema che va modificato perchè occorre
ricorrere alle perizie suppletive solo in casi particolari
stabiliti dalla legge. Qui, invece, c'è sempre una giustificazione
per andare oltre.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non c'è più sordo di chi non vuol
sentire e questa Giunta continua a non voler sentire. Mi riferisco
all'ultima parte dell'intervento dell'Assessore Fosson, quando ha
detto di essersi preoccupato di amministrare bene il denaro
pubblico "per risparmiare tempo". Assessore Fosson, un'affermazione
del genere è assurda, anche se io capisco la tua difficoltà a dover
giustificare 302 perizie suppletive, tutte immotivate, per 38
miliardi! È difficilissimo giustificare una cosa del genere.
Assessore Fosson, chiedo un secondo di attenzione, e se vuoi mi
fermo un attimo in attesa... Nella stessa delibera la Giunta dice:
"...dando incarico per la progettazione all'architetto Nebbia". Ma
la progettazione non può essere contemporanea all'esecuzione
dell'opera perché esistono tempi tecnici assolutamente differenti.
Inoltre la progettazione non dà origine ad una perizia suppletiva,
ma ad un nuovo lavoro e qui ci troviamo proprio di fronte ad un
nuovo lavoro e ce lo dite voi stessi nel testo della delibera,
quando incaricate l'architetto Nebbia di progettare la sostituzione
della piscina con l'auditorium, cosa che cambia la natura
dell'appalto.
Io sono d'accordo con il Presidente della Giunta quando dice che
l'Amministrazione comunale ha voluto fare una scelta diversa da
quella fatta dalla Giunta precedente. Ci mancherebbe anche che ci
mettessimo a sconfessare o a criticare le scelte di
un'Amministrazione comunale! Ma in questo caso non ci troviamo di
fronte ad una giustificazione di questo genere. Anche se altri
Consiglieri l'hanno già detto, io ripeto, cercando di farmi capire,
benché qualcuno finga di non sentire che qui ci troviamo di fronte
ad una nuova progettazione! Questo nuovo progetto, del quale è
stato incaricato l'architetto Nebbia, dimostra che ci troviamo di
fronte ad una nuova opera!
Se poi l'Assessore Fosson ritiene che i 358 milioni, paragonati
a 1 miliardo e 257 milioni, siano una cifra in qualche modo
giustificabile, ci dovrebbe anche giustificare le 302 perizie
suppletive per gli importi che io ho dato e che ho tratto da un
tabulato che mi è stato gentilmente inviato proprio dall'Assessore,
dietro mia sollecitazione. Quindi egli mi dovrebbe giustificare
anche le altre 302 perizie suppletive, alcune delle quali hanno
importi veramente eccessivi.
Non mi sembra poi che 358 milioni siano una cifra da perizia
suppletiva! Del resto il Consigliere Mafrica ha spiegato
chiaramente che cosa si deve intendere per perizia suppletiva e che
la si dovrebbe applicare quando ci sono dei nuovi prezzi e quando
c'è da apportare qualche piccola variante ai lavori. Qui, però, non
siamo di fronte a una piccola variante, ma ad una nuova
progettazione.
Quando il Presidente della Giunta ha scelto la strada della
difesa della maggioranza e dell'Esecutivo, chiedendo l'astensione
della maggioranza, per evitare le insidie dei franchi tiratori o di
quei Consiglieri che non hanno il coraggio di votare l'ordine del
giorno, ha fatto un'azione politica, che può essere considerata
giusta dalla sua angolazione. Però il Presidente della Giunta dice
anche: "Noi vogliamo evitare le perizie suppletive". Ma è da due o
tre anni che noi continuiamo a dire sempre le stesse cose, perché
le perizie suppletive, invece di diminuire, aumentano. Io credo
nella buona volontà del Presidente della Giunta, ma ad essa forse
non corrisponde la buona volontà dell'Assessore ai Lavori Pubblici
in carica e dell'Assessore precedente. L'Assessore non mi può
contestare il fatto che io abbia scelto quel periodo, perché su
quel periodo mi è stato possibile fare l'indagine. Sempre in quel
periodo, però, sono stati appaltati anche altri lavori, e se avessi
preso in considerazione il periodo successivo al 30 novembre 1985,
avrei sicuramente trovato altre perizie suppletive. Sarebbe stato
un normale conto da casalinga, con il massimo rispetto ovviamente
per le casalinghe.
Io mi fermo qui. Questo ordine del giorno non è stato votato e,
siccome non si vuole cambiare metodo, lo modificherò in qualche sua
piccola parte e ne farò delle fotocopie, così, dal prossimo
Consiglio regionale, porterò ogni perizia suppletiva all'attenzione
del Consiglio.
PRESIDENTE:
Colleghi Consiglieri, visto che è stato
votato l'ordine del giorno, ritengo che si possa considerare chiusa
la discussione generale.
Ha chiesto la parola l'Assessore ai Lavori Pubblici Fosson; ne
ha facoltà.
FOSSON (D.C.):
Ho chiesto la parola solo per ribadire o
per chiarire meglio quanto ho già detto. Mi spiace che il
Consigliere Baldassarre dica che qualcuno è sordo, ma forse è
proprio il caso di dire che stiamo dialogando tra sordi. Io ho
detto che si trattava di una variante inserita in un'opera
complessa e che non si trattava di un progetto completamente nuovo.
Era una variante ad una parte della struttura che per certe parti
intaccava, naturalmente, anche il resto delle strutture, tanto da
non poter essere scorporata.
In più voglio aggiungere, cosa che è già scritta chiaramente
nella deliberazione, che sia la progettazione iniziale che quella
della variante sono state realizzate per incarico del Comune di
Pont-Saint-Martin, fatto che può, in qualche modo, aver
giustificato anche delle discordanze nei tempi. Nella relazione c'è
scritto: "Fa presente che, dopo l'appalto dei lavori, il Comune di
Pont-Saint-Martin, con propria delibera... ha deciso di
apportare... dando incarico all'architetto Nebbia di redigere il
progetto...".
Non sto a riprendere considerazioni sul numero delle perizie
suppletive, perché, come ho già detto, mi riservo di fare altre
elaborazioni di dati. Grazie.
PRESIDENTE:
Se nessuno chiede la parola, pongo in
votazione a scrutinio segreto la ratifica della deliberazione n.
6721:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 17
Contrari: 14
IL CONSIGLIO
DELIBERA
di ratificare, ad ogni effetto, la sottoindicata deliberazione
adottata dalla Giunta regionale in via d'urgenza e salvo ratifica
da parte del Consiglio:
Oggetto n. 6721 in data 12 settembre 1986:
Lavori di
costruzione di un complesso polisportivo in Comune di
Pont-Saint-Martin (1% lotto) - Approvazione di perizia suppletiva -
Approvazione ed impegno di spesa - Approvazione di nuovi prezzi -
Proroga alla data di ultimazione lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK