Consiglio Regionale della Valle d'Aosta - Oggetto del Consiglio n. 1331 del 28 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1331 del 28 luglio 2010 - Resoconto
OGGETTO N. 1331/XIII - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste in materia di archivi
storici.
Il Consiglio
Considerato che l'articolo 48bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 1° luglio 2010, prot. n.
1728/GAB. F. 50, il Ministro per i Rapporti con le Regioni ha
trasmesso, ai fini dell'acquisizione del parere di cui all'articolo
48bis dello Statuto speciale, lo schema di norme di attuazione in
materia di archivi storici, approvato dalla Commissione paritetica
in data 7 giugno 2010;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta/Vallée d'Aoste in materia di archivi storici.
Allegato
(omissis)
Président
- On revient maintenant au point n° 8.1 à
l'ordre du jour.
La parole au Conseiller Caveri.
Caveri (UV)
- Grazie molte. Vorrei con molta rapidità, e
come sempre a nome della maggioranza, esprimere, nelle mie vesti di
rappresentante del Consiglio nella Commissione paritetica, alcune
valutazioni rispetto a queste norme di attuazione, che sono al
nostro parere secondo le procedure previste dall'articolo 48bis
dello Statuto. Premetto, come ho fatto in Commissione, perché ci è
già stato manifestato dal Presidente della Regione in occasione di
un recente incontro con il Ministro Fitto, una qualche
preoccupazione espressa proprio nell'ultima riunione della
Commissione paritetica, svoltasi poco tempo fa ad Aosta, quando i
membri di parte statale e i membri di parte regionale hanno
condiviso l'iniziativa del Presidente della Regione di chiedere che
le norme di attuazione già varate fino ad oggi arrivino finalmente
al Consiglio dei ministri e in questo senso il prof. Angeletti è
stato incaricato dagli altri membri della commissione di esprimere
con una propria lettera a Palazzo Chigi un certo rincrescimento,
perché credo si possa dare atto ai membri della Commissione
paritetica, d'intesa con la parte regionale e statale, di aver
lavorato da ottobre dello scorso anno in maniera fattiva. L'insieme
di pacchetto di norme di attuazione finora approdate in aula deve,
secondo una previsione contenuta nello stesso articolo 48bis,
approdare al Consiglio dei ministri, ossia non esiste una specie di
land
desertico fra il parere del Consiglio regionale e il
Consiglio dei ministri.
Sappiamo che nel tempo, purtroppo - chi è stato nella
Commissione paritetica lo sa -, si è ingenerata nel Dipartimento
legislativo della Presidenza del Consiglio dei ministri una sorta
di tentativo di rifare le istruttorie della norma di attuazione, ma
questo non è assolutamente previsto da una norma di rango
costituzionale, qual è l'articolo 48bis. Oggi ci occupiamo di una
materia importante, oggetto per molti anni di trattative
all'interno della Commissione paritetica. Si tratta delle norme di
attuazione dello Statuto in materia di archivi storici, è un
argomento capitale per la nostra Valle, soprattutto per
l'evoluzione normativa e per la prassi e la consuetudine che si è
instaurata rispetto a questi documenti che sono molto
importanti.
In Valle d'Aosta storicamente, essendo un capoluogo di Provincia
- noi naturalmente diciamo di Regione -, sarebbe dovuto nascere un
archivio storico dello Stato fin da tempo immemorabile: dalla
nascita almeno della cosiddetta "Provincia di Aosta". In effetti
sono più di 100, complessivamente 109 gli archivi dello Stato
presenti nei diversi capoluoghi di Provincia, quello di Aosta non è
mai nato e non è mai nata neanche la Sovrintendenza archivistica,
pure prevista dalla legge n. 92/1992 - di cui sono stato
immeritatamente autore - e che prevedeva la nascita in
contemporanea della Sovrintendenza archivistica del Molise (che è
stata costituita) e della Valle d'Aosta, che non è mai stata
costituita. Va detto che la norma di attuazione in esame è stata
argomento di fittissima discussione, alla fine è stata votata in
Commissione paritetica dai membri di parte regionale e, presenti
soli due membri di parte statale, è stata oggetto di un voto di
astensione da parte di uno dei membri e di voto contrario da parte
di uno degli altri membri. Non si può quindi pensare che questa
norma possa essere dal punto di vista autonomistico flebile se c'è
stata la necessità di giungere ad una votazione... ma non lo è...
lo dico riecheggiando una discussione che abbiamo svolto in
Commissione, nel garbato contraddittorio con il collega Louvin...
non credo che questa possa essere considerata alla fine... lo dico,
oltre che a nome mio, anche degli altri due autorevoli membri della
Commissione paritetica... in particolare un lavoro molto fecondo è
stato svolto dal dottor Renato Barbagallo, che è stato colui che
con il prof. Melica di parte statale ha lavorato sulla ricerca di
un punto di equilibrio. Il punto di equilibrio è sostanzialmente la
nascita di una commissione mista, che deve nascere entro 60 giorni
dall'approvazione di questo decreto da parte del Consiglio dei
ministri, la quale in una logica d'intesa lavora sui documenti.
Molto importante e oggetto di grande discussione è stato quello che
è contenuto al comma 2:
"situati anche fuori dal territorio
della Regione Valle d'Aosta"
; questo non è banale, sappiamo che
già oggi l'Archivio di Stato di Torino ha una serie di documenti
importantissimi per la storia valdostana che dovrebbero
ritransitare nell'Archivio regionale.
L'aspetto decisivo della norma che mi sembra faccia superare le
perplessità... poi, come ho detto in Commissione, chiedere ad un
membro della Commissione paritetica se la norma è buona è come
"chiedere all'oste se il vino è buono", quindi il vino ritengo che
sia buono, ma capisco anche che da 1 a 10 ci sia sempre una scala
di soddisfazione che può portarci a 10 e lode, oppure a contentarci
di una sufficienza. Io ritengo che il testo nella versione attuale
sia più che sufficiente, soprattutto per il comma 5, dove si
prevede che il cuore delle strutture archivistiche, ossia la
Sovrintendenza archivistica della Valle d'Aosta, istituita dalla
legge n. 92 citata, che doveva essere una Sovrintendenza statale,
diventa una Sovrintendenza regionale in Valle d'Aosta. Non tedierò
i colleghi con la spiegazione di quanto sia importante la struttura
della Sovrintendenza archivistica, è sufficiente una brevissima
ricerca e vedrete che le Sovrintendenze archivistiche hanno una
competenza amplissima sia sugli archivi pubblici, sia sugli archivi
privati. Questa verrebbe in Valle d'Aosta regionalizzata, mentre il
ruolo che fa capo sull'Archivio di Stato oggi di Torino verrebbe
nell'accordo reciproco svolto dagli archivi storici regionali;
quindi siamo di fronte ad un vero e proprio trasferimento, come
chiarito dalla regionalizzazione totale della Sovrintendenza
archivistica. L'ho già detto: si poteva fare meglio? Naturalmente
sì, siamo di fronte ad una norma giuridica, che è frutto di
elementi di compromesso molto reali ed è evidente che, rispetto ai
desiderata che fanno cento, oggi probabilmente siamo di fronte a
più che una sufficienza, tenendo conto che il trascorrere del tempo
gioca contro di noi. È del tutto evidente che se domani qualcuno
degli archivi di Stato con sede a Torino impazzisse, potremmo
trovarci in serissima difficoltà con una parte degli archivi che
già deteniamo sulla base di elementi giuridicamente flebili. È vero
che esiste una logica di leale cooperazione, ma l'esperienza ci
insegna che talvolta non sempre la leale cooperazione è la stella
polare nei rapporti che lo Stato ha nei confronti della nostra
Regione. Questi sono gli elementi che mi convincono a chiedere un
parere favorevole del Consiglio, pur apprezzando tutti coloro che
ritengono che l'asticella debba essere alzata. Questo è un classico
caso da atletica leggera, ossia se l'asticella fosse stata alzata
troppo in alto, probabilmente non saremmo riusciti a saltarla e non
ci troveremmo neppure ad esprimere oggi il parere.
Président
- La parole au Conseiller Louvin.
Louvin (ALPE)
- Grazie, Presidente. La ringrazio anche
sentitamente di aver portato al pomeriggio la discussione di questo
argomento per consentirmi di intervenire, cosa che faccio con
piacere a nome del gruppo ALPE, e per portare qualche valutazione
su una norma di attuazione che sicuramente non attira passioni e
non suscita deliranti entusiasmi, ma che, a nostro modo di vedere,
è di estrema rilevanza politica e anche cartina di tornasole per
valutare correttamente non lo stato dell'arte dei rapporti con
questo o quel Governo, ma l'equilibrio che siamo in grado di
raggiungere come Regione nei rapporti con il Governo centrale nella
sua continuità storica, perché questo è un tema che abbiamo già
avuto modo di affrontare e sul quale ci siamo già limati i dentini
per qualche mese, per qualche anno in passato, nella Commissione
paritetica e che da due decenni è sul tavolo.
Ricordava bene il collega Caveri la norma vuota sicuramente
ambiziosa che portò a casa nel 1992 con l'istituzione formale della
Sovrintendenza archivistica del Molise e della Valle d'Aosta, ma
vorrei ricordare in parallelo che questa Regione ha ampliato nella
sostanza il suo ambito di intervento, lo ha fatto nel 1997 con una
legge di grande importanza, caso unico in Italia, che ha ampliato
le possibilità operative dell'Archivio storico regionale della
Valle d'Aosta nel campo degli archivi privati, che ha dato ali ad
interventi di grande importanza su archivi soprattutto (ma non
solo) ecclesiastici, che sono parte viva della nostra memoria
storica. Su questa norma, del modo in cui ha visto la luce
all'interno della commissione credo che tutto sia già stato detto
dal collega Caveri, che ne è stato in qualche modo protagonista
nella fase maieutica, nella fase di nascita: non vorrei che avesse
usato il forcipe, ma qui effettivamente dobbiamo riconoscere che,
mentre in altri campi siamo riusciti ad ottenere trasferimenti
oggettivi e corposi di competenza - penso al lavoro, al catasto -,
qui abbiamo trovato e troviamo da anni un muro che trova i suoi
punti di forza in una situazione anomala che abbiamo dal punto di
vista normativo, perché il nostro Statuto ci lascia con due appigli
distinti, che sono quello delle biblioteche e musei di enti locali,
per i quali siamo competenti a titolo primario, e quello delle
antichità e belle arti, per il quale abbiamo una competenza
concorrente e in mezzo oggi, in quella categoria che è stata
disegnata dagli anni '70 in poi come categoria dei beni culturali,
troviamo gli archivi che però altre Regioni, altre Province
autonome, in particolare quelle di Trento e di Bolzano, sono
riuscite ad infilare a completamento di questo
clivage
, di
questa frattura.
Nel 1972-1973, non in tempi recenti, ma già allora riuscirono a
portare a casa un'importantissima norma di attuazione che,
stabilendo che le attribuzioni delle amministrazioni dello Stato in
materia di istituzioni culturali passassero alla Provincia, si
consideravano istituzioni culturali, oltre alle biblioteche, alle
accademie e ai musei, gli archivi storici a queste affidati. Di
fatto, quindi si sono visti passare questa competenza, l'hanno
consolidata e l'hanno potuta esercitare nel tempo. Ora, il
tentativo che ha fatto negli anni passati la Regione, e sul quale
si è lavorato da opposte sponde nella Commissione paritetica, è
stato quello di dare corpo a questa competenza amministrativa,
rispetto alla quale le altre questioni che sono state ricordate,
come quella della ricognizione dei materiali attraverso organismi
tecnici, sono, a nostro modo di vedere, una conseguenza, non un "a
priori". Questa è un'operazione singolare che si sta cercando di
portare avanti in condizioni tutt'altro che facili; collega Caveri,
se non siamo riusciti a far varare dal Governo ad oggi una sola
delle norme di attuazione che intelligentemente, operosamente avete
portato a conclusione in questi mesi, quali possibilità ha di
arrivare al voto favorevole del Governo una che ha avuto
l'astensione di un componente della Commissione di parte
governativa, un voto contrario e un'assenza? Forse qualche
perplessità in sede governativa residua anche su questo testo
sensibilmente indebolito rispetto ai presupposti di partenza. È per
questo che riteniamo, anche senza voler scavare troppo nel
dettaglio di tale norma, che non ci siano i presupposti politici
affinché essa trovi oggi un'adesione convinta da parte nostra. Il
testo è obiettivamente ambiguo di per sé, credo che ne siano molto
consapevoli gli estensori, perché non c'è un trasferimento in
competenze, ma c'è un "fermo restando delle competenze precedenti"
che, in realtà, in questo specifico campo, sono quanto mai modeste
e sfumate, ma soprattutto - collega Caveri, mi rivolgo a lei
giustamente, perché ne è artefice -
"tenuto conto della funzione
di vigilanza svolta dalla Sovrintendenza ai beni archivistici di
Torino"
... sì, ma se non si va a depotenziare quella
Sovrintendenza per portarli di qua, si fissa nella norma stessa un
permanere della funzione di vigilanza della Sovrintendenza ai beni
archivistici di Torino, rischiamo di avere questo effetto, per cui
molto grossolanamente - lo abbiamo detto nei giorni scorsi, in
seguito alla riunione della commissione - il rischio è di trovarci
con una scatola vuota. Di fatto, abbiamo già un'idea di questa
scatola e ce l'abbiamo dal 1992, quindi da 18 anni esiste in una
legge dello Stato che questa Sovrintendenza deve vedere la luce.
Adesso viene iscritta anche come organo della Regione... dalla
proposta di una norma di attuazione... ma quali sono i contenuti,
quali sono i compiti che può verificare? O li scriviamo qui, oppure
non può nascere una competenza oggettiva attraverso l'operato di
una Commissione paritetica generata dalla Commissione paritetica!
Qui c'è un gioco degli specchi, perché è istituita una commissione
di tre rappresentanti dello Stato, tre rappresentanti della
Regione, che è ulteriore ed è quella commissione ricognitiva di cui
si è parlato tanto per andare a vedere negli Archivi dello Stato, a
Roma, a Torino, altrove cosa ci può essere di particolari
competenze. Non ci sarà purtroppo molto che si potrà portare a
casa, ce lo diciamo onestamente, ma non siamo qui a fare una
campagna acquisti, perché il principio di unità degli archivi fa sì
che non verranno smembrati ed è anche normale, fanno parte di un
tutt'uno, per cui anche quelle stesse eredità in blocco, quali
l'eredità sabauda, le competenze di determinate amministrazioni
dello Stato che si pensa di poter prelevare sarà molto difficile
poterle scorporare. Non vengono smembrati - questo è il problema
che travalica la visione autonomistica degli uno o degli altri -,
tra l'altro, oggi la necessità non la vediamo neanche più, ci sono
possibilità riproduttive e conservative di documenti e di
consultazione attraverso strumenti telematici, per cui facciamo in
modo di considerare questa parte meno importante, ma molto meno di
quella che è l'effettiva acquisizione di competenze e
l'irrobustimento dei poteri per una Sovrintendenza archivistica.
Vorremmo però spendere una parola ancora molto rapidamente per dire
che riteniamo questa non una battaglia solo nominale, o perché
qualcuno possa cucirsi i galloni di un titolo ulteriore in campo
amministrativo.
Abbiamo un archivio storico regionale che ha fatto in 60 anni di
vita un lavoro eccellente, penso che lo possiamo riconoscere tutti,
soprattutto con l'impronta straordinaria che gli ha dato Lin
Colliard a partire dagli anni '70, l'Archivio storico regionale ha
svolto un'attività che in nessuna regione probabilmente è stata
svolta in termini di studio, di catalogazione, di animazione
culturale in questo campo, di scuola di paleografia. Pensare che
una piccola regione come la nostra abbia fatto un tesoro così
straordinario, monumenti da Lagnier all'
Archivum Augustanum
,
opere di grandissima pregnanza che dimostrano come la Valle d'Aosta
si sia guadagnata i galloni sul campo per poterle esercitare queste
competenze; le può esercitare meglio, direttamente e più
compiutamente di quanto non si possa fare da Torino, dove siamo
considerati in modo corretto con la dovuta collaborazione, né è
mancata in questo campo la disponibilità da parte degli uffici
torinesi, ma penso che ci siamo guadagnati ampiamente come Regione
la possibilità di svolgere anche le funzioni di tutela. Su questo
la spigolosità di determinati apparati dello Stato non fa
sicuramente venir fuori una visione modernizzatrice della pubblica
amministrazione e fa residuare ancora un preconcetto di sfiducia
nei confronti delle nostre capacità, come Regione autonoma, di
poter sviluppare correttamente l'attività in questo campo; la
possiamo, la dobbiamo, a nostro avviso, sviluppare.
Siamo quindi ad un bivio, ad una decisione da prendere in sede
amministrativa e il voto che esprimiamo qui non è un giudizio
sull'operato della commissione, alla quale va tutta la nostra
considerazione, l'apprezzamento e ci associamo molto fermamente
anche alla sollecitazione che invierà il Presidente Angeletti, che
sappiamo essere impegnato non da oggi su questo fronte, per cercare
di fare il ponte in modo che le norme di attuazione non si fermino
nelle sabbie mobili del pre-Consiglio e speriamo che su questo il
Presidente Rollandin possa avere qualche invito per scendere a Roma
e discuterle in Consiglio dei ministri. Ma veramente nel merito di
questa norma e soprattutto dal punto di vista politico ci teniamo a
dirlo... come messaggio che noi in questo momento, Regione che ha
sempre dato il suo avallo alle norme proposte... riteniamo che su
questa si debba segnare una discontinuità e fare in modo che suoni
a campanello di allarme. Questo permetterà il ripartire della
discussione in commissione speriamo in un contesto diverso, il
contesto che consideriamo più proficuo, che potrà essere quello
della trattativa anche sul federalismo fiscale, che potrà aprire
degli spiragli in questa direzione nell'acquisizione di una
competenza in cui noi crediamo fermamente. Non sono grande esperto
di atletica, collega Caveri, di salto in alto ancora meno, ma so
che c'è il salto con l'asta e a volte anche fortuitamente, ma nello
sviluppo della politica che non sempre va in senso negativo per
fortuna e non necessariamente i tempi futuri saranno peggiori su
tutta la linea, in questo crediamo che ci possa riservare altri
momenti, per cui sarebbe controproduttivo chiudere qui la partita e
fissare sulla base di questo che è stato un compromesso (come
sempre queste norme sono compromissorie), ma che a noi sembra un
po' troppo al ribasso e, rispetto al quale, quindi esprimiamo una
posizione di dissenso.
Président
- La parole au Conseiller Donzel.
Donzel (PD)
- Egregio Presidente, cari colleghi, un breve
intervento per ribadire la posizione già tenuta dal Partito
Democratico in commissione sul parere dello schema di decreto
concernente le norme di attuazione, oggi in discussione. Intanto,
per quanto ci concerne, evitando ogni strumentalizzazione politica
rispetto a chi ha votato e come, ribadiamo una nostra posizione
rispetto a questo tipo di norme, che vedono la necessità di una
posizione il più possibile coesa da parte delle forze politiche in
un momento estremamente delicato come questo, in cui almeno noi
riteniamo un'attuazione un po' superficiale e qualche volta anche
disfattista di un federalismo un po' scarabocchiato rischia di
mettere in discussione anche la qualità dell'autonomia speciale di
cui godiamo.
Questa non è una prerogativa, non faccio un riferimento
unicamente ad una questione di governo di Destra, eccetera, c'è una
tendenza in alcuni argomenti che è tipica di un sistema statale che
si rifà ad impostazioni sabaude, se vogliamo anche talvolta
giacobine, che risalgono anche ad un modo di fare del regime, che
poi dentro questi apparati burocratici, sia che governi l'uno o che
governi l'altro, c'è la tendenza a non capire che ci sono delle
realtà territoriali, come bene hanno illustrato i due colleghi
precedentemente, che sarebbero perfettamente in grado di gestire
con efficienza (lo hanno dimostrato in passato) materie come
questa. Ci sono quindi tentazioni centralizzatrici alle volte che,
anziché andare a vedere qual è la vera competenza locale
nell'esercitare determinate funzioni, si limitano ad immaginare che
il loro controllo centrale sia quello migliore. In questa ottica,
nonostante siamo stati resi consapevoli che il traguardo non è
quello che si auspicava all'inizio, ma è comunque un passo avanti e
nell'ottica che questo passo avanti debba essere rafforzato
soprattutto alla luce del fatto che queste norme - e questo ci
rammarica - devono essere ancora prese in esame dal Governo, ma può
essere questa una sollecitazione affinché il Governo possa rendersi
conto che c'è una pressione a dare una risposta concreta a queste
norme che gli arrivano sul tavolo e che non vengono neanche
esaminate... è in questa ottica che ribadiamo il voto positivo che
abbiamo dato in commissione.
Président
- La parole au Président de la Région,
Rollandin.
Rollandin (UV)
- Grazie, Presidente. Permettetemi di
ringraziare anzitutto il lavoro svolto da tutti i Commissari della
parte sia regionale che statale, in modo particolare ringrazio il
collega Caveri per aver non solo seguito, ma anche fatto la
relazione di questo provvedimento, che sicuramente ha creato e
obiettivamente - lo ha detto lui stesso - non è quello che avremmo
voluto ottenere. Credo che possiamo tranquillamente rivisitare la
memoria storica di tale bozza di norma che conteneva un dettato più
ampio, perché prevedeva che vi fosse la possibilità di ottenere una
potestà sugli archivi, che qui viene in qualche modo edulcorata dal
fatto di nominare una commissione che a sua volta vada ad
evidenziare quali possono essere le modalità per... Ora questo è
stato già ricordato: è sicuramente un modo di riuscire a trovare
una formula che ci indirizzi verso qualcosa che potrebbe dare
alcune risposte; il dibattito che avevamo fatto sui fondi privati,
su quanto c'era di comune accordo sull'archivistica, come poteva
essere gestita e tutto quello che si era fatto lo ricordo... per
dimostrare che paradossalmente con questa norma andiamo a prenderci
degli oneri in più e tutta una serie di competenze, è vero. Ricordo
che attualmente lavoriamo e collaboriamo con il Sovrintendente di
Torino in modo finora eccellente, c'è sempre stata una grande
disponibilità a livello della nostra Regione per lavorare assieme,
per poi disporre degli atti assieme. Non dimentichiamo che tutta
una serie di opere sono state portate avanti di comune accordo.
Oggi con questa norma di attuazione abbiamo uno sviluppo ulteriore
che dovrebbe essere foriero di un'indicazione più puntuale per
individuare cosa e come possiamo ancora ottenere come Regione Valle
d'Aosta. La norma quindi ha quei limiti che i membri della
commissione hanno rilevato, noi ci auguriamo che questa commissione
lavori in fretta, in modo da capire se tale risultato sia quello
che oggi noi tutti speriamo.
Una notazione per quanto riguarda le norme già approvate:
abbiamo fatto presente a più riprese che ormai siamo a sei norme
approvate dal Consiglio regionale e che non sono ancora state
portate all'attenzione della Presidenza del Consiglio dei ministri,
perché è quella la sede che rende definitiva questa operazione
legata alle nuove norme di attuazione. Sono state rappresentate da
parte degli organi competenti delle difficoltà del DAR di
analizzare e di dare una risposta, tenendo conto che, come già
succedeva nel passato, alcuni ministeri competenti diano un parere
dopo che la commissione ha finito i lavori, complicando l'iter
normale della norma, per cui si arriva in Consiglio dei ministri
con pareri che sono difformi - non parlo per questa norma, ma per
le altre - da quelli dati all'unanimità; quindi anche la parte
statale aveva dato il suo assenso e non dovevano esserci problemi.
Ad oggi sembra che qualche intoppo ci sia, e abbiamo esposto le
nostre esigenze per avere al più presto una risposta e lo faremo
anche per iscritto, in modo da avere contezza di quello che è.
Chiaramente come avremo risposte, sperando di essere chiamati al
più presto a discutere delle norme, se ci sono ulteriori
difficoltà, le faremo presenti ai colleghi del Consiglio, in modo
che ci sia la possibilità di esaminare l'azione da intraprendere
nei confronti di questo atteggiamento.
Président
- Je soumets au vote l'avis sur le point n° 8.1
à l'ordre du jour:
Conseillers présents et votants: 32
Pour: 27
Contre: 5
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK