Consiglio Regionale della Valle d'Aosta - Oggetto del Consiglio n. 1064 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1064 del 12 gennaio 2005 - Resoconto
OGGETTO N. 1064/XII - Progetti per il rilancio delle politiche
giovanili nella Regione. (Interpellanza)
Interpellanza
Premesso che:
- l'Amministrazione regionale è quotidianamente impegnata in
ambito sociosanitario a promuovere e a realizzare iniziative di
prevenzione e di educazione sostanzialmente rivolte ai giovani ai
quali si propone un ventaglio di messaggi relativi alla droga,
all'alcool, al fumo, al disagio;
- è indispensabile investire nei giovani per mutare i
comportamenti e gli stili di vita e migliorare, di conseguenza, la
qualità della loro vita;
- appare tuttavia chiaro che per una molteplicità di ragioni
che andrebbero tuttavia analizzate approfonditamente, si sta
determinando una situazione nella quale il rivolgersi ai giovani li
rende utenti dei progetti presentati, ma quasi mai protagonisti
diretti;
- anche per quanto concerne alcuni servizi di tipo culturale,
come ad esempio la Biblioteca regionale ed i servizi bibliotecari,
si offre un ventaglio notevole di proposte, ma sostanzialmente i
giovani diventano i fruitori di tali proposte e non i
protagonisti;
Ritenuto pertanto indispensabile riflettere sulla natura e
sulla qualità delle politiche giovanili attivate dalla Pubblica
Amministrazione, in particolare, verificando se e come la Consulta
giovanile o altro servizio istituzionale, possano determinare una
svolta positiva;
I sottoscritti Consiglieri regionali
Interpellano
La Giunta regionale per sapere:
1. quali sono le sue valutazioni sulle attività fin qui
svolta dalla Consulta giovanile;
2. qual è la situazione in merito a questa struttura;
3. quali progetti ha in cantiere per rilanciare fortemente le
politiche giovanili, sottolineando che sono necessarie scelte alla
cui gestione i giovani siano concretamente chiamati e non siano
considerati solo utenti o fruitori passivi;
4. se sussiste un coordinamento con gli enti locali per
conoscere complessivamente nella nostra regione la realtà giovanile
in modo da recepirne al meglio le relative istanze.
F.to: Lanièce - Comé - Viérin Marco - Stacchetti
Presidente - La parola al Consigliere Lanièce.
Lanièce (SA) - Mi sembra che il contenuto di questa
interpellanza sia abbastanza chiaro, le domande che sono inserite
sono pertinenti, quindi non sto tanto ad illustrare nel merito
l'interpellanza. Vorrei invece fare alcune considerazioni sul
problema dei giovani in generale, che sono anche delle proposte che
possono essere valutate.
Guardare ai giovani di oggi in termini corretti significa
anzitutto riconoscere che essi si caratterizzano per una forte
diversità di condizioni di vita e di esperienza rispetto agli
adulti e alle generazioni precedenti; dunque accettare la diversità
è un primo passo per entrare in rapporto con le nuove generazioni e
non rifugiarsi in modelli relazionali non più adatti alle attuali
condizioni di vita.
Oggi le difficoltà per i giovani non mancano, ma possono essere
superate. Si tratta soprattutto di far leva sulle loro risorse e
sulla loro mobilitazione, altrimenti con un eccesso di apprensione
si impedisce ai giovani di potersi misurare con i problemi, di far
fronte autonomamente alle difficoltà, sostituendosi ad essi nel
loro approccio-confronto-scontro con la realtà. Non si tratta
quindi di ovattare o di rendere troppo facile la vita ai giovani,
quanto di offrirgli occasioni e stimoli che rendano interessanti le
loro esperienze e permettere loro l'acquisizione di strumenti
adeguati per far fronte alle difficoltà che incontrano tutti i
giorni. Più che facilitare la vita del giovane, occorre
interpellarlo con proposte significative, congruenti con i diversi
ambienti sociali.
Si tratta di creare interessi conoscitivi e relazionali che
contribuiscano ad arricchire la loro personalità, che stimolino la
loro vita e le loro relazioni. Si tratta quindi di dare spazio al
loro protagonismo, perché nell'espletare i loro interessi e le loro
propensioni si possano inserire nelle dinamiche sociali presenti.
Dal punto di vista educativo questo discorso può avere 2
implicazioni. La prima è rappresentata dalla necessità di creare
dei sistemi-ponte fra la società e le istituzioni e gli interessi e
le dinamiche sociali e giovanili. Molti giovani di oggi stanno
nella società, ma occupano delle posizioni ai margini, non maturano
alcun senso di identificazione, ricercano un soddisfacimento dei
propri interessi a prescindere dall'appartenenza alla società e
hanno la coscienza purtroppo di contare poco socialmente, ma
soprattutto sembrano non avere intenzione di contare di più: così
tendono a realizzarsi nei non luoghi della società, rappresentati
dagli ambiti informali di interazione, dall'evasione, dalla
trasgressione, dal fascino della notte, da un modo di trascorrere
il tempo libero all'insegna della liberazione dallo stress e della
piena autonomia da vincoli. È un comportamento che non è
propedeutico a un impegno sociale più allargato o a una presenza
sociale responsabile, cioè a un inserimento sociale
costruttivo.
Si tratta di ricreare quelle condizioni di fiducia nella
collettività, di innescare momenti di mediazione fra i bisogni dei
giovani e le generali istanze presenti nella collettività. Questa
condizione può verificarsi con una ripresa di capacità propositiva
anche negli ambiti istituzionali: la scuola, la famiglia, le
associazioni varie, gli enti locali possono creare le condizioni
perché i giovani maturino esperienze costruttive e si sentano
importanti. Ad esempio, una scuola che alza il suo livello
propositivo, costituendo un ambiente culturalmente stimolante,
ugualmente un ente pubblico che dà spazio ai giovani anche nelle
cose piccole (molte volte i giovani si lamentano per la mancanza di
spazi di aggregazione), o che favorisce il perseguimento dei loro
interessi, sposando alcune loro proposte e accettando anche la loro
autonomia di realizzazione. Un ente che si comporta così opera per
un avvicinamento dei giovani alle istituzioni e per una loro
responsabilizzazione nelle dinamiche pubbliche.
Quanto alla seconda implicazione, si deve invertire la tendenza
al depotenziamento dell'impegno educativo. Nella società attuale si
parla molto di educazione, mentre diminuisce il tasso di impegno
educativo effettivo, e vengono meno una serie di realtà associative
che avevano il compito di inserire gradualmente i giovani nella
nostra società. Quello che manca ai giovani è proprio il fatto di
essere partecipi di iniziative, che li riguardano. L'ipotesi che
avanzo è che si sia creata una sorta di cedimento nella società
verso un tipo di intervento basato molto più sull'informazione che
sul rapporto educativo, e quindi bisogna invertire questo fatto e
dare più spazio al rapporto educativo.
Una ultima riflessione chiama in causa gli adulti e -
direttamente - anche noi politici. La passività e la scarsa
reazione dei giovani alle proposte della società può anche essere
imputabile alla scarsità di adulti significativi che essi
incontrano nella loro esperienza di vita. Anche in questo caso
occorre alzare il livello della proposta e degli stimoli; più che
di modelli i giovani hanno bisogno di incontrare degli adulti che
abbiano la funzione di fratelli maggiori, adulti che siano persone
interessanti, di per sé, mature, la cui presenza possa stimolarli e
far sì che il giovane si senta protagonista di qualcosa che lo
riguarda. Se così stimolati, i giovani potrebbero cercare
autonomamente come dare forma a questo desiderio di realizzazione;
quindi i giovani hanno bisogno di essere ascoltati, di trovare
persone che li comprendano, e di punti di riferimento.
Un modo non convenzionale per rispondere alle attese dei giovani
è di proporsi come persone che "dicono qualcosa" ai giovani,
caratterizzate da un sentimento e da una volontà di affrontare
questo problema. La legge n. 8/1997 è stata un primo tentativo di
portare l'attenzione del Consiglio sulle problematiche giovanili,
ma di fatto, nella sua applicazione, non ha dato queste risposte,
anche per il fatto che il finanziamento, per scelta del "CELVA", è
passato agli enti locali, per cui sono venuti a mancare questi 800
milioni di vecchie lire che prima sostenevano la progettazione di
interventi a favore delle politiche giovanili. Non basta comunque
una legge a dare risposte, ma bisogna mettersi nell'ottica che i
giovani devono essere interpellati, altrimenti facciamo la solita
legge di finanziamento, ma che non dà il contenuto. Bisogna perciò
andare ad una revisione completa del problema per poterlo
affrontare correttamente e cercare di dare quelle soluzioni che i
giovani si aspettano, e che un'amministrazione sensibile - come
penso sia questa - è in grado di dare.
Ho visto che l'Assessore, su diversi argomenti che ho sollevato
in questo primo scorcio di legislatura, sempre riguardanti il mondo
sociale, ha dato dimostrazione di volersi impegnare. Penso che
questo sia un problema grosso, ma è giusto parlarne e cercare di
invertire la rotta rispetto al passato, altrimenti avremo una
società di giovani completamente distaccata dalla società: questa
non è una cosa positiva, perché spetterà a loro guidare la società
valdostana nel futuro. È giusto farli partecipi già da adesso,
cercando di mettere in azione tutte le sinergie per far sì che i
giovani si sentano importanti, coinvolgendoli direttamente e
rendendoli protagonisti delle iniziative che li riguardano.
Presidente - La parola all'Assessore alla sanità, salute e
politiche sociali, Fosson.
Fosson (UV) - Sono contento finalmente di poter rispondere a
questa interpellanza sul rilancio delle politiche giovanili, che
rilancia anche la sua funzione di attenzione alle politiche sociali
e di guarigione, che accogliamo con piacere.
Sono completamente d'accordo sul ragionamento di fondo che è
stato fatto, cioè che spesso la nostra società utilizza i giovani
come utenti, come fruitori di proposte, ma mai come protagonisti.
Questo è il senso di tutta la sua interpellanza: i giovani vengono
tenuti a margine nella nostra società e, in pratica, non contano
molto. Questo è un giudizio che condivido, anche se il problema non
è di facile soluzione, come ha detto lei.
Intanto perché i giovani abbiano spazio, bisogna che i vecchi si
tolgano via e lascino lo spazio ai giovani, e lei sa come è
difficile che un vecchio dica: "non sono più necessario, lascio il
posto a te", quindi è anche una resistenza dei vecchi.
Sul particolare che lei mi aveva chiesto della Consulta
giovanile, è un'esperienza che è stata insediata il 9 marzo 1998 ed
ha operato fino al 2001. Sono emerse delle criticità sul
funzionamento della Consulta, soprattutto sulle funzioni, cioè come
diceva anche lei: è bello farli discutere, ma se poi queste
risoluzioni non approdano a nulla... Poi penso che il problema
della Consulta fosse la selezione, chi partecipava alla Consulta,
cioè non aderivano dei gruppi spontanei, ma aderivano dei
movimenti, per cui dicevamo che è stato un po' l'anfiteatro di uno
scontro politico, anche quello riportato ad un'età più bassa, però
in pratica questo è stato; per cui, nel 2001, la Consulta ha
cessato la sua attività e nessuno ha mai richiesto finora che fosse
ripresentato questo tentativo.
Come è già stato annunciato, ma qui ho tutto il rapporto della
Conferenza sulle politiche giovanili, il grosso problema è che
manca una legge-quadro in Italia. C'era stato un tentativo del
Ministro Turco a suo tempo di presentare una legge-quadro, come in
altri Stati europei. In mancanza di questo, chiaramente noi
possiamo fare tante iniziative, ma forse il problema legislativo
non è ancora affrontato.
Cosa facciamo in assenza di questa legge-quadro? Lei ha già
citato alcune leggi regionali; penso che il problema delle
politiche giovanili debba essere visto intanto in collaborazione
con gli altri assessorati, che sia cioè trasversale, non sia solo
sanità e politiche sociali, ma sia turismo, lavoro, scuola,
formazione come è già stato detto. Qualche passo in avanti forse è
proprio stato nella riorganizzazione dei nostri servizi delle
politiche sociali, destinare un servizio alla famiglia e politiche
giovanili: questa è l'intestazione del servizio, che richiama
quanto per noi sia importante questo settore delle politiche.
Qualcosa in più in questi giorni è stato prodotto, in quanto la
partecipazione al "Projet INTERREG III" ha portato in questi giorni
al finanziamento da parte del Governo regionale della
ristrutturazione del macello; questo, in accordo con il Comune di
Aosta, era quella iniziativa portata avanti da tempo, che dovrà
costituire la "cittadella dei giovani", quindi uno spazio
importante per i giovani perché si ritrovino, possano discutere e
formulare le loro proposte.
Abbiamo partecipato anche a un progetto "FSE" per una
informalità competente, in cui abbiamo finanziato un progetto di
formazione rivolto agli adulti e agli educatori, perché abbiamo
verso le politiche giovanili una particolare sensibilità. Abbiamo
promosso e aderito a vari convegni, significativo mi sembra quello
che è stato tenuto a Saint-Vincent sui linguaggi dell'adolescenza.
È in attività da diversi anni, è stato ulteriormente potenziato
aumentando le ore a ciò destinate il consultorio chiamato "Il
Pangolo". Questo è molto conosciuto, ha una frequentazione
importante, si rivolge con uno psicologo e con un ginecologo a
tutti i problemi della sessualità di questa età.
Abbiamo voluto inserire nella Consulta dello sport con
l'Assessore Caveri un responsabile delle politiche sociali, proprio
perché porti all'interno di questa struttura una sensibilità e una
problematica giovanile particolare. Stiamo affrontando quello che è
già stato affrontato in altre regioni, una normativa che finanzi
gli oratori e affini, nel senso che tutte queste associazioni di
volontariato svolgono un'attività sociale importante di raccolta
dei giovani, di formazione e di istruzione, e la legge sul
volontariato è già ormai quasi pronta, abbiamo ultimato gli
incontri con le varie associazioni di volontariato, la legge verrà
portata in Assise regionale e penso che anche questa possa essere
un contributo allo sviluppo di iniziative e strutture a favore dei
giovani.
Quest'anno abbiamo destinato alla prevenzione un'attività
particolare, non sono stati soltanto dei convegni serali..., ma
proprio un entrare nelle scuole e informare l'area giovanile di
tanti problemi; d'altronde nella scuola questo spazio formativo ha
uno spazio sempre maggiore, forse non coordinato ancora
correttamente, ma c'è. L'Osservatorio delle politiche sociali ha un
settore che si occupa del rilevamento dei dati del disagio
giovanile, anche questo ci darà qualcosa. L'aver portato le
politiche sociali a Saint-Christophe con quello "slogan" che dice:
"Al centro la famiglia", penso che possa essere un vantaggio anche
per i giovani. Si parlava di aprire uno sportello che si chiama
"Informa giovani", in cui il giovane possa avere un'informazione su
tutto quanto viene fatto di interessante per la sua fascia e le sue
problematiche.
Penso che il problema di fondo sia quello di una legge-quadro,
di una normativa particolare: non basta ascoltare i giovani solo
per ascoltarli, non fare iniziative di facciata come ha detto lei,
bisogna che i vecchi diano spazio perché se non si dà spazio ai
giovani, nessuna iniziativa potrà soddisfare le loro aspettative.
Credo però che si debba sempre vedere le politiche giovanili
all'interno delle politiche familiari, non disgiunto da quanto si
sta facendo per la famiglia, e questo in collaborazione con tutti
gli altri assessorati. Questo è un tentativo, forse non è
sufficiente, però è chiaro che aspettiamo normative più precise al
riguardo.
Presidente - La parola al Consigliere Lanièce.
Lanièce (SA) - Prendo atto della risposta che mi ha fornito
l'Assessore.
Sicuramente come dicevo presentando l'interpellanza, questo è un
problema importante che non si può pensare di risolvere con "a
domanda, risposta" e chiudere così l'argomento. È un settore di
intervento su cui mi auguro - mi sembra che da quanto ha detto
l'Assessore ci sia questa intenzione - si voglia investire e
prestare molta attenzione. Bisogna fare un'inversione di rotta
rispetto al passato: questo è un invito che mi sembra sia stato
accolto, perché ritengo che sia importante fare in modo che i
giovani vengano considerati come protagonisti di scelte che li
riguardano, perché domani saranno loro a guidare questa
comunità.
Ho avuto il piacere di conoscere alcune esperienze in altre
realtà, tra cui le Conseil des jeunes di Strasburgo che è una
realtà stupenda, magari articolata, dove abbiamo dei giovani - lì,
la fascia di età è quella fino ai 14 anni - che si riuniscono in
assemblea, che fanno proposte, e alcune di queste sono state
inviate addirittura al Parlamento europeo. Ci sono alcuni educatori
che li seguono, ma sono loro che si riuniscono, decidono ed
utilizzano quei piccoli finanziamenti che hanno a disposizione per
fare delle proposte, per fare ad esempio delle campagne
pubblicitarie contro l'AIDS, contro il razzismo, ma sono sempre
loro che portano avanti queste iniziative. È un piccolo esempio;
fra l'altro, la Presidenza del Consiglio ha già avviato dei
contatti con le Conseil des jeunes per vedere se si può creare in
Valle d'Aosta una specie di Conseil des jeunes.
La legge n. 8/1997 all'articolo 2 prevedeva l'Osservatorio
permanente sulla condizione giovanile; ultimamente il giornale di
"Forza Italia" ha elencato gli osservatori che esistono solo sulla
carta, ma che non funzionano, tra cui questo osservatorio che - al
di là del fatto che la Consulta giovanile sia bloccata - può essere
rimesso in funzione e incentivato. Quindi facciamo funzionare
questo osservatorio, perché ci fornirà sicuramente dei dati.
Molte volte quando discutiamo dei problemi, come discuteremo la
prossima volta dell'industria, mancano dei dati precisi; allora,
visto che siamo una realtà piccola, cerchiamo di averli: magari un
osservatorio - ma che funzioni e che non serva solo "per sistemare
l'amico dell'amico" - potrebbe fornirci dei dati che riguardano la
situazione giovanile nel suo complesso e non solo, come già fa
l'Osservatorio sulle politiche sociali, che dà dei dati riguardanti
il disagio. Il disagio è una cosa importante, ma guardiamolo anche
nel complesso, cioè non vorrei che si guardasse ai giovani solo per
il loro disagio; no, c'è il giovane disagiato e il giovane che non
è disagiato, ma che vuole sentirsi partecipe della società in cui
vive. Ben venga uno sportello "Informa giovani", sicuramente
positivo perché è un modo per far sì che i giovani vengano a
conoscenza direttamente di cosa li può riguardare: è una prima
forma, anche se il coinvolgimento diretto è la cosa principale.
Termino qui, ma chiedo all'Assessore, e mi sembra di aver colto
nelle sue parole la volontà ad affrontare questo problema, che
sicuramente non è facile come tutti i problemi sociali, di
rivolgere una particolare attenzione al problema dei giovani,
perché è importante. Se non esiste una legge-quadro, facciamoci noi
portatori di un'iniziativa legislativa, diventiamo noi la prima
regione che su questo problema si mobilita e fa qualcosa di
interessante! Do fin da ora la disponibilità del nostro gruppo, ma
penso di interpretare anche il pensiero delle altre forze di
opposizione, a lavorare insieme per verificare la possibilità di
predisporre un progetto di legge.
Se volete il nostro coinvolgimento, noi ci siamo e penso di
esprimermi anche a nome degli altri, dicendo che anche loro ci
saranno, perché il problema dei giovani è importante e occorre
intervenire con qualcosa di concreto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK