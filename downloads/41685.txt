Consiglio Regionale della Valle d'Aosta - Oggetto del Consiglio n. 819 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 819 del 10 luglio 2019 - Resoconto
OGGETTO N. 819/XV - Interpellanza: "Tempistica per la
presentazione del Documento di Economia e Finanza Regionale (DEFR)
per il prossimo triennio al Consiglio regionale".
Rini (Presidente) -
Punto 16 all'ordine del giorno. La
parola al collega Restano.
Restano (GM) -
Sarò molto breve. Il decreto legislativo
n. 118 del 2011, all'allegato 4, prevede che il Documento di
economia e finanza regionale venga predisposto e portato in
Consiglio entro il 30 giugno di ogni anno. A onor del vero bisogna
dire che nel 2016, anno di prima applicazione, siamo andati lunghi
e l'abbiamo approvato ad ottobre.
Nel 2017, per altri motivi, cambiamenti vari di governo, lo
abbiamo approvato il 19 dicembre. Nel 2018 ci sono state le
elezioni, il governo era nuovo a queste cose, poi vi è stato un
cambiamento di governo verso fine anno, e l'abbiamo di nuovo
approvato a dicembre 2018.
Questo dunque è il primo anno in cui il governo che ha approvato
il bilancio precedente si trova in carica al momento
dell'approvazione del DEFR e molto probabilmente sarà in carica
anche al momento di approvazione del bilancio di previsione per
l'anno successivo.
Siccome quando abbiamo scritto quest'interpellanza era il 28
giugno, vogliamo chiedere all'Assessore competente qual è lo stato
di attuazione del documento ed entro quale data si pensa di poterlo
presentare, per evitare di arrivare lunghi come gli anni
precedenti.
Presidente -
Per la risposta, la parola all'assessore
Testolin.
Testolin (UV) -
Inizio con una battuta: accolgo con
favore gli auguri, che non so se siano fatti col cuore dal collega
Restano. Speriamo comunque di approvarlo prima di quanto abbiamo
fatto l'anno scorso e speriamo, soprattutto, che qualcuno lo
approvi. Questo è sicuramente l'augurio.
Per entrare un po' più nel dettaglio di un procedimento che ci
ha visti, in queste tre approvazioni, sempre con molto ritardo,
come giustamente segnalato all'interno dell'interpellanza, c'è da
dire che, rispetto al primo quesito, per lo stato di attuazione del
documento DEFR 2020-2022, si è proceduto all'avvio della procedura
il 21 maggio, con un'apposita nota, nella quale veniva precisato
che il Documento sarà strutturato in almeno tre sezioni,
corrispondenti ai contenuti minimi previsti dalla normativa già
citata e che prevede un'analisi di contesto, degli obiettivi
strategici e degli indirizzi agli altri soggetti di rilevanza
regionale.
Così come era avvenuto lo scorso anno, sarà inoltre inserita una
sezione dedicata agli interventi d'investimento per i quali
s'intende avviare il livello minimo di progettazione, al fine di
consentire l'iscrizione del bilancio di previsione 2020-2022 dei
relativi stanziamenti nel Titolo II della spesa, secondo quanto
previsto dall'articolo 44.2 del decreto legislativo n. 118.
Per la predisposizione delle Sezioni seconda e terza, è stato
svolto un complesso lavoro, che ha coinvolto tutta
l'amministrazione, al fine di definire gli obiettivi da perseguire
nel triennio 2020-2022, raccogliendoli e raccordandoli in funzione
del programma di governo e con le missioni e i programmi di
bilancio: definire, di concerto con i vertici della struttura
amministrativa di ciascun Assessorato, le azioni da porre in essere
per la realizzazione degli obiettivi individuati e stimare
l'impatto stesso sul bilancio; stabilire le linee d'indirizzo da
impartire alle società controllate partecipate ed enti
strumentali.
Di fatto, quest'anno, in occasione della presentazione del terzo
DEFR, da quando siamo partiti, in questo percorso d'ideale e
continuo miglioramento sulle tempistiche di approvazione, gli
uffici dell'Assessorato hanno proposto un percorso anche un po' più
sperimentale, d'indicazione quantitativa degli interventi proposti
nel DEFR, al fine di permettere alla Giunta una valutazione delle
priorità compatibile con le risorse finanziarie che teoricamente
saranno a disposizione. Questo esercizio vorrebbe tendere ad
anticipare la discussione sulle linee di sviluppo della
programmazione finanziaria, così da facilitare anche la successiva
realizzazione e messa in opera del bilancio di previsione.
La scadenza di queste operazioni era prevista nella prima decade
di giugno e tale termine poi è stato prorogato, in parte a causa
della necessità di effettuare gli opportuni approfondimenti, anche
in relazione alla suddetta nuova metodologia di lavoro, in parte
anche a causa di un turn-over di alcune figure dirigenziali che ha
portato, in alcuni Assessorati, al rallentamento nell'elaborazione
di questi documenti. Una prima bozza del DEFR è stata verificata a
fine giugno e, a seguito di quella seduta, sono state condivise le
rettifiche da adottare.
Al momento le schede sono in fase di ultimazione e di
rielaborazione da parte degli Assessorati, prima di una
condivisione finale. Diciamo che il lavoro è stato serio e con
l'obiettivo di arrivare a creare quelle linee programmatiche che
possano garantire poi l'allocazione delle risorse sulla base delle
indicazioni di questo importante documento.
In sintesi, il DEFR è a buon punto e l'approvazione in Giunta è
prevista entro la fine del mese di luglio, indicativamente.
Presidente -
Per la replica, la parola al collega
Restano.
Restano (GM) -
Grazie, Assessore, per la risposta. Grazie
anche per avermi illustrato qualcosa che è andato oltre ai semplici
quesiti che le avevo proposto.
Mi permetto, in considerazione di quanto da lei detto, di dare
alcuni spunti. Sarebbe molto interessante, nel DEFR, trovare degli
obiettivi chiari, delle tempistiche e anche l'elencazione dei
soggetti coinvolti, pure quelli esterni all'amministrazione
regionale, per addivenire a raggiungere gli obiettivi. Questo ci
permetterebbe anche di valutare l'operato del personale che viene
interessato nei dossier che di volta in volta saranno sottoposti
alla nostra attenzione.
Va bene quanto da lei detto, la nostra interpellanza tendeva a
sottolineare l'urgenza di approvazione del Documento anche, mi
permetta, in virtù dei recenti cambiamenti in maggioranza, che
potrebbero aver portato dei cambiamenti da proporre all'interno del
DEFR. Per questo ci siamo preoccupati che questo documento venisse
portato all'attenzione del Consiglio - come ho saputo adesso,
probabilmente nel corso dei primi Consigli di settembre - e non
fosse posticipato a ottobre inoltrato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK