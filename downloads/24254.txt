Consiglio Regionale della Valle d'Aosta - Oggetto del Consiglio n. 3219 del 10 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3219 del 10 gennaio 2008 - Resoconto
OGGETTO N. 3219/XII - Interpellanza: "Valorizzazione dello
sfruttamento di energia eolica da parte della Compagnia valdostana
delle acque".
Interpellanza
Ricordato che la Compagnia Valdostana delle Acque, che
gestisce un rilevante numero di impianti di produzione elettrica da
fonti rinnovabili, è di proprietà della Regione Autonoma Valle
d'Aosta;
Constatato che sta emergendo un notevole interesse verso gli
impianti di produzione elettrica attraverso lo sfruttamento del
vento, come è dimostrato, vicino a noi, dalle recenti realizzazioni
nel Vallese e dalle iniziative di monitoraggio del vento attuate
nel territorio di Verrès;
Ribadita la necessità che la CVA, prima di lanciarsi in
spericolate iniziative nei paesi dell'est europeo, dia un efficace
contributo alla riduzione della dipendenza regionale nazionale da
fonti fossili di energia e, insieme, armonizzare la produzione
elettrica perché sia sempre più sostenibile dal territorio;
il sottoscritto Consigliere regionale
Interpella
l'Assessore competente per conoscere se intenda:
1) dare indicazioni alla CVA perché si impegni, prima di
tutto, nella valorizzazione dello sfruttamento dell'energia eolica,
in particolare approntando un piano di realizzazioni coordinato sul
territorio regionale;
2) relazionare alla Commissione consiliare competente in
merito alle politiche di espansione della CVA, con particolare
attenzione alle iniziative prese fuori dai confini
nazionali;
3) fornire ai Consiglieri regionali, tramite l'Arpa, un
quadro riassuntivo delle potenzialità dello sfruttamento
dell'energia eolica in Valle d'Aosta.
F.to: Sandri
Président
- La parole au Conseiller Sandri, pour motion
d'ordre.
Sandri (PD)
- Pour motion d'ordre, on doit revenir à la
première motion qu'on a renvoyée hier, puisqu'il n'y avait pas
l'Assesseur compétent en la matière. C'est la n° 5...
Président
- ... on aurait préféré renvoyer tout au
prochain Conseil. Merci.
La parole au Conseiller Sandri pour illustrer le point n°
33.
Sandri (PD)
- La "Compagnia valdostana delle acque" è una
delle società più importanti della nostra Regione e, fra l'altro,
ci chiediamo sempre chi ne è il Presidente, visto che quello che
c'era fino a qualche tempo fa è dimissionario, ma non si sa se è
dimissionato. La "CVA", dicevo, è molto importante perché ha messo
insieme negli anni un enorme patrimonio di impianti idroelettrici
nella nostra Regione e questo è diventato il cavallo di battaglia
di tale società, che in questi mesi sta inondando alcuni mezzi di
comunicazione di massa di pubblicità, in particolare "Il Sole
24Ore" e "Radio 24" dello stesso gruppo, facendosi promozione con
questa idea della cosiddetta "energia verde", energia rinnovabile.
Non solo, ma a costi competitivi soprattutto quando ci sono dei
picchi di domanda rispetto all'energia elettrica prodotta da fonti
fossili. Abbiamo assistito negli ultimi tempi ad una serie di
movimenti dal punto di vista dello sviluppo di questa società, vi
sono state dichiarazioni da parte del suo Presidente dimissionario,
dimissionato, o che è ancora in carica anche se non sembra, Augusto
Rollandin, sul fatto di andare a fare degli investimenti nell'est
europeo, andare a costruire impianti idroelettrici non ho capito
bene se in Polonia, in Slovacchia o quale altra parte dell'est
della CE. Credo che, se noi facciamo una serie di riflessioni su
questa situazione e lo associamo al fatto che in Valle esistono, in
base ai dati dell'ARPA, almeno 2 siti particolarmente importanti
per quanto riguarda la possibilità di mettere impianti eolici di
produzione elettrica di una certa rilevanza, che sono la zona di
Châtillon, Saint-Vincent e la zona di Verrès, interessate da dei
flussi di aria importanti in molte ore della giornata dai mesi che
vanno da marzo a novembre, quindi sono luoghi adatti a questo tipo
di produzione, vediamo come potremmo intravedere per "CVA", società
partecipata al 100% dalla Regione, uno sviluppo non solo
nell'energia rinnovabile da acqua, ma anche nell'energia
rinnovabile da aria. Che questo sia possibile è deducibile dal
fatto che nel vicino Vallese, che ha una valle parallela alla
nostra, con stesse caratteristiche, si stanno impiantando dei
grandi impianti eolici, perché se n'è vista la redditività. Sono
state fatte 2 grossi torri: una in particolare vicino a Martigny,
facilmente visitabile dalla Valle in meno di un'ora di auto, perché
si è visto come queste valli in cui c'è un'esposizione nord-sud
delle montagne generano dei flussi d'aria molto costanti di
intensità ottimale per il funzionamento di questi impianti.
Volevamo chiedere all'Assessore competente quali strategie in
materia fossero state indicate a "CVA" da parte del socio unico di
quella società, se era stato predisposto o si intendeva predisporre
un piano di realizzazione coordinato sul territorio regionale, se
era intenzionato a riferire su questo punto, ma anche più in
generale su tutte le politiche di espansione di "CVA" al di fuori
della Valle d'Aosta o in altri settori che non quelli tradizionali
delle centrali idroelettriche ricevute prima dalla "Cogne" e poi
dall'"ENEL" e fornire ai Consiglieri regionali tutto un quadro
riassuntivo, che potrebbe essere realizzato dall'ARPA, sul futuro
dell'energia eolica. È importante il secondo punto per quanto
riguarda le strategie verso il fuori Valle, l'estero, il territorio
nazionale di "CVA", perché uno degli altri dati preoccupanti della
situazione è che vi sono queste "sparate" nell'est Europa, che
sembrano molto scopiazzate da quelle di "Terna", che è la grande
società quotata in borsa che trasporta l'energia in Italia e che va
a costruire delle reti di trasporto di energia elettrica in Serbia
e Montenegro e anche in Bosnia, c'è questo andamento, ma che sembra
poco consono ad uno sviluppo per tappe e per gradi di "CVA". Vi è
molto più vicino a noi una serie di impianti privati, pubblici,
semipubblici, idroelettrici, non ultimi quelli della Valle
dell'Orco e della Val Soana, mitica Noasca, Ceresole Reale, di cui
le comunità territoriali parlano molto male, in quanto la "Iride"
di Torino, molto più intenzionata ad implementare investimenti nel
settore della generazione elettrica da rifiuti e in strategie di
alto livello a livello nazionale, insieme alla "Amga" di Genova e
forse ad altre alleanze in futuro, sta completamente trascurando
questi impianti, con il risultato che le ricadute anche a livello
locale sono bassissime. Mi chiedo perché "CVA" non si "mette" nella
strategia di andare sull'eolico e quella di andare ad allargare il
proprio orizzonte con piccoli passi puntualmente, cercando di
recuperare spazio nel nostro vicino Piemonte, che oltretutto come
ha dimostrato il tentativo non riuscito della Banca cooperativa
della Valle d'Aosta di intervenire a Rivarolo con l'apertura di uno
sportello... è la testimonianza che il vicino Canavese, l'alta
Provincia di Torino è un territorio interessante dal punto di vista
economico. Queste erano le osservazioni, resto in attesa delle
risposte della Giunta.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Devo dire che non mi sorprendo più, nel
senso che queste interpellanze hanno una capacità di dilatarsi in
maniera incredibile, vi entra dentro di tutto... anche in modo
simpatico però devo dire. Mi si chiede un po' conto delle strategie
di "CVA", piacerebbe saperle anche a me, qualche risposta ce l'ho,
perché le ho chieste, ma il mio compito non mi consente, se non di
confrontarmi, di incidere in maniera importante, come lei ritiene,
su "CVA". Un confronto aperto c'è, è noto un accordo che abbiamo
fatto, molto limitato, solo per sollecitare sul territorio
valdostano la nascita di interventi dimostrativi e rappresentativi
di una volontà di risparmio energetico e di un miglioramento di un
percorso energetico della nostra Regione. In quell'ambito un
accordo c'è e c'è una volontà comune finanziata prevalentemente
dalla Regione, la quale ci ha messo 1,5 milioni di euro, la "CVA"
500mila. Ciò detto, credo sia noto che la Giunta sta sostenendo con
decisione una diffusione dei sistemi di uso razionale dell'energia.
Ci siamo impegnati moltissimo perché occorre potenziare tutti i
settori per il risparmio energetico, l'idroelettrico con "CVA" è al
primo posto, ma non per questo trascuriamo la radiazione solare o
le biomasse, le pompe di calore, la cogenerazione, anche l'energia
eolica, anche se, parlando velocemente di quest'ultima, bisogna
dire che tale regione non è così predisposta per tale tipo di
energia. Innanzitutto perché esistono delle valutazioni fatte in
passato che non trovavano una coerenza con un discorso eolico che
potesse dare dei risultati utili, perché certo è possibile anche
produrre dell'energia eolica, ma bisogna vedere come viene prodotta
e se i risultati che essa porta sono utili; non per questo non
dobbiamo valutare anche l'ipotesi dell'energia eolica, ma bisogna
partire dai presupposti giusti: questa non è una regione molto
predisposta per l'energia eolica. Esistono poi anche i problemi
delle quote, perché sono problemi che anche in altre regioni, con
predisposizioni per l'energia eolica più favorevoli, ma sempre in
quota... l'energia eolica presenta dei problemi in quota, perché vi
sono dei meccanismi che subiscono la variazione delle temperature e
che non favoriscono questo. Credo, per onestà intellettuale e anche
perché il territorio "vive" anche delle pressioni esterne, che una
valutazione andrà fatta, la faremo, la stiamo già facendo anche per
capire se vi sia tale opportunità; siamo qui per cogliere le
opportunità, sicuramente non intendiamo togliere niente a questa
Regione, anzi per darcene di opportunità. Il problema sorge quando
lei mi chiede di dare incarico a "CVA" di farlo, non ho un potere
diretto di farlo, magari l'Assessore alle partecipazioni può dare
delle disposizioni più precise, quindi in merito a questo non mi
sento di poter indirizzare "CVA" in tal senso.
Lei mi ha sollecitato con questa interpellanza una curiosità,
quando fa riferimento agli interventi che "CVA" vorrebbe fare nei
Paesi esteri, ho girato la domanda a "CVA" e mi sono fatto dare una
risposta che adesso vado a leggerle:
"Si premette che il Consiglio di amministrazione della CVA
non ha avviato alcuna spericolata iniziativa nei Paesi dell'Est;
"iniziative spericolate" che peraltro sono state valutate dai
maggiori produttori del settore sia italiani che esteri e che hanno
portato alla realizzazione di importanti acquisizioni di società di
produzione e/o distribuzione, ovvero alla realizzazione di impianti
nei Paesi dell'Est. Il management aziendale si pone quale obiettivo
la creazione di valore per il suo azionista e in tale ottica non si
può esimere dal valutare le opportunità di crescita offerte dal
mercato nazionale ed internazionale. In particolare, il mercato
nazionale sta registrando livelli di prezzi estremamente elevati in
tutti i segmenti collegati all'energia elettrica, così come
sull'intera catena del valore, che comportano, quindi, un'intensa e
attenta attività selettiva delle iniziative. Risulta pertanto
logico e doveroso vagliare le opportunità offerte da quei Paesi
nell'area dell'Unione europea che, in una fase di crescita della
domanda elettrica, dispongono ancora di siti potenzialmente
sfruttabili in grado quindi di esprimere prezzi più ragionevoli e
quindi migliori ritorni sull'investimento. Qualsiasi decisione in
merito ad eventuali sviluppi sul territorio nazionale ed europeo
sarà preventivamente sottoposta all'approvazione
dell'azionista..."
- questo credo sia il centro della risposta
-
"... ogni qual volta risultino disponibili elementi concreti
idonei ad avviare un processo decisionale".
Mi sembra che vi sia la risposta, perché c'è un impegno da parte
di "CVA", qualora vi fossero delle valutazioni in merito a
interventi verso l'esterno, di sottoporle all'azionista, in questo
caso credo vi sia una volontà e una disponibilità come sempre di
confrontarsi con la Commissione competente e di riferire ai
Consiglieri su eventuali scelte che devono essere fatte.
In merito a quanto diceva prima anche sulle indicazioni
dell'ARPA su eventuali siti, le dico che darò disposizione al
Comitato sui flussi energetici che è costituito presso la
"Finaosta" per appurare se vi sono questi siti, un piccolo studio è
utile se può portare a delle soluzioni che possono essere utili
alla Comunità.
Presidente
- La parola al Consigliere Sandri.
Sandri (PD)
- Intanto mi consenta, sempre rimanendo in
toni tranquilli, di dirle che l'Assessore regionale competente in
materia di energia, facente parte di una Giunta che, come ha detto
ieri il Presidente, rappresenta la Regione, che è proprietaria del
100% di "CVA", che non conosca le politiche... allora i casi sono
2: o non le fa lui le politiche, allora che ci sta a fare
l'Assessore all'energia, oppure le sono state sottratte
furbescamente dall'Assessore alle finanze, che, tenendo conto che
"CVA" è una partecipata, se la tiene stretta sotto le proprie
"ali", però sarebbe l'Assessore all'energia che dovrebbe dare a
"CVA" le indicazioni politiche e non viceversa. Infatti lei ha
letto testualmente le risposte date da "CVA", credo che qui vi sia
un'inversione di ruoli e spero che nel prossimo Consiglio lei
ricopra la carica che ha attualmente, ma con una delega piena sul
problema dell'energia, perché penso sia come per gli Arabi il
petrolio, il nostro petrolio è l'energia rinnovabile, il risparmio
energetico, sono le nuove fonti di energia e credo vi sia molto da
fare.
Mi fa piacere constatare che malgrado tutto "CVA" si rende
disponibile ad avvertire il socio proprietario prima di prendere
decisioni, spero che la Giunta abbia la cortesia di informare prima
il Consiglio e di confrontarsi con esso prima di dare via libere su
queste scelte.
Ribadisco su tale tema 2 o 3 questioni: la prima, nessuno ha
interesse a fare gli impianti in quota, gli impianti eolici non si
fanno in quota, ma si fanno nella bassa valle, anche perché la zona
più interessante è quella di Verrès, Issogne, Champdepraz e non è
un caso che dei privati hanno messo una stazione di riferimento
nella zona; è questo che mi ha stimolato più l'attenzione, perché
si ha quasi l'impressione che "CVA" non voglia entrare in tale
settore perché non vuole disturbare qualche privato locale. Credo
che i privati che si vogliono sviluppare facciano bene ed è bene
che vi siano, ma non in regime di monopolio; quindi "CVA",
indipendentemente da chi altro ci si mette, deve andare avanti,
così come lo può fare un qualunque Comune della Valle. Se un Comune
della Valle vuole mettersi il suo impianto eolico, oggi lo può fare
su terreni agricoli perché così abbiamo modificato la legge
recentemente ed è opportuno che lo faccia.
Mi dispiace constatare che non esiste una convinzione
sufficiente sul problema dell'eolico, ci sono ancora
preoccupazioni, ogni volta che se ne parla vedo sempre un po' di
titubanza; suggerirei all'Assessore la prima volta che ha qualche
giorno di vacanza di farsi un giro a Marken, che è uno dei più bei
posti d'Europa, si parte da Amsterdam e si va verso le dighe che
chiudono i Paesi Bassi e vi è questo porticciolo che si chiama
Marken, è un po' come Capri in Italia. Lungo tutta questa stretta
penisola che porta a tale porticciolo vi sono una sfilza di
impianti eolici, che sono anche bellissimi perché si integrano in
modo straordinario nell'ambiente, rendendolo un ambiente, oltre che
bello in sé stesso, bello perché l'uomo ci ha fatto delle belle
cose. Il tutto nel silenzio più assoluto, perché si dice spesso che
l'eolico fa rumore, ma l'eolico moderno non fa neanche un decibel
di rumore, è perfettamente integrato nella struttura e ha un grande
vantaggio: se "CVA" si mettesse a produrre dell'energia eolica,
potrebbe permettersi di rubare meno acqua ai pescatori valdostani,
perché potrebbe bilanciare la propria attività nei momenti più
gravi - quelli estivi o anche quelli di mezza stagione - e, invece
di andare a prendere tutta l'acqua - con il risultato che la Dora
spesso si trova a 10 centimetri dallo zero, con un gravissimo
attacco all'ittiofauna che vi vive, ma anche perché offre poca
possibilità di diluizione a fronte di eventuali inquinanti -,
potrebbe vendere energia eolica e trattenere meno acqua dal flusso
dei nostri torrenti per mantenere meglio il minimo vitale. Questo è
il vantaggio di andare anche sull'eolico: che "CVA", diversificando
una produzione sempre all'interno di energie rinnovabili, avrebbe
più strumenti per poter fare una politica efficace dal punto di
vista economico, ma anche sostenibile dal punto di vista
ambientale. Queste sono le nostre valutazioni, non pensiamo di
avere la soluzione del problema, ma pensiamo che su tale tema si
debba riflettere. Spero che il gruppo di lavoro sull'energia, che
lei investirà di questa cosa, fornisca al Consiglio ulteriori
valutazioni in modo da arrivare a fare delle scelte precise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK