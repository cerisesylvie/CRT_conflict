Consiglio Regionale della Valle d'Aosta - Oggetto del Consiglio n. 2991 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2991 del 23 novembre 2023 - Resoconto
OGGETTO N. 2991/XVI - Interrogazione: "Riscontro alla
richiesta di innalzamento delle soglie minime per nuovi impianti
vitivinicoli in Valle d'Aosta".
Sammaritani (Presidente) -
Passiamo al punto n. 60
all'ordine del giorno. Risponde l'assessore Carrel.
Carrel (PA) -
Grazie ai Consiglieri Planaz e Brunod per
quest'interrogazione che va a riprendere una notizia che abbiamo
condiviso e di fatto comunicato a tutti gli organi di stampa, in
cui apprendiamo con soddisfazione che il Ministro ha risposto
positivamente a una nostra sollecitazione politica, quindi vado a
confermare quanto scritto nel comunicato stampa, ma credo che sia
opportuno fare un passo indietro e partire dalla soglia minima oggi
prevista dal decreto del Ministero dell'agricoltura, della
sovranità alimentare e delle foreste, che prevede una soglia minima
di reimpianti annuali di 10 ettari; tutte le Regioni possono
reimpiantare un 1% del loro territorio ma la Valle d'Aosta, avendo
delle soglie molto basse, si avvale di questa soglia minima che
sono i 10 ettari.
A fronte di questo limite - che, comunque, è già un limite più
alto per quanto riguarda la Valle d'Aosta, quindi una soglia minima
che già alza l'asticella della Valle d'Aosta - però il settore
vitivinicolo valdostano ha delle richieste che oscillano tra i 15 e
i 25 ettari di reimpianto ogni anno, quindi solamente 10, rispetto
alle richieste, possono essere reimpiantati.
A fronte di questo e di varie interlocuzioni che abbiamo avuto
con il settore vitivinicolo, nella riunione dell'11 settembre che
si è tenuta a Napoli in presenza della Commissione politiche
agricole proprio a fronte di un'audizione con il Ministro
Lollobrigida, ho richiesto di tenere in considerazione la
possibilità di alzare questo tetto dei 10 ettari.
A fronte di questo mio intervento avvenuto proprio in questa
riunione, la Liguria, come Regione, mi ha contattato, attraverso il
proprio Assessore di riferimento, per comprendere quale fosse la
nostra esigenza e rappresentare la loro esigenza di alzare questo
tetto da 10 ettari a 30 ettari, proprio per far fronte a una loro
esigenza.
Alla luce di questo contatto, abbiamo siglato una nota congiunta
il 27 settembre, quindi una nota dei due Assessori della Valle
d'Aosta e della Liguria, per richiedere una presa di posizione da
parte della Commissione politiche agricole.
La Commissione si è riunita il 10 ottobre e ha condiviso la
nostra richiesta, evidenziando che questa problematica è legata
anche alla tutela del paesaggio, alla sicurezza delle nostre
montagne e sicuramente a un settore agricolo che può e deve
svilupparsi.
Il 13 ottobre, dopo un voto favorevole della CPA, il
coordinatore della Commissione politiche agricole, l'Assessore
della Regione Veneto, che ringrazio per la celerità e per la
disponibilità, ha immediatamente comunicato al Ministero questa
presa di posizione che non era più una presa di posizione di due
Assessori ma era dell'intera CPA.
Il Ministro il 30 di ottobre del 2023 ci ha risposto ritenendo
condivisibili le motivazioni poste alla base della richiesta e ha
dato disposizioni ai propri uffici di apportare le modifiche
richieste nel decreto. Oggi non abbiamo il decreto, quindi l'iter
non è concluso, abbiamo però una lettera e un impegno politico di
tutte le Regioni e del Ministero che ci possono permettere di dire
che siamo sulla giusta direzione, quindi aspettiamo il decreto per
chiudere quest'iter, ma credo che l'azione politica che abbiamo
portato avanti da settembre a fine ottobre sia un'azione che possa
dare delle risposte al settore vitivinicolo e di cui andiamo
particolarmente orgogliosi, ma era giusto darne comunicazione
solamente quando avessimo avuto l'impegno anche da parte del
Ministro, in caso contrario sarebbero state solo delle azioni di
lobbying e d'inizio di fatto di un dialogo e avrebbero magari anche
rischiato di compromettere l'esito finale. Oggi aspettiamo
esclusivamente il decreto.
Presidente -
Replica il consigliere Planaz.
Planaz (RV) -
Finalmente una buona notizia, si capiva dal
comunicato stampa, che era cautelativo.
Noi abbiamo ritenuto opportuno, visto il comunicato stampa,
anche a fronte delle richieste pervenute anche tramite le testate
giornalistiche locali già al mese di settembre, a fronte di una
carenza di assegnazione di nuovi impianti vitivinicoli...
Al di là di questo, ci sarebbero ulteriori valutazioni da fare,
soprattutto per il nostro territorio, adesso siamo soddisfatti che
venga accettato così com'è dal Ministero.
Teniamo conto che io avevo intenzione - e lo dico adesso - di
presentare una mozione dove si chiedeva un aumento o di escludere
le zone montane dalla classificazione di queste quote, perché come
lei ha detto, a livello nazionale, in base al decreto attuale, c'è
un ampliamento dell'1% in base all'estensione vitivinicola
regionale.
Noi andiamo in deroga - se non erro - del 2%, che viene
allineata ai 10 ettari, perché il 2% nostro non arriverebbe neanche
ai 10 ettari, allora già in quel decreto c'è ben specificato che i
10 ettari sono assegnati così, d'emblée.
Una regione come la nostra, anche a fronte dei cambiamenti
climatici, anche riguardo al mantenimento del territorio, come ha
fatto presente la Regione Liguria, perché conoscendo gli aspetti
territoriali anche di quella regione, andare a incentivare le
attività soprattutto quando il settore te lo chiede... e anche
quando il Presidente dei viticoltori aveva annunciato che avevano
bisogno di più terreno per soddisfare le richieste di tutti, anche
perché il cambiamento climatico nel nostro caso vale il doppio, nel
senso che si possono aumentare le quote, anche a fronte di un calo
della produzione nell'arco italiano, perché dove ci sono
temperature rilevantissime c'è un calo della produzione
vitivinicola del 20%.
Dall'altro canto, visto che vi è un continuo aumento delle
temperature, si può magari anche elevare l'altitudine delle
superfici anche nella nostra regione per consentire di sfruttare
dei terreni che oggi rischierebbero l'abbandono e che invece, con
un impianto vitivinicolo o quant'altro, potrebbero andare a dare
risposte sia al territorio che a tutta la comunità.
Speriamo che al più presto arrivi questa risposta dal Ministero
e che possiamo dare questa buona notizia ai nostri viticoltori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK