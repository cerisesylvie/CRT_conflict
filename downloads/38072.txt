Consiglio Regionale della Valle d'Aosta - Oggetto del Consiglio n. 1679 del 13 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1679 del 13 gennaio 2016 - Resoconto
OGGETTO N. 1679/XIV - Interrogazione: "Azioni intraprese
dall'Amministrazione regionale per scongiurare la chiusura della
biglietteria della stazione ferroviaria di
Pont-Saint-Martin".
Follien (Presidente) -
Punto n. 12 dell'ordine del
giorno. La parola all'Assessore Marguerettaz.
Marguerettaz (UV) -
Grazie Presidente.
Mi permetteranno i colleghi di inquadrare il tema delle
biglietterie in un contesto più ampio. Le biglietterie sono un
servizio che Trenitalia offre in autonomia qualora il flusso e
qualora i dati e la funzionalità abbiano un certo volume, al di
sotto del quale Trenitalia, per mantenere l'apertura delle
biglietterie, chiede un contributo agli enti territoriali o alla
Regione. Sostanzialmente per le stazioni, per le biglietterie di
Pont-Saint-Martin, di Châtillon, di Verrès, di Pré-Saint-Didier la
richiesta era almeno di 30.000 euro a biglietteria più IVA e questo
veniva definito all'interno di un accordo commerciale stabilito con
l'Amministrazione regionale. Ora, se è giusto o meno che Trenitalia
scarichi un servizio sull'Amministrazione regionale è altro
discorso, ma questo è lo stato dell'arte.
Come tutti sapranno, la contrazione delle risorse ha portato ad
avere dei capitoli di bilancio che hanno una disponibilità ridotta
rispetto al passato. Avendo acquisito la competenza in materia
ferroviaria, abbiamo iniziato un dialogo serrato con Trenitalia,
che ovviamente ci aveva comunicato che, in virtù del capitolo
specifico, riteneva che le risorse non fossero sufficienti e che
avrebbe fatto dei tagli. Ricordo che in quell'accordo commerciale
abbiamo sia gli sconti per gli abbonamenti, sia il corrispettivo
per l'apertura.
Per quanto attiene la funzionalità e l'emissione dei biglietti,
Trenitalia ci dice che non vi sono dei problemi. Nello specifico ci
dice che a Pont-Saint-Martin, in virtù dei vari accordi, ci sono
ben cinque punti che possono emettere dei biglietti singoli, gli
abbonamenti mensili per residenti della Valle d'Aosta,
l'abbonamento settimanale ridotto della Valle d'Aosta, il biglietto
di corsa semplice agevolato con il 25 percento di sconto o il
biglietto di corsa semplice agevolato con il 50 percento di sconto.
I punti sono: un punto Sisal in viale Emile Chanoux, 136; un punto
Sisal punto servizi Sir in una tabaccheria in via Nazionale per
Donnas; un altro punto Sisal, bar via Nazionale per Carema; una
tabaccheria di nuovo in via Emile Chanoux e un esercente del Lotto
in via Boschetto. Da questo punto di vista, quindi Trenitalia ci
dice che ci sono almeno cinque punti, oltre all'emissione in
stazione, l'emettitrice automatica che può dare un servizio.
Ovviamente sappiamo, ci rendiamo conto che questi servizi non
sono completamente paragonabili ad un servizio di presidio della
biglietteria ed è per questo che, nell'ambito della rinegoziazione
generale del contratto di servizio, stiamo cercando di fare una
trattativa che è una trattativa complessiva. Non vi nego che questa
trattativa è una trattativa che in questo momento vede i rapporti
tra la Regione e Trenitalia molto tesi, perché dobbiamo definire
l'ammontare dei servizi pregressi che vedono delle cifre molto
lontane e, senza la definizione delle cifre pregresse, diventa
difficile definire i servizi futuri. Noi abbiamo avuto modo di
vedere in Consiglio regionale che siamo subentrati in un contratto
dove l'importo è 8,6 a chilometro, quindi se questo fosse
l'importo, noi abbiamo modo di negoziare l'apertura della
biglietteria di Pont-Saint-Martin, della biglietteria di Châtillon
e della biglietteria di Verrès. È chiaro che le pretese di
Trenitalia sono non dico il doppio, ma quasi. Capite che se non
riusciamo a definire quest'aspetto lo dico senza voler esagerare ed
esasperare i rapporti: capite che è molto difficile trattare con un
soggetto che è monopolista, perché ovviamente utilizza lo scudo
umano. Non è che noi abbiamo una possibilità di negoziare, perché
la decisione, per esempio, della chiusura di Pont-Saint-Martin è
una chiusura unilaterale. Ci dicono: "i soldi che ci date non
bastano più, quindi noi chiudiamo". Delle due l'una: o noi paghiamo
esattamente quello che loro ci richiedono, oppure subiamo questo
chantage
.
La nostra intenzione è quella di lavorare affinché il contratto
di servizio comprenda queste prestazioni accessorie senza
strapagarle. Rispetto a questo, devo dire che stiamo anche cercando
di coinvolgere il Ministero, che ovviamente deve fungere da
garante. È impensabile che una Regione come la nostra sia costretta
in questa fase a subire delle richieste che sono delle richieste
unilaterali: o si paga quello che ti chiedono, oppure ti chiudono i
servizi. Sono, da questo punto di vista, preoccupato anche per il
prosieguo della trattativa. È veramente un'anomalia italiana quella
di avere un monopolista che, da questo punto di vista, fa quello
che vuole.
Presidente -
Grazie Assessore. La parola al collega
Bertschy.
Bertschy (UVP)
- Grazie Assessore.
Praticamente ci verrebbe da dire che condividiamo completamente
la risposta, perché la nostra forza politica oggi è minuscola
rispetto al monopolio che abbiamo ereditato e che lo Stato ben
volentieri ci ha sbolognato con quella parte di contratto 2011-2014
tutta da definire, lasciandoci un contratto vecchiotto che parlava
di 8,6 e mettendo in condizioni Trenitalia di venire a taglieggiare
la Valle d'Aosta.
Se condivido, se condividiamo completamente la risposta,
vorremmo marcare decisamente il passo rispetto invece a come siamo
arrivati a questa situazione. Nel Patto di stabilità alla firma di
luglio noi abbiamo portato a casa una competenza definitiva, e ben
venga, però allo Stato dovevamo lasciare la responsabilità di
quello che aveva fatto fino ad oggi; poi noi potevamo anche
prenderci la responsabilità di andare avanti da oggi in avanti, ma
lo Stato aveva un contratto e questo contratto pretendeva di essere
pagato e Trenitalia giustamente, con lo scudo delle persone, più
volte l'ha sollecitato. Le voglio dire, a nome del gruppo, quindi
che condividiamo. Forse sarebbe stato meglio insieme capire come
entrare in una situazione come questa, perché che il Senatore
Lanièce dia segni di risveglio non può che farci piacere, partendo
dal fondo. Se fossimo partiti dall'altro lato della Valle d'Aosta,
forse avremmo avuto segnali più confortanti, perché non è tanto sul
perché si è arrivati alla chiusura dell'Aosta/Pré-Saint-Didier - in
termini economici abbiamo anche condiviso la scelta finale, perché
i soldi non vanno sprecati -, ma che da lungo tempo ci si
dimentichi che la ferrovia è importante anche per la Valle d'Aosta,
e non solo per l'Alto Adige, il Trentino, tutte le altre regioni di
montagna, allo Stato forse andava ricordato prima. Sottolineiamo
quindi con piacere che il Senatore faccia quest'intervento,
sappiamo anche che è un intervento un po' rischioso, perché è vero
che il Ministero deve fare da garante, è vero che oggi la
competenza è nostra e lei l'ha riconosciuto...che sia l'inizio di
una vera battaglia, di una vera strategia per difendere in qualche
maniera un diritto che ci viene negato giorno dopo giorno.
Noi comprendiamo la difficoltà di trattare in questo senso qua,
però siamo rimasti soli a trattare con un gigante. Forse se prima a
questo gigante avessimo tolto la terra da sotto i piedi, forse oggi
non sarebbero tutti così pretenziosi nei nostri confronti. Va bene
quindi l'intervento del Senatore, speriamo che il prossimo sia: "la
volete smettere di toglierci il diritto di avere un futuro con una
linea di importanza strategica come la linea ferroviaria". Su
questo credo che anche negli incontri che avremo noi ribadiremo la
nostra posizione, perché è giusto che chi ci difende a Roma possa
portare finalmente sul piano di una discussione nazionale le
difficoltà che viviamo.
Per venire alla biglietteria di Pont-Saint-Martin, evidentemente
Trenitalia la fa semplice: "ci sono cinque punti", alla persona che
arriva da Milano gli dici: "vai a cercare uno di questi cinque
punti", questa persona comincia a girare tutta la mattina prima di
trovarne uno e dice: "mah, guarda come in Valle d'Aosta sono ben
organizzati", e questo evidentemente non è colpa in questo momento
di chi governa.
Siamo d'accordo anche sul fatto che tutto vada riportato
nell'unico contratto, perché se gli daremo 17, 18, 20 milioni,
voglio ben vedere che debbano ancora pretendere un accordo
commerciale come quello presentato nel 2006, che gli riconosceva
più di 600 mila euro, quindi ci mancherebbe solo che pretendessero
ancora i soldi per avere un accordo...quindi sulla strategia
politica condividiamo. Il Sindaco di Pont-Saint-Martin l'ha capito
questo? Bene, la difesa d'ufficio della biglietteria, però bisogna
anche trovare un sistema poi di fare fronte comune con gli Enti
locali, perché ricordava lei, in Alta Valle non c'è da tempo - oggi
non c'è neanche più la ferrovia, quindi non c'è bisogno della
biglietteria -, ma in Media Valle a Châtillon non è stato
sostituito il personale. Quest'estate è cominciata la rotazione
delle biglietterie e ci troviamo oggi con questa scelta, ma la
paura è che poi a cascata si vada a completare anche verso l'ultima
biglietteria territoriale che è rimasta. L'importanza delle
biglietterie è per il servizio che danno, ma anche per la
sensazione di vita che creano, perché credo sia importante arrivare
in Valle d'Aosta e trovare una stazione aperta, gestita, ordinata
come in tutti gli altri Paesi. Abbiamo recepito con favore la presa
di posizione del Comune di Pont-Saint-Martin attraverso il suo
Sindaco. Crediamo che in qualche maniera quest'argomento vada
portato in tutti gli Enti locali e non debba rimanere una battaglia
isolata per la biglietteria, ma deve diventare una battaglia degli
Enti locali, della Regione, delle associazioni, di tutti i settori
economici e sociali per la ferrovia, che parta da Pont-Saint-Martin
ben venga, però che sia un lavoro che non ci si dimentichi o non ci
si ricordi solo quando il problema è riferito al proprio
Comune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK