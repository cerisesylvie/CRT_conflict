Consiglio Regionale della Valle d'Aosta - Oggetto del Consiglio n. 3189 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3189 del 7 febbraio 2024 - Resoconto
OBJET N° 3189/XVI - Communications du Président du
Conseil.
Bertin (Presidente) -
Alla presenza di 34 Consiglieri
possiamo dare avvio ai lavori di oggi. Punto n. 1 all'ordine del
giorno.
In apertura di questo Consiglio sottolineo che sabato 10
febbraio ricorre il Giorno del Ricordo. Questa giornata fu
istituita venti anni fa, con legge del Parlamento n. 92/2004, per
conservare e rinnovare la memoria della tragedia delle vittime
delle foibe, dell'esodo dalle loro terre degli Istriani, Fiumani e
Dalmati nel secondo dopoguerra e della più complessa vicenda del
confine orientale. È il momento che i ragionamenti prendano il
posto dei risentimenti, avendo sempre a mente che i principi di
dignità della persona, di rispetto dei diritti fondamentali
dell'essere umano e dei diritti delle minoranze sono il fondamento
dell'Unione europea.
Il 24 gennaio il gruppo PCP ha depositato una proposta di legge,
assegnata alla I Commissione, in materia di sobrietà della politica
in Valle d'Aosta.
La Conferenza dei Capigruppo, riunitasi ieri, ha convenuto di
rinviare il punto 4 all'ordine del giorno riguardante il Comitato
servitù militari.
Nella giornata di venerdì parteciperò, in collegamento da
remoto, all'Assemblea plenaria della Conferenza dei Presidenti
delle Assemblee legislative delle Regioni e delle Province autonome
e alla riunione del Coordinamento delle Speciali.
La parola alla consigliera Erika Guichardaz.
Guichardaz E. (PCP) -
Come lei ha accennato, il nostro
gruppo ha depositato una proposta di legge in materia di sobrietà
della politica, che prevede l'equiparazione degli emolumenti del
Presidente del Consiglio a quelli degli Assessori e non a quello
del Presidente.
Ci tengo a precisare che questa misura è prevista per la carica
del presidente del Consiglio e non per il consigliere Alberto
Bertin, che nei giorni scorsi ha rilasciato una dichiarazione ai
giornali che ha lasciato il nostro gruppo piuttosto costernato. Si
parla di una proposta parziale, semplificatoria e populista.
Vorrei ricordare al consigliere Bertin che nel programma di PCP
c'era quella parte, nella parte di legislatura la ritroviamo, ed
era l'unico punto su cui avevamo trovato accordo all'interno della
maggioranza.
Stupisce poi che proprio il consigliere Bertin, che ha firmato
sette proposte di legge rispetto alle leggi di sobrietà oggi si
erga a paladino della giustizia; evidentemente, come per
l'ampliamento dell'Ospedale, come per l'aeroporto o per altri
cavalli di battaglia, anche questo è andato nel dimenticatoio.
Quello che ho trovato grave, e se lei vuole rispondere, le
chiedo di scendere dallo scranno e venire fra noi, è quello che ha
detto: "a differenza di altre colleghe e colleghi, ho rinunciato a
circa 60 mila euro destinati al finanziamento di iniziative di
solidarietà". Prima di lanciarsi in questi attacchi, inviterei il
consigliere Bertin a verificare quello che non solo facciamo
rispetto a rinunce o donazioni, ma anche ai servizi che ognuno di
noi presta come volontario e sicuramente in quest'aula ce ne sono
molti.
Le chiederei anche di dichiarare, se è sua intenzione, se gli
impegni che ha preso con le forze politiche quando si è candidato
da lui vengono rispettate.
Concludo facendo mie le parole di un suo ex collega, il
consigliere Pino Cerise, che proprio durante la discussione
dell'attuale legge sugli emolumenti era intervenuto e mi aveva
particolarmente colpito, diceva: "Vorrei concludere rivolgendo un
plauso all'illuminata mente che ha ideato il comma 3 dell'articolo
1, i Consiglieri regionali possono rinunciare all'indennità".
"Se era una prova di selezione per reintrodurre la figura
professionale del giullare o del buffone di corte, direi che ha
brillantemente superato la prova. Mi rammarico per quella schiera
di ignari che fino a oggi non hanno potuto dare il libero sfogo al
loro filantropismo, convinti che sarebbe stato loro impedito.
Certamente costoro, credendo di non poter rinunciare a favore
dell'Amministrazione in via formale, avranno trovato il modo di
devolvere le corrispondenti somme di iniziative di beneficienza e
solidarietà altrettanto lodevoli, certamente questo nel rigoroso
rispetto dell'anonimato, perché la beneficienza si fa e non si
dice, altrimenti diventa carità pelosa".
Avremo modo di parlare della proposta di legge, ma credo che le
dichiarazioni apparse su quel giornale sabato scorso non rendano
quello che ho appena detto e soprattutto quello che ognuno di noi
fa credo in silenzio e non debba dichiararlo
urbi et
orbi.
Presidente -
Altri? Non vi sono altri interventi?
Consigliere Manfrin, a lei la parola.
Manfrin (LEGA VDA) -
Soltanto per darle atto e
ringraziarla per aver voluto aprire questa seduta con il ricordo di
quello che andremo a celebrare il 10 febbraio, appunto la Giornata
del Ricordo, una giornata sicuramente importante che dal 2004, anno
in cui venne approvata la legge che istituiva la Giornata del
Ricordo e la collocava nel 10 di febbraio, ricorda appunto i
martiri delle foibe, le diecimila persone che sono state infoibate,
spesso legate con il fil di ferro una all'altra, buttate giù nelle
forre, in queste larghe aperture, in queste larghe caverne, che si
aprono in Istria e in Dalmazia e uccise, a volte con un colpo, il
primo, facendo in modo che trascinasse gli altri sventurati legati
a lui con sé e fatti morire di inedia, a volte finiti con le bombe
a mano in fondo a queste caverne.
Una tragedia italiana che ha aspettato decenni prima di essere
riconosciuta, una tragedia italiana che va celebrata e che
soprattutto ha portato da tante parti purtroppo i figli di quella
tragedia, le 350 mila persone, gli esuli di Istria, Fiume e
Dalmazia, che sono state obbligate dall'odio dei partigiani titini,
dei partigiani comunisti a trasferirsi, a lasciare le terre dove
erano nati, dove erano vissuti per rifugiarsi nel resto del Paese e
spesso venendo anche accolti quasi come irriconoscenti per aver
voluto abbandonare quella gloriosa rivoluzione comunista che stava
invadendo le terre in cui erano nati e che però cancellava le loro
identità, cancellava quella che era la loro storia e gli imponeva o
di baciare la pantofola del regime, oppure di lasciare la loro
casa.
Una tragedia importante che sicuramente vedrà e di questo siamo
riconoscenti a tutto il Consiglio, perlomeno a tutti quelli che
hanno votato, mi pare che siano tutti, non ricordo, forse ne
mancava uno, a favore dell'intitolazione di uno spazio della nostra
città a Salvatore Radizza, uno dei tanti infoibati uccisi con la
sola colpa di essere Italiani, che appunto vedrà la sua
inaugurazione questo sabato, mi auguro che tutti saranno presenti.
Una testimonianza di attenzione affinché i sanguinosi fatti che
hanno coinvolto una parte del nostro Paese non debbano mai più
ripetersi.
Presidente -
Ci sono altri interventi? Soltanto una
precisazione riguardo a quanto detto dalla consigliera Guichardaz.
È stata appunto una precisazione, perché nel vostro comunicato
stampa, che era assolutamente estraneo alla proposta di legge,
affermavate ed evidenziavate una serie di fatti che non
corrispondevano alla realtà, come se il Presidente del Consiglio
regionale della Valle d'Aosta fosse stato il Presidente del
Consiglio con, complessivamente, l'indennità più alta, come se
fosse il Presidente del Consiglio che in tutta Italia avesse uno
stipendio più alto. In realtà è esattamente nella norma degli altri
Consigli e quella precisazione era doverosa.
La parola alla consigliera Minelli.
Minelli (PCP) -
Per un'ulteriore precisazione, ognuno può
interpretare le parole che vengono scritte come più gli aggrada o
come gli fa più comodo, ma la proposta di legge, che poi andrà in
discussione, e quindi non ci dilunghiamo di certo qui su
quell'argomento, parla dell'indennità di funzione del Presidente
del Consiglio della Valle d'Aosta, che è la più alta esistente in
tutto il Paese.
Certamente sappiamo che ci sono altre indennità che compongono
gli emolumenti, se ne discuterà, ma che ci sia quest'anomalia è
presente e devo dirle, presidente Bertin, che, a proposito di
comunicati o di note o di dichiarazioni, il fatto di aver riferito
una scelta del tutto personale, che riguarda i suoi versamenti che
sono legittimi e che io apprezzo, d'altra parte lei sa benissimo
perché abbiamo iniziato dal 2018 un percorso qua assieme ed è una
scelta che avevamo concordato, per quello che ci riguarda, non era
assolutamente pertinente in quel momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK