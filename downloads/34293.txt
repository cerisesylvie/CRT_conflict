Consiglio Regionale della Valle d'Aosta - Oggetto del Consiglio n. 2104 del 5 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2104 del 5 dicembre 2011 - Resoconto
OGGETTO N. 2104/XIII - Interpellanza: "Condizioni del
materiale rotabile in funzione sulla tratta ferroviaria
Aosta-Torino".
Interpellanza
Preso atto della risposta all'interrogazione: "Interventi per
il miglioramento del sistema di trasporto ferroviario nella
Regione" nel Consiglio regionale del 23 novembre 2011, in cui si è
fatto riferimento alla pessima condizione del materiale rotabile
oggi in funzione sulla tratta Aosta-Torino;
Constatato che anche nel Convegno di Chivasso del 18 novembre
2011 l'Assessore Marguerettaz ha sostenuto che i treni Minuetto
sono obsoleti e da sostituire in tempi brevi;
Rilevato pertanto che la priorità dell'acquisto dei treni
bimodali, rispetto all'elettrificazione sarebbe ora resa necessaria
dai problemi del materiale rotabile;
Rilevato altresì che si sostiene che l'elettrificazione
renderebbe inutilizzabile per molti anni la linea
ferroviaria;
i sottoscritti Consiglieri regionali
Interpellano
l'Assessore competente per sapere se intenda:
1) confermare le affermazioni secondo cui il materiale
rotabile oggi in funzione è in pessime condizioni;
2) fornire precisazioni in merito ai tempi che secondo
l'Assessore si renderebbero necessari per elettrificare la
linea.
F.to: Donzel - Rigo
Presidente
- La parola al Consigliere Donzel.
Donzel (PD)
- Grazie Presidente.
L'argomento è sicuramente un argomento che è stato dibattuto più
volte, ma l'esigenza di fare chiarezza rispetto ad alcuni temi è
indispensabile, perché è un argomento che si è evoluto nel tempo,
lo abbiamo ricostruito in una serie di interpellanze e di
discussioni in quest'aula, e anche le risoluzioni portate dalla
stessa maggioranza in questi tre anni ci dicono come è evoluto
questo tema, essendo all'interno delle stesse risoluzioni di
maggioranza - non solo di minoranza - cambiate alcune
posizioni.
Siamo passati da quello choc tragico che fu per noi valdostani
l'idea che non potevamo più percorrere sullo stesso convoglio la
tratta Aosta/Torino, le risposte che furono date in prima battuta
ce le siamo dimenticate, ma si parlò tanto del cambio di locomotore
in quel di Chivasso che avrebbe permesso di evitare la rottura di
carico ai passeggeri, e quella fu un'esperienza disastrosa che durò
davvero poco tempo e si arrivò alla definitiva rottura di carico.
Questo resta uno dei temi forti rispetto alla questione che abbiamo
vissuto in questi anni.
Ora, giustamente, ci sono posizioni che non siamo qui a
ripercorrere per intero, esistono sensibilità diverse da parte
della maggioranza rispetto a quelle della minoranza: mentre le
forze di minoranza preferirebbero procedere immediatamente
all'elettrificazione, c'è un'ipotesi di utilizzo dei treni
bimodali. È curioso come il tema della ferrovia interessi molto i
cittadini e come i giornali riportino in questi giorni molte
vicende che riguardano la questione dei treni. Non possiamo che
rallegrarci che imprenditori valdostani si occupino di queste
questioni, ma fa specie su alcuni giornali locali vedere delle
fotografie belle ed accattivanti per il pubblico, che fanno vedere
treni sfreccianti con il simbolo della Valle d'Aosta come per dire:
di lì a breve ci saranno queste possibilità...sono evocatori, e
vorrei anche su questo fare chiarezza: che in queste bellissime
fotografie nella ricostruzione fatta dai giornalisti con questo
tentativo di carpire l'interesse dei valdostani, ci sono treni che
però percorrono linee elettrificate. Non si è messo questo treno
avveniristico a viaggiare sulla tratta valdostana, ma è un treno
che viaggia su una linea elettrificata, quindi alle volte mettiamo
delle fotografie che non narrano tanto la Valle d'Aosta di oggi, ma
forse una Valle d'Aosta molto lontana; quindi, in prima battuta, se
ci saranno dei treni di quel tipo, saranno dei treni che non
viaggeranno con l'elettrificazione.
La questione che poniamo è quella che più volte è stato evocata,
il problema del materiale rotabile. Ora, che ci fosse un problema
di questo tipo in Valle d'Aosta, è cosa nota, però il giochino era
sempre questo: c'è materiale rotabile vecchio perché non possiamo
far viaggiare lì i treni che sono elettrificati, avremo moderni
treni elettrificati, ma lì dobbiamo mettere quello che
avanza...così diceva Trenitalia, quindi avevamo della roba
residuale. Scopriamo adesso che lo stesso Minuetto, che le persone
che lo utilizzano apprezzano...salvo che alle volte, avendo un
numero di convogli limitati, crea il problema dell'addensamento
all'interno dei vagoni e quindi, anche qui, si mescolano tante
questioni una con l'altra...il Minuetto acquistato, anche con
investimenti regionali, è già in fase di rottamazione. A noi così
non risulta, risulta essere un terreno che ha dei problemi, ma
almeno l'idea che c'è è che possa essere manutentato, quindi
possano essere risolti questi problemi tecnici. In tempi in cui non
è che ci siano tanti soldi da buttare, rimane l'idea di capire cosa
c'è veramente da lasciar perdere e cosa c'è da utilizzare.
Quello che vedevamo era una soluzione...che fosse una vera
soluzione in tempi brevi...anche qui, esistono sottolineature
diverse, idee legittimamente diverse in politica, un esempio per
tutti: l'elettrificazione. Da una parte qualcuno parla di
un'elettrificazione - esprimo dati dichiarati dal responsabile di
RFI audito in commissione - da 90.000.000 di euro che si può fare
in meno di due anni; certamente lo stesso responsabile dice che se
si dovesse valutare un progetto di una linea completamente nuova,
con nuove gallerie, che arrivasse fino a 900.000.000 di euro, i
tempi sarebbero diversi! Sta di fatto che quello che emerge - lo
dimostra anche l'interessante dibattito sui treni riportato dai
giornali in questi giorni - è che l'operatore privato - per fortuna
i valdostani si lanciano in imprese economiche e noi apprezziamo
moltissimo - ha interesse per una linea anzitutto che è la
Torino/Milano. Questo perché quella è una linea che collega due
delle più grandi città del nord Italia, quindi ha un alto afflusso
di utenza ed un'alta redditività.
È da tempo che come Partito Democratico stiamo cercando di far
capire che l'altissima redditività del trasporto che collega una
città di 35.000 abitanti con Torino o Milano, sarà molto più
difficile da ottenere, ed è evidente che o ci muoviamo in un'ottica
di servizio pubblico, in cui al di là di tutti i problemi esiste la
possibilità di far riconoscere questo servizio pubblico, altrimenti
non andremo da nessuna parte, perché dal punto di vista economico è
più facile avere grossi risultati economici collegando Lione con
Parigi o Parigi con Bruxelles, ma è molto meno interessante dal
punto di vista economico collegare territori dove c'è un'affluenza
turistica solo stagionale, periodica, eccetera. Questo è il
ragionamento, quindi in questa fase la nostra idea era quella di
valutare la salvezza dell'elettrificazione. Adesso
sull'elettrificazione ci viene detto che ci vogliono anni per
costruirla; non sono questi i dati forniti da RFI, cioè dipende dal
progetto che si vuole fare e dall'ambizione che si ha.
Certo, anche dire in dibattito pubblico - come è avvenuto a
Chivasso, da parte dell'Assessore - che i treni della Valle d'Aosta
sono tutti da buttare via, non presenta la nostra regione come una
splendida località turistica! Francamente il Minuetto, se un
turista lo usa, non ha questa impressione del "tutto da buttare"!
Non ci facciamo neanche fra di valdostani un buon servizio ad
andare a dire in giro che abbiamo tutto da buttare.
Resta il fatto che noi possiamo anche comprare la Ferrari
bimodale, il superbimodale, eccetera, ma se avremo una linea non
elettrificata, faremo circolare questo mezzo in condizioni di bassa
efficienza, perché i tempi di accelerazione di un treno elettrico
sono molto superiori ai tempi di accelerazione di un treno diesel,
e quindi bimodale sì o bimodale no, la cosa rimane assolutamente da
discutere in quel senso. Per cui vogliamo avere chiarezza rispetto
a questa rottamabilità di tutto il materiale ferroviario, compreso
il Minuetto, ed avere precisi chiarimenti sui vari tipi di
tempistica nella realizzazione dell'elettrificazione, che - dati
RFI - non sono uguali, a seconda che si faccia un'elettrificazione
da 90.000.000 di euro o un'elettrificazione da 800.000.000 di
euro.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
È un destino che io e il PD rischiamo di non avere gli stessi
numeri e gli stessi riferimenti! Il collega Donzel ha passato tre
quarti del tempo a parlare di articoli sui giornali relativamente
ad un'iniziativa privata. Noi, personalmente, non abbiamo mai avuto
incontri, né nessuno si è avvicinato nel proporci questa iniziativa
che rimane nella sfera privata, quindi non abbiamo nulla da dire
rispetto a questo. Se Donzel è così appassionato, io non lo sono.
L'unica cosa che posso dire è, al contrario, che nel passato
un'azienda - che non è quella che è stata rilevata - si è offerta
di gestire, perché è vero che qua abbiamo una linea marginale, ma è
una linea che noi paghiamo lautamente - 23.000.000 - ed è ovvio che
coloro che si candidassero ad avere questa linea, avrebbero il
piacere di avere quella stessa cifra che oggi diamo a Trenitalia. È
ovvia, la proporzione, Donzel: sono 23.000.000 che diamo, gli
incassi sono 2.000.000 e coloro che dovessero gestire ambirebbero
ad intercettare le risorse pubbliche. Il modello di Arenaways lo
conosciamo, anche loro si erano fatti avanti nel ragionare e
ricordo che la Torino/Milano non è ad alta velocità, ma è una
tratta con tutta una serie di difficoltà.
Per le affermazioni fatte sul materiale rotabile, anche qui, io
in modo molto sereno, sono anni che mi confronto con il Comitato
dei pendolari, non con il Comitato dei pendolari presieduto dal
Presidente del PD, perché è ovvio che quel Comitato dei "pendolari
stanchi" è nato anni dopo che avevamo periodicamente degli incontri
con il Comitato dei pendolari. Probabilmente in Valle d'Aosta non
riusciamo neanche ad avere l'unità dei pendolari, abbiamo i
pendolari del PD ed i pendolari normali! Ma, al di là di questo
aspetto, un pendolare normale viene e pone prima di tutto dei
problemi: voglio viaggiare comodo, voglio viaggiare in tempi
ragionevoli, voglio essere sicuro di arrivare! Questo per dire che
i pendolari si rivolgevano a noi per dire: abbiamo dei treni
scassati, con finestrini che non si chiudono, con porte che non si
aprono, sono treni che si bloccano in mezzo al percorso, e noi
abbiamo degli elementi per dire "avete ragione"! Rispetto a questo
tema abbiamo delle difficoltà ad avere da Trenitalia i dati reali,
io posso darvi quelli previsti e quindi ho tutte le tabelle,
collega Donzel, che le darò.
Per la tratta Aosta/Torino, Minuetti diesel in composizione
singola o doppia del tratto fra Aosta e la stazione di rottura di
carico Ivrea o Chivasso, e successivamente locomotori elettrici e
464 con carrozze MD per il restante tratto Ivrea/Torino o
Chivasso/Torino, e viceversa. Per la tratta Aosta/Ivrea,
Aosta/Chivasso, Minuetti diesel in composizione singola o doppia,
salvo due corse giornaliere, treno 33096 in partenza da Aosta alle
17,06 con arrivo ad Ivrea alle 18,17 e treno 33059 in partenza da
Chivasso alle 12,20 con arrivo ad Aosta alle 14,09. Non risultano
invece più circolare i vecchi locomotori D445 che sono utilizzati
solo per treni speciali, organizzati in occasione degli eventi
turistici. Trenitalia esclude altresì l'utilizzo di automotrici ALN
al di fuori di quanto programmato, salvo situazioni particolari
dovute ad elevate indisponibilità del Minuetto. Ecco, riguardo ai
treni Minuetto va evidenziato che ad oggi ne vengono impiegati 16,
di cui 7 cofinanziati dalla Regione e 9 appartenenti al materiale
rotabile piemontese, questi ultimi vengono eccezionalmente
utilizzati per coprire le emergenze derivanti dalle rotture di
carico.
Per quanto riguarda le condizioni del materiale rotabile, sempre
secondo le informazioni acquisite da Trenitalia, i locomotori E464
non presentano problemi. Per le carrozze MD risultano esserci
criticità legate alla vetustà, al decoro ed ai sistemi di chiusura
delle porte, tanto che Trenitalia risulta aver previsto un piano di
rinnovo per le Regioni che hanno sottoscritto un contratto di
servizio e quindi non per la Valle d'Aosta. Oggi non possiamo
firmare il contratto di servizio, perché non abbiamo ancora il
trasferimento delle competenze, che abbiamo inoltrato e stiamo
cercando di portare avanti. I treni tipo Minuetto, nonostante si
tratti di materiale confortevole - lì convengo con il collega
Donzel - hanno disponibilità di esercizio nettamente inferiori a
quanto previsto e garantito dal costruttore al momento
dell'acquisto, tanto che è in fase di definizione un contratto
full service
fra Trenitalia ed il produttore Armstrong per
gestire le rilevanti necessità di manutenzione. Riguardo al
Minuetto, lo stesso direttore del trasporto regionale di Trenitalia
mi comunicava, tramite mail, il 28 ottobre 2011, che l'elevata
indisponibilità dei Minuetto diesel non consente in Valle d'Aosta -
come in Piemonte - di mantenere la composizione come da turno
programmato. È stato coinvolto il fornitore Armstrong ferrovia con
un
crash program
, in modo da recuperare il rotabile
all'esercizio. Questo lo scrivono loro, non sono io che lo dico,
c'è un'assenza di materiale rotabile e poi ci sono le
statistiche.
In conclusione, emerge che solo i locomotori elettrici
utilizzati nel tratto piemontese sono in condizioni di efficienza,
anche se le relative carrozze richiedono consistenti interventi di
rinnovo e sostituzione. Il materiale circolante sul tratto
valdostano fino ad Ivrea e Chivasso è caratterizzato da alcuni
problemi legati ad elevati tassi di guasto e, ove venga meno la
temporanea possibilità di fare ricorso a treni del parco rotabile
piemontese, non è sufficiente a gestire tutti i treni previsti in
orario. Emerge quindi che, fatta eccezione per i sette Minuetti
acquistati con cofinanziamento regionale che possono coprire solo
il tratto Aosta/Ivrea e viceversa, la restante parte del materiale
rotabile si presenta vetusta ed obsoleta o deriva dalla dotazione
del Piemonte. Pertanto sarebbe necessario prevedere l'acquisizione
di nuovo materiale rotabile per gestire i treni Aosta/Torino. I
problemi sul materiale rotabile sono del resto emersi anche in
occasione di numerosi incontri con le organizzazioni sindacali,
comprese quelle dei macchinisti, le associazioni dei consumatori e
gli utenti della linea. A titolo di esempio, si può riferire che,
in un incontro tenutosi con le Ferrovie dello Stato e le
organizzazioni sindacali il 10 ottobre, è stato precisato da parte
delle organizzazioni sindacali come il servizio ferroviario
scadente sia da imputarsi anche alla vetustà del materiale
viaggiante sulla linea...quindi non è una dichiarazione di
Marguerettaz, sono le organizzazioni sindacali ed i macchinisti!
Anche nel recente incontro organizzato dal Comune di Chivasso è
stato evidenziato che dal punto di vista degli utenti ferroviari -
e non dei politici che sono intervenuti in quella sede - la maggior
parte dei problemi sono dovuti al materiale rotabile ed ai guasti
dei passaggi. A titolo di ulteriore conferma, le consegnerò le
statistiche delle soppressioni dei treni che portano ovunque
mancanza di materiale rotabile e guasti, perché i treni non ci sono
e quelli che ci sono si trovano in officina.
"Fornire precisazioni in merito ai tempi...che si
renderebbero necessari per elettrificare la linea"
: cercherò di
darle i dati, ma questo è preparato dai tecnici.
Per quanto riguarda la durata dei lavori, si può fare
direttamente riferimento ai tempi previsti nel progetto elaborato
da Italferr e approvato da RFI; si tratta di tempistiche variabili
fra 960 giorni e 1.660 giorni, ovvero fra poco più di tre a quattro
anni e mezzo di lavori. In più c'è tutta la fase di progettualità
che, se noi andiamo a prendere le osservazioni dei Comuni di
Saint-Marcel, Quart, Fénis, Consorzio miglioramento fondiario di
Fénis, vari privati, Comuni di Saint-Christophe, Hône e l'avv.
Ciulli in rappresentanza degli avvocati dei proprietari di
Saint-Christophe, con le modifiche che chiederanno per fare le
altre due fasi progettuali, poco poco che avremo bisogno, sarà
ancora almeno un periodo di tre-quattro anni di progettazione più
altri tre-quattro anni e mezzo di lavori; poi c'è tutta la
sospensione. Comunque lascio la memoria a lei ed ai giornalisti per
avere dati che non siano dichiarazioni, ma sono scritti.
Presidente
- La parola al Consigliere Donzel.
Donzel (PD)
- Grazie Presidente. Ringrazio l'Assessore
per la puntuale risposta. Procederò in via di battute, perché il
tempo non consente di analizzare tutto.
Intanto una battuta - me la consenta - sul mio amico Presidente
dell'assemblea del PD, Fabio Protasoni che, a titolo di
volontariato, si occupa anche dell'associazione pendolari, a
differenza dei vostri rappresentanti di partito che siedono su
"poltrone retribuite"...quindi cominciamo a chiarire che il grande
interesse del PD rispetto alla ferrovia è gratuito e svolto come
volontariato, mentre voi ambite a ben altri posti che occuparvi dei
pendolari! Ancora una battuta: lei cita il sindacato solo quando le
fa comodo, quando per una volta riconosce una cosa...ma nel citare
questo entrerò nel merito.
Il materiale rotabile è vecchio: allora a qualcuno risulta che
noi abbiamo detto, qui, che vogliamo comprare treni nuovi? No!
Abbiamo detto che vogliamo comprare i locomotori, cioè i bimodali,
sono la parte davanti, ovvero l'unica parte che funziona
attualmente! Andiamo a sostituire - e lo ha fatto lei l'intervento
- la motrice, non le carrozze o quelle cose vecchie, il bimodale è
la motrice! Quindi, proprio a fronte di quello che dice lei - e mi
sono preparato anch'io -, lei ha dichiarato qui, oggi, che i
locomotori elettrici funzionano, mentre il problema è dato dalle
carrozze perché non si aprono le porte, eccetera; certo, ma cosa
c'entrano le carrozze con il bimodale? Non c'entrano niente! Il
bimodale è solo la parte anteriore! Il Minuetto ha dei problemi, ma
si tratta di manutenzioni, non di sostituzioni del mezzo; in un
momento di crisi andiamo a comprare treni diesel - perché il
bimodale viaggerà a diesel in Valle d'Aosta - buttando via dei
treni che, a detta degli esperti, non sono da sostituire, ma da
riparare, che è un'altra cosa! Nessuno butta via la sua automobile
se gliela aggiustano, soprattutto quando non ha i soldi per
comprarne una nuova! Quindi anche queste sono precisazioni dovute,
al di là delle piccole polemiche su "chi" ha detto "che cosa".
Ancora: è chiaro che lei non si è interessato minimamente alla
questione dei privati, ho fatto un accenno non a lei giustamente,
ma ai giornali che mettevano queste foto meravigliose...uno apre il
giornale e dice: finalmente arriva il privato che mi fa venire su
il treno bello! Ma non le è scappata la battuta di dire: qui in
cassa ci sono 23.000.000, se poi un privato fosse
interessato...perché no? Certamente, anche un privato, se funziona,
ma le dico subito che senza una linea elettrificata, anche il
privato farà quello che può fare ed assisteremmo via Trenitalia
alla stessa sceneggiata: però la linea non è elettrificata e non
possiamo viaggiare con i nostri mezzi efficienti che abbiamo in
Pianura padana, ed andremmo avanti su quella solfa lì, perché il
tema fondamentale resta l'elettrificazione della linea.
Comunque grazie per i chiarimenti. Adesso sappiamo che ci
vogliono minimo 10 anni per avere la linea elettrificata, non
partiamo adesso perché per scelta politica della Giunta non si
parte in questa legislatura, quindi bisognerà sperare nel 2013
quando molti di voi andranno a casa e potremo immaginare di avere
una nuova possibilità di discutere questo tema. Magari dal 2013 non
decorreranno questi fatidici 10 anni, perché in queste condizioni
avete detto alla Valle d'Aosta: la ferrovia è morta, scordatevela,
perché nessun treno bello viaggerà mai su una linea che non è
neppure elettrificata! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK