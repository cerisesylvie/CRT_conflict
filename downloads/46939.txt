Consiglio Regionale della Valle d'Aosta - Oggetto del Consiglio n. 3287 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3287 del 9 febbraio 2024 - Resoconto
OGGETTO N. 3287/XVI - Reiezione di mozione: "Impegno a
mettere a disposizione del Consiglio regionale i progetti relativi
all'ampliamento e ristrutturazione dell'Ospedale Parini".
Bertin (Presidente) -
Consigliere Sammaritani ne ha
facoltà.
Sammaritani (LEGA VDA) -
Torniamo sul tema Ospedale,
anche in questo Consiglio, come in quasi tutti i Consigli di questa
legislatura, abbiamo trattato dell'Ospedale e in questo caso noi,
come forze di centro-destra, abbiamo ritenuto che ci fosse da
accendere un faro su una questione che riteniamo estremamente
importante.
In parte leggerò l'inizio, la parte espositiva della mozione,
per poi integrare con alcune considerazioni.
Abbiamo naturalmente preso atto della progettazione di
ampliamento e ristrutturazione del presidio ospedaliero unico
regionale Umberto Parini, che è stato intrapreso con la
progettazione preliminare del 2012 e delle successive fasi
progettuali.
Vista poi anche la legge regionale del 25 maggio 2023, la n. 7,
che stanziava altri 60 milioni aggiuntivi, oltre ai 123 già
stanziati, che portavano così l'importo di spesa per le fasi 1, 2 e
3 a un investimento di circa 186 milioni, compresi incarichi di
progettazione, indagini e rinnovo delle centrali termiche
dell'Ospedale Parini, senza indicazione però dei costi relativi
alle fasi 4 e 5 che così risultano attualmente un'incognita già qui
nella premessa.
Vista anche la relazione di valutazione dei costi e benefici
della realizzazione del presidio ospedaliero regionale per acuti
trasmessa dalla CUP, effettuata su dati ormai superati dalle nuove
previsioni di spesa e non più aggiornati, considerato che vi è
stata una lunga fase di approfondimenti generata dai ritrovamenti
archeologici, dagli studi di compatibilità, approfondimenti che
hanno portato a una sostanziale rivisitazione dell'intera opera,
alla quale è stato dato corso con la DGR 1180/2021 che dà
attuazione, a sua volta, alla risoluzione consiliare del 12 maggio
del 2021 ...in alcuni documenti questa viene indicata come 13
maggio, ma poco importa.
Questa risoluzione cosa diceva sostanzialmente nella sua parte
più importante? Che la revisione della progettazione definitiva ed
esecutiva della fase 3 doveva essere effettuata così come,
contestualmente, la revisione del progetto preliminare delle fasi 4
e 5.
Questa delibera della Giunta regionale quindi forniva questo
indirizzo: adottare per la variante al progetto preliminare delle
fasi 4 e 5 l'ipotesi dello studio di compatibilità dei servizi
ospedalieri con il sito archeologico che prevede la demolizione del
corpo C, al fine di consentire la realizzazione del nuovo polo
materno-infantile da approvarsi in sede di Conferenza dei servizi
ai sensi dell'articolo 5 comma 3 della legge 21/2004 che prevede
appunto questo iter amministrativo e successivamente l'intervento
d'approvazione della Giunta regionale.
Considerato che a oggi non si ha notizia della progettazione
preliminare - si chiamava così prima, adesso si chiama fattibilità
tecnico-economica, ma la sostanza è praticamente la stessa - delle
fasi 4 e 5 che sono indispensabili al fine di poter effettuare una
valutazione compiuta dei costi totali dell'opera e i tempi di
realizzazione della stessa, come dettato dai fondamentali principi
della buona amministrazione, viste le dichiarazioni dell'Assessore
alla sanità riportate dalla stampa il 25 gennaio scorso, secondo le
quali le fasi 4 e 5 vanno formalizzate - questo è testuale - allora
noi ci siamo occupati di questo nell'ottica della sanità valdostana
che prevede, secondo queste scelte politiche ormai risalenti negli
anni, di creare un unico polo ospedaliero concentrato in quel
luogo.
Prima di leggere l'impegnativa, però, voglio fare una premessa
fondamentale, una premessa a beneficio di chi ascolta fuori di qui,
che magari non conosce bene tutte le complicatissime, lunghe e
annose vicende della costruzione del nuovo Ospedale, ma anche a
beneficio dei giornalisti che, abbiamo visto, qualche volta fanno
un po' di confusione fra le forze politiche schierate da una parte
o dall'altra, e, infine, a beneficio di noi tutti. Oggi qui non
discutiamo in alcun modo - voglio precisarlo - della localizzazione
dell'ospedale, non ci interessa dell'ospedale qui, l'ospedale da
un'altra parte, l'ospedale in cima a una montagna, e di tutte le
altre questioni connesse alla realizzazione del nuovo Ospedale,
quindi elicotteri, rumori, parcheggi... ci sono mille criticità,
sono state già dibattute ampiamente in quest'Aula e lo saranno
credo ancora per lungo tempo, ma non è questo di cui parliamo
oggi.
Oggi parliamo, secondo l'intenzione delle forze di centro-destra
valdostane - alcune sono qui rappresentate, altre non lo sono, ma
sono unite in quest'azione - e tutto prende spunto anche dalla
conferenza stampa che ha preceduto l'intervista dell'assessore
Marzi, quindi auspico che, per non svilire questo dibattito, ci si
attenga a questo aspetto, cioè all'aspetto strettamente
procedimentale, al procedimento amministrativo attraverso il quale
si sta arrivando a realizzare questo nuovo Ospedale che, come molti
sanno ormai, ma comunque lo ripetiamo sempre a beneficio di chi è
un po' meno informato, prevederà un pezzo di ospedale nuovo e un
pezzo di Ospedale vecchio ristrutturato, questo è un tema
estremamente importante.
Con riferimento al procedimento amministrativo in corso, oggi ci
sono dei dati più certi, perché quando abbiamo preparato questa
mozione questi dati non li avevamo, poi dopo la nostra conferenza
stampa i dati sono arrivati, anche se non in forma ufficiale - come
spesso purtroppo accade non solo in questo ambito
politico-amministrativo - ma attraverso un articolo di stampa, dove
l'assessore Marzi ha dichiarato delle cose molto precise, a parte
l'occhiello di quest'articolo - per chi non sa magari la
terminologia giornalistica, è il sovratitolo - in cui si dice che
l'Assessore risponde alle accuse del centro-destra "Non li capisco,
è come se sparassero in cielo. Falso che a loro mancano i dati, li
ho sempre comunicati" - questo potrebbe anche essere in parte vero
ma non sempre - "Le fasi 4 e 5? Vanno formalizzate", questa è la
dichiarazione testuale. Poi il titolo principale è: "Marzi: per
l'Ospedale "nuovo" posti finali ancora da definire".
Ci siamo anche confrontati come forze che hanno elaborato questa
mozione ed è evidente che qualcuno, alla luce di quest'intervista,
ha detto: "I dati allora li abbiamo già, sappiamo già com'è la
situazione di questo procedimento amministrativo: è partita la fase
3, è partita la costruzione del corpo nuovo ma delle fasi 4 e 5 non
si sa né la fattibilità tecnica e non si conosce nemmeno la
fattibilità economica, non si sa quanto costerà in sostanza".
Poiché - abbiamo ragionato - un articolo di giornale non ha una
valenza amministrativa, abbiamo quindi mantenuto il testo
originario: è in questa sede che vogliamo sapere dall'Assessore o
dal Governo in generale se è esattamente questa la situazione, lo
stato dell'arte, cioè se quello che l'assessore Marzi ha dichiarato
è corrispondente al vero dal punto di vista procedimentale, cioè è
proprio vero che sono iniziati i lavori della fase 3 - e questo mi
sembra pacifico perché ne abbiamo parlato anche in questa seduta
consiliare - ...sono già iniziati i lavori della fase 3 ma ancora
il Governo non è in possesso del progetto di fattibilità
tecnico-economica, quello che prima si chiamava progetto
preliminare, delle fasi 4 e 5?
Davvero è stato dato avvio alla costruzione di una parte nuova
quando ancora non si conoscono fattibilità e costi, oltre che i
tempi naturalmente, di un completamento dell'opera? Perché non c'è
alcun dubbio che l'opera vada letta in modo complessivo, il
progetto - l'idea politica quando è nata, tradotta poi in precisi
atti amministrativi ai quali magari poi farò riferimento nel mio
secondo intervento - è quello di realizzare un unico grande polo
ospedaliero che riunisce in sé quello che adesso è in parte
all'Ospedale Beauregard, quello che naturalmente è adesso
all'Ospedale Parini, quindi Ospedale per acuti, il centro materno
infantile, così come il centro di salute mentale che è dislocato
all'interno della città ma al di fuori del Parini. Tutto assieme
diventerebbe l'unico - secondo le idee delle amministrazioni che si
sono succedute - centro ospedaliero.
Torno allora alla domanda di poco fa: ma davvero è stato dato
avvio alla costruzione della parte nuova quando ancora non si
conoscono fattibilità e costi del completamento dell'opera?
Dal tenore letterale delle dichiarazioni dell'Assessore
sembrerebbe di sì. Naturalmente ascolteremo con grande interesse
quanto verrà oggi dichiarato in questa sede, e non sugli organi di
stampa, dai rappresentanti del Governo regionale; non credo, non ho
ragione di pensare, che scopriremo cose diverse da quelle riportate
dalla stampa, quindi per ora mi limito a leggere l'impegnativa che
è:
"Il Consiglio regionale impegna la Giunta regionale a mettere a
disposizione del Consiglio regionale, entro venti giorni
dall'approvazione della presente mozione, il progetto preliminare
delle fasi 4 e 5, corredato dai previsti pareri della fase
istruttoria e validato, e il progetto esecutivo della fase 3, con
indicazione dei costi complessivi, dei tempi di realizzazione
previsti relativi all'ampliamento e ristrutturazione del presidio
ospedaliero Umberto Parini"- quindi noi intendiamo tutto
l'ospedale, non solo un pezzo -"In modo da avere piena contezza dei
costi complessivi e dei tempi di realizzazione dell'intera opera,
preliminarmente all'attivazione dell'appalto per la realizzazione
delle opere di cui alla fase 3" che, a quanto pare, lo dicevamo
prima, sono già iniziate.
Presidente -
Apriamo la discussione generale, si è
prenotato il consigliere Distort.
Distort (LEGA VDA) -
Apro io gli interventi di
discussione generale.
Sinceramente, dopo la presentazione del collega Sammaritani - e
non è una sviolinata nei confronti del collega - all'ottimo c'è ben
poco da aggiungere, se non che la presentazione è fatta chiaramente
da una visuale assolutamente completa ma posso permettermi di dire
fatta dalla figura di un avvocato, allora diamo spazio a un'altra
professionalità, diamo spazio anche alla figura dell'architetto,
con questo io mi permetto d'intervenire pensando chiaramente di non
aggiungere nulla a quello che ha già ben esposto il collega
Sammaritani, ma ulteriormente precisare.
Ribadisco, come è già stato detto, che voglio sgombrare il campo
da qualunque fraintendimento sulla natura di questa mozione: non
vuole minimamente riproporre il dibattito Ospedale nuovo o
ristrutturazione e ampliamento dell'ospedale esistente, non è
oggetto di questa mozione; è stato oggetto di altre discussioni,
sarà oggetto di ulteriori future, ma qui noi vogliamo focalizzare
l'attenzione su un punto ben chiaro, ben specifico.
Vogliamo condividere semplicemente una sana preoccupazione,
attraverso una riflessione su di una buona o cattiva
amministrazione, su di un buon o cattivo rispetto del codice degli
appalti, su di una buona o cattiva applicazione dei procedimenti
amministrativi, su di una buona o cattiva gestione dei soldi
pubblici, sulla verifica o meno della copertura finanziaria
dell'intero intervento di rifunzionalizzazione del polo ospedaliero
regionale.
La nostra linea è impegnare il Governo regionale a fornire la
semplice garanzia del rispetto della normativa vigente in materia
di lavori pubblici e di buona amministrazione dei soldi
pubblici.
Per capire questi meccanismi, ecco qua che viene fuori un po' la
mia deformazione professionale, mi spiego con un esempio molto
semplice: il proprietario di un bene, costituito da un fabbricato
esistente e da un'area edificabile annessa, intende valorizzare il
suo bene, quindi intende procedere con un intervento che integri,
che gestisca in modo omogeneo la realizzazione del progetto
dell'opera di ampliamento di nuova costruzione e di
ristrutturazione dell'esistente.
Prima di partire con quest'iniziativa, ha bisogno che siano
eseguite almeno tre operazioni fondamentali: una progettazione che
individui che cosa fare sia in nuova costruzione sia in
ristrutturazione. Secondo punto: un'analisi economica dei costi,
sia per la nuova costruzione che per la ristrutturazione. Terzo
punto: il reperimento della copertura finanziaria. Questo è molto
semplice: che cosa fare, quanto costa e come reperire i fondi.
Questo succede per ogni iniziativa, sia in campo privato che in
campo pubblico, ma nel campo pubblico queste operazioni preliminari
sono particolarmente delicate e rispettano norme di ambito ben
precise e ben disciplinate, perché si tratta di eseguire interventi
su beni pubblici con soldi pubblici per fornire servizi
pubblici.
È proprio per questo che la pubblica Amministrazione è soggetta
all'attività di organi di controllo esterni che verifichino il
rispetto di ogni passaggio amministrativo previsto.
Ecco, la natura della nostra preoccupazione è la volontà di
porre chiarezza attraverso questa mozione, ma anche perché noi
abbiamo preso visione, come ha citato il collega Sammaritani
nell'esposizione, di quanto riferito dagli organi di stampa
sull'articolo del 25 gennaio scorso: "Marzi, per l'Ospedale nuovo
costi finali ancora da definire", dove l'Assessore esplicita che
con il recente bilancio si è votata la copertura finanziaria sino
alla fase 3, cioè la fase che riguarda il completamento della
costruzione della parte nuova, compresa della copertura degli
aumenti di prezzo; le fasi 4 e 5 riguardano invece la
ristrutturazione del polo ospedaliero regionale.
Ulteriore precisazione: in ambito di lavori pubblici
quest'affermazione significa che l'opera pubblica, l'oggetto
dell'opera pubblica, è il polo ospedaliero, quindi l'intervento è
da considerarsi omogeneo, salvo diversa indicazione da parte di
eventuali chiarimenti che si possano fare in aula, ma se è un
intervento omogeneo come tale va trattato amministrativamente in
tutte le sue fasi.
Per le fasi 4 e 5, sull'articolo così come riportato e
virgolettato, prosegue l'assessore Marzi: "Non ci sono ancora
previsioni di spesa" e si conclude questo richiamo
all'articolo.
Torno alla riflessione evidenziando che per le fasi 4 e 5 non ci
sono ancora previsioni di spesa, io - mi permetto - non ho bisogno
d'insegnare ai gatti ad arrampicare né voglio prendermi il ruolo
del grillo parlante, perché poi oltretutto ha fatto una brutta
fine, ma mi permetta di darle un consiglio: veramente lei ha
dichiarato questo agli organi di stampa? Veramente fa parte
dell'
ipsissima verba
, cioè delle sue parole? Veramente la
pubblica amministrazione che voi state guidando sta procedendo con
la realizzazione della parte nuova senza sapere quale spesa
comporti la ristrutturazione della parte esistente che prevede -
tra l'altro - adeguamenti sismici importanti. Mi permetta di dirle,
io non sono uno strutturista ma conosco la materia: sono invasivi
da paura gli interventi di adeguamento sismico, quindi si
riflettono su costi abnormi.
Poi immaginiamo anche tutte le attività di riorganizzazione
degli spazi, perché si tratta di sventrare un modello edilizio che
ormai è totalmente superato dalla letteratura, dall'architettura
ospedaliera, dall'edilizia ospedaliera, per proporne uno
completamente diverso.
Si tratta di pensare a dotazioni impiantistiche ovviamente di
nuova generazione, con tutte le canalizzazioni, tutti gli
interventi di adeguamento e di adattamento, tutte le finiture
necessarie e il tutto in dialogo con le norme, ovviamente
complessità d'interferenze di cantiere, che diventano costi.
Tra l'altro i costi di ristrutturazione, per letteratura, sono
sempre superiori parametricamente, cioè al metro quadro, ai costi
di costruzione. Se noi prendiamo il costo della costruzione
dell'ala nuova e lo dividiamo per i metri quadri, viene un valore
parametrico, un tot al metro quadro.
Io vi anticipo - ma lo dice la letteratura e l'evidenza dei
fatti - che i costi parametrici di ristrutturazione sono più alti,
può confortarci il fatto che magari ci sia un'estensione, una
quantità di metri quadri, una superficie complessiva inferiore alla
nuova costruzione, però il costo parametrico è maggiore, qui non
pensiamo che "la ristrutturazione si tratta poi di adeguare...".
No, no, sono costi che normalmente sono sempre maggiori alla nuova
costruzione.
Noi quindi con questa mozione vi chiediamo garanzia di darci
notizia di dove voi sapete di andare a prendere questi soldi, e con
quali strumenti amministrativi opererete le coperture finanziarie,
come intendete gestire la vostra responsabilità amministrativa nei
confronti degli organi di controllo, come intendete giustificare
questo modello amministrativo di fronte alla comunità valdostana su
di un tema nevralgico e strategico, perché non si tratta di una
semplice opera pubblica ma è un'opera pubblica strategica come
appunto è il polo ospedaliero.
Mi sono permesso di chiarire questi elementi che sono gli
elementi della nostra preoccupazione, di una preoccupazione che in
maniera matura, in maniera corretta, in maniera anche costruttiva
vogliamo condividere con la maggioranza.
Queste riflessioni sono l'anima di questa nostra mozione,
assolutamente non polemica politica, come c'è stato un tentativo -
anche se i soggetti sono ignoti - di dipingere in altre sedi la
nostra iniziativa come un'attività di tipo polemico, di tipo
politico. No, non è assolutamente questo, è frutto di un
interrogativo fondamentale, la cui risposta incide direttamente
sull'uso dei soldi pubblici e sulla funzionalità di un'opera
pubblica strategica per la nostra regione. Questo è quanto.
Presidente -
Consigliere Marquis ne ha facoltà.
Marquis (FI) -
Da architetto ad architetto andiamo avanti
con l'esame della mozione.
Intervengo anch'io per fare alcune considerazioni di carattere
tecnico-amministrativo sul procedimento, perché, come è stato detto
dai colleghi che mi hanno preceduto, l'obiettivo di questa mozione
è proprio questo: intervenire per valutare lo stato dell'arte della
pratica e per capire quale sarà la sua evoluzione.
Sotto il profilo tecnico sicuramente questo è un dossier che
parte da lontano, che parte dal 2012 con l'inizio della
progettazione, allora preliminare, che ha avuto poi tutto il suo
iter, causa anche i ritrovamenti dei beni archeologici e tutto
quello che ne è connesso e che ha avuto seguito, ma lo spartiacque
di gestione di questa pratica risale al 2021, con atto ben preciso:
una risoluzione presentata in quest'aula, che è stata votata e che
poi ha avuto attuazione con la delibera di Giunta regionale
1180/2021 del 20 del mese di settembre.
Questa risoluzione, di fatto, faceva ripartire l'iter di
realizzazione dando un mandato al Governo regionale di dare
attuazione alle disposizioni politiche che aveva dato il Consiglio
regionale nella risoluzione del maggio 2021.
Questa risoluzione è una risoluzione molto puntuale nel fornire
gli indirizzi, dà mandato al Governo regionale di procedere con il
progetto esecutivo dell'ala est per verificare l'attuazione e anche
il costo di realizzazione di quella parte di opera e di proseguire
contestualmente alle fasi progettuali della ristrutturazione
dell'attuale Ospedale, le fasi 4 e 5.
Ma perché contestualmente? Perché la parola non era stata usata
a caso in quel momento, è perché il procedere contestualmente dava
la possibilità alla pubblica amministrazione di avere contezza del
costo complessivo di realizzazione dell'opera prima di dar corso ai
lavori d'appalto.
Quando siamo passati alla delibera d'attuazione del mese di
settembre, è sparita la parola "Contestualmente"; da lì in avanti
cosa è successo? Ha avuto la sua evoluzione l'iter, è andato avanti
il progetto esecutivo della fase 3, purtroppo riguardo alla fase 4
e alla fase 5 ci risulta - poi magari l'Assessore ce lo confermerà
- che a oggi non è stato nemmeno dato l'affidamento
dell'adeguamento della progettazione preliminare, che oggi si
chiama di fattibilità tecnico-economica. Pertanto ci troviamo in
una condizione, come è stato detto dal collega che mi ha preceduto,
che così facendo abbiamo oggi l'idea di quanto costa la fase 3, non
abbiamo un'idea di cosa costa la fase 4 e 5, non abbiamo un'idea di
quelli che saranno i tempi che richiederà la fase 4 e 5, non
abbiamo un'idea sulla realizzabilità tecnica della fase 4 e 5.
Attenzione, però, quando si progetta un'opera, bisogna partire
dalla progettazione preliminare, perché è quella che definisce le
caratteristiche tecnico-economiche dell'opera nel suo complesso;
non solo è una questione di approccio di buon padre di famiglia, ma
la gestione di una pratica soprattutto di una complessità come
questa è anche una questione di un corretto approccio di un
amministratore pubblico
Un amministratore pubblico non può dire: "Io procedo, poi
realizzo quell'altra parte, costi quello che costi", non è questo
un modo d'intervenire nella gestione di una pratica pubblica, e
questo non lo prevede il codice degli appalti dei contratti, non è
prevista questa modalità di procedura, pertanto l'impegno che è
stato evidenziato nella mozione è solo quello di dire: "Attenzione,
è bene avere contezza del costo complessivo dell'opera e pertanto
vi chiediamo di procedere da una parte alla definizione e mettere a
disposizione la progettazione esecutiva della fase 3, e dall'altra
di mettere sul tavolo il costo di realizzazione della fase 4 e 5",
perché diversamente, sul piano prettamente teorico, perché non
siamo in grado di avere degli elementi aggiuntivi allo stato
attuale, ci potrebbero essere persino delle sorprese, nella
peggiore delle ipotesi che magari gli interventi sulla fase 4 e 5
dovevano essere molto diversi da quelli che erano immaginati in
precedenza, o addirittura che si debba rinunciare.
Se si deve rinunciare, cosa si dice? Qualcuno magari potrebbe
dire: "Abbiamo il Beauregard", ma no, viene meno il concetto del
presidio unico ospedaliero, quindi bisogna fare attenzione a come
si procede nella realizzazione di un'opera pubblica.
Pertanto, a nostro avviso, è corretto sollecitare la consegna
del progetto preliminare della fase 4 e 5 per sapere qual è il
punto di caduta della realizzazione di quest'opera e sapere anche i
tempi, perché, diversamente, dagli elementi che noi abbiamo oggi in
mano, partiamo da un costo complessivo, che era previsto nella
progettazione preliminare, di 120 milioni per la realizzazione
dell'intervento nel suo complesso, in cui la fase 4 e 5 valevano 27
milioni nel 2012.
Se vado a prendere la tabella dell'analisi costi-benefici che ha
fatto la Bocconi nel 2020, questi 27 milioni sono diventati 23, a
fronte invece del costo complessivo che è passato da 120 a 169,
quindi siamo sicuramente consapevoli che questo costo, che era
previsto su queste tabelle, non è coerente con quelle che saranno
le eventuali previsioni della progettazione preliminare.
Il costo complessivo che era stato impegnato era 120, se
togliamo i 27 del preliminare della fase 4 e 5, erano 93 milioni
quelli per arrivare alla fase 3, che oggi sono raddoppiati.
Cosa succederà con la fase 4 e 5, Assessore? È questa la domanda
che abbiamo portato all'attenzione del Consiglio regionale: "Quali
saranno i tempi della realizzazione complessiva dell'intervento? È
questa la domanda a cui bisogna dare delle risposte.
Ci saranno dei problemi nella realizzazione della fase 4 e 5
sotto il profilo tecnico o tutto procederà come è stato previsto
nella vecchia progettazione preliminare del 2012?
Queste sono le domande a cui un amministratore che esercita con
coscienza il suo ruolo deve dare delle risposte.
Credo che non possa che essere condivisibile questa mozione dal
Consiglio regionale: prima di dar corso a degli importanti impegni
finanziari, a contrattualizzare degli importati impegni finanziari,
dobbiamo sapere qual è la spesa che dobbiamo affrontare.
Questa è la nostra richiesta e credo che vada data una risposta
a questa domanda, perché non è vero che le responsabilità non hanno
un colore, le ho detto prima che lo spartiacque della gestione di
questa pratica è il 2021, perché dal 2021, sotto il profilo
amministrativo, è cambiata la situazione, pertanto bisogna avere
contezza di questi aspetti.
L'invito che le facciamo è quello di non sottovalutare le
preoccupazioni che le abbiamo espresso, perché sono delle
preoccupazioni importanti che possono creare delle problematiche di
diversa natura, sia per il ritardo al soddisfacimento della
realizzazione di un'opera pubblica, quindi della soddisfazione dei
bisogni di una comunità, ma sia anche per responsabilità di
carattere personale.
Presidente -
Consigliere Baccega, ne ha facoltà.
Baccega (FI) -
Torniamo ancora una volta a parlare di
Ospedale, lo abbiamo fatto tanto in questi anni e abbiamo più volte
sottolineato alcuni aspetti, ma voglio richiamare quello che le ho
detto ieri in un'altra occasione: a volte a parlare troppo con le
testate giornalistiche si rischia di dire delle cose che poi
inevitabilmente vengono disattese. Io non farò un intervento di
carattere tecnico, ma cercherò di dare pochi numeri e di ricordare
alcuni passaggi che ritengo che siano fondamentali rispetto a
quanto è passato dal 2012 a oggi: al 2012 risale il primo
preliminare, quando vi sono stati innumerevoli dibattiti,
innumerevoli presentazioni alle istituzioni, ai Comuni, al Comune
di Aosta, alla cittadinanza e poi revisioni, ulteriori valutazioni
e approfondimenti, confronti.
Direi che la camionata di documenti che sono in nostro possesso
fanno sì che si capisca che questo è un percorso davvero irto
d'insidie e che tutti noi - tutti voi conoscete bene colleghi,
perché lo avete fatto e lo avete approfondito nelle diverse
posizioni, qualcuno ha anche modificato i suoi atteggiamenti -
sappiamo dove era l'obiettivo, dove si è definito, come realizzarlo
e soprattutto quanti erano i costi eccetera.
Non posso non richiamare alcuni momenti che ritengo
significativi e definirei fondamentali: era l'agosto 2020, eravamo
in piena pandemia che aveva attenuato la sua aggressività, e
richiamo quella riunione nella sala Maria Ida Viglino dove erano
presenti il Presidente della Giunta di allora (e anche di adesso),
l'Assessore alla sanità, che in quel momento ero io, l'Azienda, la
SIV, la Soprintendenza, lo studio di progettazione, l'insieme dei
dirigenti di tutte queste energie e delle strutture competenti.
L'obiettivo era capire se, alla luce dei diversi ritrovamenti
archeologici, aveva ancora senso prevedere l'ampliamento a est
dell'Ospedale Parini, quindi la realizzazione del presidio
ospedaliero unico per acuti H24 e H12, chiedendo certezze alla
Soprintendenza, e successivamente, ovviamente, la ristrutturazione
dell'attuale Parini, e ne ha parlato il collega Distort.
A seguito, proseguire il percorso rispetto al progetto
preliminare del 2012 e si definì in quell'occasione un modus
operandi tra Soprintendenza, SIV e i progettisti. Ma la politica
cosa diceva? È necessario fare presto, questo era il leitmotiv di
quel momento: è necessario fare presto perché lo diceva la
politica, lo dicevano i medici, lo dicevano i sindacati, lo diceva
la popolazione.
Andiamo al 17 febbraio 2021, audizione in Commissione, in cui
chiediamo alla SIV se erano in qualche modo migliorati i rapporti
con la Soprintendenza che sembravano un po' spigolosi in quel
momento, se si era riusciti a portare avanti i percorsi individuati
o se c'era ancora la tendenza, allora forte perché le persone che
allora si erano presentate, erano un po' pronte a frenare... si era
chiesto d'individuare con chiarezza i tempi sulla base delle
modifiche progettuali richieste, anche appunto a seguito della
pandemia, visto che si partiva già da un progetto definitivo e non
da zero.
Il 12 maggio 2021 vi fu una lunga giornata di dibattito e
discussione generale in quest'aula, al centro dell'attenzione era
il Progetto Salute 2030, dopo aver audito in una riunione congiunta
della III e della V Commissione un numero importante di esperti,
professionisti, urbanisti, architetti - ne cito uno, l'architetto
Pinera, che aveva dato delle suggestioni piuttosto
significative.
Ovviamente lì si sono fatte tantissime suggestioni, c'era chi
richiamava lo studio Progenzi, chi voleva un Ospedale da un'altra
parte, non le sto a citare perché l'ho già detto mille volte, e in
quell'occasione s'iniziò a parlare anche di attrattività, di avere
un Ospedale di una certa qualità, significava poter avere - anche
da parte dei medici che vincevano i concorsi in Piemonte, in
Lombardia e in Liguria - di avere la possibilità di dire: "Ma sì,
andiamo in Valle d'Aosta che c'è un ospedale nuovo".
Questo era anche uno dei motivi per cui si chiedeva energia
nell'andare avanti in quella direzione. Nessun salto nel buio, si
chiedeva chiarezza, trasparenza e tempestività, quindi si chiedeva
azione, si chiedeva di proseguire.
Il progettista, architetto Felli, si era espresso con molta
chiarezza e precisione su l'Ospedale H24, l'Ospedale H12 e il nuovo
materno infantile e, soprattutto, la maggioranza, che voi
rappresentate, aveva deciso che si proseguiva sulla strada
intrapresa, ovvero un nuovo Ospedale con ampliamento a est e
ristrutturazione del Parini nelle fasi 3, 4 e 5.
È quello che hanno sostenuto poi i sindacati, che abbiamo visto
in audizione nei diversi momenti, quando abbiamo audito i sindacati
e i medici in occasione del Piano salute e benessere sociale: "Fate
presto, fate presto, perché davvero c'è bisogno di avere
quell'ospedale nuovo".
Dal maggio 2021 veniamo al 2023, il 22 giugno c'è stato davvero
tutto il tempo per quell'azione di cui parliamo, dal maggio 2021 al
22 giugno 2023 sono due anni.
Dell'esecutivo della fase 3, lo abbiamo chiesto, non si sapeva
nulla, del definitivo almeno della fase 5 avevo richiesto - e non
si sapeva nulla - il piano dei costi, un crono programma, niente,
non c'era nulla, quindi richiamando anche i nostri comportamenti
fino lì tenuti, a favore di quella realizzazione, chiedevamo
appunto contezza di che cosa significasse, perché in quella data di
giugno si erano stanziati i famosi 60 milioni nell'assestamento di
bilancio, 60 milioni d'investimento suppletivo, e io dissi
chiaramente: "Non basteranno, ci fanno pensare - è tutto registrato
- che è opportuno che si ritorni al tavolo e che vengano affrontate
le diverse questioni, ma attenzione: è tardi".
Mancavano gli studi sull'impatto del traffico, sul tessuto
urbano, si stava convocando il tavolo tecnico di lavoro, questa era
la dichiarazione dell'assessore Marzi del 12/10/23.
Veniamo sempre a novembre 2023: il 9 novembre, discussione
generale sul DEFR: dopo un ampio dibattito sul tema si sollecitano
i progetti per un confronto in Commissione più volte, e non solo
noi, ma tutte le forze politiche di opposizione.
27 novembre 2023: in II Commissione, audizione della SIV,
l'amministratore unico, ingegner Fabiani; manca il verbale del
tavolo della conferenza dei servizi che non era ancora a
disposizione e il 3 dicembre mancava ancora il verbale.
Questo testimonia la lentezza di un processo che non poteva
avere lentezza, che doveva andare avanti in modo deciso, mancava
l'impatto acustico, mancava l'impatto sulla viabilità, mancava lo
studio del traffico intorno alla città di Aosta intorno al Parini,
che abbiamo poi richiesto attraverso un 116. Anche lì si chiedeva
contezza dei tempi.
Illustrati i percorsi, ci è stato detto che in cinque mesi e
mezzo gli scavi archeologici sarebbero stati completati e poi si
sottolineava che i primi dieci giorni di dicembre potevano iniziare
i lavori, compreso l'intervento delle palificate, da collocare su
Viale Ginevra, su specifica domanda del sottoscritto.
Ora in questi giorni ci viene trasmessa la relazione della
Soprintendenza intitolata: "Approfondimenti sulle attività di scavo
in corso di svolgimento nell'area di ampliamento dell'Ospedale
Parini" e, sulla base della lettura di questo documento, non credo
si possa pensare che in cinque mesi e mezzo si siano completati i
lavori come si è sostenuto in Commissione, non ci sono certezze su
questo punto di vista.
Fatto questo sintetico percorso, sostenendo ovviamente la
mozione che abbiamo firmato, ci chiediamo, colleghi, che cosa è
successo dal 21 maggio 2021 al 22 giugno 2023: due anni di pausa di
questo percorso, incredibilmente e incomprensibilmente, non
sappiamo darci conto. Un problema forse legato alla crisi politica
che avete vissuto, tutta interna alla maggioranza?
Certamente la lunga crisi politica (che si è conclusa con gli
avvicendamenti della Presidenza, della Giunta e dell'Assessore alla
sanità) ha interrotto, ha rallentato questo percorso, non c'è
dubbio, la ridistribuzione delle deleghe, quindi il cambio tra
coordinatori e dirigenti, il ritardo nell'approvazione del
(incomprensibile)
della SIV che non poteva neanche assumere
una persona.
Noi abbiamo controfirmato la mozione elaborata da un
centro-destra assolutamente preoccupato per la mancanza di
trasparenza e di chiarezza, noi abbiamo fortemente chiesto, in
questi due anni di progettazione, il progetto esecutivo della fase
3, la valutazione dei costi; mi chiedo: avete stanziato 60 milioni
in più, quindi avete portato a 187 milioni l'intervento
sull'Ospedale, ma non avendo l'esecutivo, c'è un computo metrico
che dice che possono essere sufficienti o magari ne avanzano
ancora? Questa è chiarezza, questa è trasparenza.
Poi le fasi 4 e 5 - lo hanno detto i colleghi che mi hanno
preceduto - vanno formalizzate dice l'Assessore; formalizziamole,
il tempo c'è stato, quel documento e quell'indirizzo che si era
dato, prevedeva che si andasse in quella direzione e che in questo
momento le fasi e 4 e 5, la fase di ristrutturazione del Parini
fosse operativa.
Io concluderei con le riflessioni che ho già fatto in
Commissione - e mi pareva che l'ex collega Barmasse concordasse con
questa nota - cosa vogliamo noi di Forza Italia rispetto alla
sanità in Valle d'Aosta? Intanto vorremmo armonia, serenità, fare
in modo che gli operatori e i professionisti della sanità vadano a
lavorare con stimolo, con piacere, con la giusta empatia e la
disponibilità verso i loro colleghi e verso gli utenti; spesso non
avviene.
La conflittualità è ancora molto forte, molto probabilmente un
Ospedale nuovo darebbe delle risposte significative anche in quel
senso.
I cittadini devono essere, per conto nostro, al centro delle
attenzioni di tutta la sanità, dobbiamo ridurre la burocrazia.
Vi leggo una nota: "Buongiorno, per richiedere una copia del
dischetto, occorre rivolgersi all'ufficio cartelle cliniche del
quale le lascio i recapiti" - questa è la radiologia - "Le anticipo
già che al momento siamo senza dischetti, quindi i tempi di attesa
potrebbero essere più lunghi". Non è possibile una roba del
genere.
Riduzione delle liste d'attesa: una riduzione incisiva delle
liste d'attesa, per interventi chirurgici ma anche per le visite
specialistiche, cosa che non avviene, ma ne parleremo, al prossimo
Consiglio ve lo assicuro.
L'attività di ricerca: ieri abbiamo parlato del test DNA fetale,
perché non lo facciamo fare al CMP3? Lo ribadisco questo, è
un'opportunità, ce l'abbiamo in Valle d'Aosta, non andiamo a
portare fuori i soldi.
Vogliamo un Pronto Soccorso efficiente, come i centri
traumatologici, vogliamo dare risposte certe ai cittadini, una
gestione organizzativa molto più efficiente di quella che abbiamo
ora soprattutto in Ospedale.
Il piano salute e benessere sociale che è stato approvato vedrà
tempi lunghi per vedere almeno l'80% della sua attuazione, perché
sicuramente traguarderà alla prossima legislatura ma forse sarà già
superato e bisognerà prevederne un altro, perché quello è un piano
triennale. Poi c'è un nuovo atto aziendale; l'ha detto il dottor
Uberti: ci vuole un anno per la sua messa a regime, e anche questo
è un ulteriore problema.
Io credo che sia sufficiente concludere dicendo: basta annunci,
è ora di fare azione, di dare corpo a far sì che ci si muova, che
si vada a buon fine, e che si possa avere in Valle d'Aosta il
nosocomio unico come quello che abbiamo a suo tempo previsto e
sostenuto, perché altrimenti così davvero siamo in difficoltà.
Aspettiamo quanto prima quello che abbiamo richiesto nella
mozione, i tempi sono quelli, e siamo certi che con un po' di buona
volontà si possa arrivare a buon fine.
L'esecutivo, visto che è stato dichiarato dai giornali che è in
via di validazione, credo che potrebbe arrivare in tempi
ragionevoli.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Inizio il mio intervento dicendo
"Alla buon'ora".
Sono felice di aver sentito tante persone che oggi sostengono
convintamente quanto io e la collega Minelli, già nel maggio 2021,
dicevamo e mettevamo nero su bianco su una risoluzione che, proprio
in una delle due impegnative, portava: "Sono necessari ulteriori
approfondimenti, riferiti alla visione dell'intero presidio
ospedaliero, della nuova destinazione dell'Ospedale Beauregard e
dell'ex maternità, ai costi e ai tempi di realizzazione delle opere
previste, nonché al reperimento dei fondi necessari".
Sottolineo il fatto che si parlava d'intero presidio
ospedaliero, perché, come è stato ben rappresentato dai colleghi
prima di me, adesso stiamo parlando di un pezzo, cioè dell'Ospedale
per acuti che è un pezzo di un intero progetto che serve per la
sanità valdostana.
Sotto questo punto di vista mi sembrava che il dottor Barmasse
avesse le idee un po' più chiare: ha comunque inserito nuovamente
l'elisuperficie, ha chiesto che ci fosse la costruzione del Polo
materno-infantile, ha sostenuto fortemente, ad esempio, lo
spostamento del reparto di salute mentale, ben comprendendo quello
che dicevano i suoi colleghi in Ospedale.
L'unica richiesta che è stata fatta dai medici ospedalieri era
di avere un presidio unico.
Oggi stiamo parlando, come dicevo, di un pezzo, a cui rimarrà
collegato un pezzo vecchio con superfetazioni da abbattere, avremo
ancora il Beauregard, avremo ancora l'ex maternità e di tutto
questo continuiamo a non conoscere i costi totali dell'opera, costi
totali che, ripeto, essere un'opera unica e il fatto che venga
suddivisa al suo interno ha già qualcosa di sbagliato.
Nella riorganizzazione sanitaria, tutti quei pezzi sono
importanti, perché, se io continuo ad avere il materno-infantile al
Beauregard, avrò delle esigenze diverse rispetto ad averle lì,
accanto all'ampliamento e al vecchio Parini.
Poi torniamo alle spese, perché questo è il tema, nel 2021 SIV
aveva fatto un conto - un po' a spanne, credo - di quanto era già
stato speso, si parlava di 15 milioni per il cunicolo di Via Roma,
per lo scavo archeologico, per il progetto, per la revisione, per
il parcheggio e via dicendo; dopodiché cosa abbiamo fatto? Nel
2021, proprio dopo quella risoluzione, abbiamo messo dei soldi per
le varianti e, come giustamente ha dichiarato e riportato
l'assessore Marzi, adesso abbiamo già la realizzazione delle nuove
centrali, che sono l'avvio di quell'ampliamento del Parini, perché
se non ci sarà l'ampliamento nessuno avrà bisogno di quelle nuove
centrali.
Qui stiamo di nuovo parlando di 3,7 milioni di fondi regionali e
di 2,7 milioni di fondi PNRR.
Credo che questa mozione cerchi di fare un po' di chiarezza, e
apprezzo che i colleghi, nonostante forse anche in altre occasioni
non abbiano sostenuto queste nostre tesi, oggi lo chiedano anche
loro, perché secondo me è corretto che la comunità valdostana
sappia qual è il disegno definitivo, che cosa questa maggioranza
pensa di fare, e non può essere solo il pezzo dell'Ospedale per
acuti, perché non può essere solo quello. Oltretutto stiamo
parlando di un contenitore: a oggi non sappiamo ancora cosa ci sarà
all'interno di quel contenitore, perché è normale che se parliamo
di ambulatori, da una parte e dall'altra, vuol dire raddoppiare il
personale, vuol dire raddoppiare i macchinari.
Tutto questo, in questo momento, non lo sappiamo, e torno
all'esempio banale di oggi: chi di noi si metterebbe a costruire un
parcheggio senza sapere se può far casa, se quella casa magari ha
solo il primo piano e la cucina ma non può metterci la camera?
Nessuno lo farebbe, questo è del tutto evidente, e voi state
continuando in quest'opera.
Credo quindi che vada sostenuta questa mozione e ringrazio i
Consiglieri che l'hanno presentata.
Presidente -
La discussione generale è ancora aperta,
interviene l'assessore Marzi.
Marzi (SA) -
Qua, di fatto, di politico non c'è
assolutamente nulla e il Consiglio quello che voleva votare di
politico l'ha già votato l'anno passato, non siamo neanche in un
confronto tra tecnici di matrice architettonica piuttosto che
ingegneristica, anche perché altrimenti non sarei qui.
Veniamo a cosa invece deve fare la società di scopo di
riferimento: il progetto preliminare della fase 4 e 5 del nuovo
Ospedale Parini non può essere preso in considerazione senza
preventiva verifica, validazione e approvazione dei diversi
progetti che compongono la precedente fase 3, questo per evidenti
ragioni di complementarietà, coerenza e congruenza.
Il progetto preliminare delle fasi 4 e 5 non è ancora stato
sottoposto a pareri previsti nella fase istruttoria e non è ancora
stato validato, sia dal punto di vista tecnico, sia da quello
economico.
La delibera di Giunta 1180/2021, più volte richiamata, approva
il mandato a SIV per l'attuazione della risoluzione del Consiglio
regionale 6.01 del maggio 2021 e la delibera di Giunta regionale
707/2022 approva la convenzione appunto tra Regione e SIV.
Entrambe le delibere danno mandato a SIV della revisione del
progetto preliminare della fase 4 e 5. La società SIV ha già
programmato - non appena approvato il progetto esecutivo della
precedente fase 3 ad oggi completamente finanziata - di procedere
ad attenta e puntuale valutazione del preliminare delle fasi 4 e 5
sotto ogni profilo e di concerto con l'Azienda USL.
Il progetto esecutivo della fase 3 è prossimo alla conclusione,
con imminente validazione da parte della società esterna
incaricata. All'esito della validazione, sarà possibile effettuare
una stima in termini di costi complessivi e tempi di realizzazione
previsti.
Veniamo a una proposta di emendamento che facciamo ai proponenti
che, per correttezza, leggo nella sua interezza: "Preso atto dello
stato della progettazione del nuovo Ospedale Parini di Aosta,
intrapreso con la progettazione preliminare del 2012 e delle
successive fasi progettuali, vista la legge regionale n. 7 del 25
maggio 2020 che stanzia 60 milioni aggiunti, considerato che vi è
stata una lunga fase di approfondimenti, generata dai ritrovamenti
archeologici e dagli studi di compatibilità, approfondimenti che
hanno portato a una rivisitazione dell'opera, alla quale si è dato
corso con la delibera di Giunta regionale 1180/2021, che dava
attuazione alla risoluzione consiliare del maggio 2021, disponendo
la revisione della progettazione definitiva ed esecutiva della fase
3, garantendo la compatibilità dei servizi ospedalieri con il sito
archeologico; disponendo inoltre che la fase 4 e 5, la revisione
del progetto preliminare, prevedendo la demolizione del corpo C, al
fine di consentire la realizzazione del nuovo Polo
materno-infantile, dato atto della disponibilità già manifestata
più volte in aula dall'Assessore competente nel condividere l'iter
amministrativo di un'opera di tale portata, rendendo disponibile al
Consiglio il progetto esecutivo a seguito della sua validazione, il
Consiglio regionale impegna la Giunta regionale a mettere a
disposizione del Consiglio regionale quanto validato: il progetto
esecutivo della fase 3 con indicazione dei costi aggregati
complessivi e dei tempi di realizzazione previsti e
successivamente, una volta validato, il progetto di fattibilità
tecnica ed economica delle fasi 4 e 5, ex progetto preliminare, per
l'individuazione dei servizi ospedalieri complessivi.
Questa è la proposta di emendamento che proponiamo a
quest'importante mozione.
Mi sento anche, per specifica, far presente al collega Marquis,
rispetto alla 6.01, che a mio modesto avviso, nel momento in cui
puntualizza il "Contestualmente", come noi abbiamo fatto nella
parte impegnativa, è anche importante che si contestualizzi che il
"Contestualmente" è per l'individuazione dei servizi ospedalieri
complessivi, quindi di fatto che questo ha una rilevanza non da
poco, visto che buona parte della mozione invece parla di costi;
sono due cose diverse ma lei, che è un architetto, lo sa meglio di
me.
Per quanto invece riguarda la parte del corpo K e del corpo L,
questo è un lotto funzionale e sono di fatto lotti funzionali e
quindi autonomi per acuti, quindi ha un'assoluta rilevanza, da un
punto di vista anche progettuale, che questo corpo funzionale per
acuti dia una risposta nel minor tempo possibile, appunto come
richiamato dalla mozione, a quest'aspetto.
I lavori dell'Ospedale, tra l'altro, sono in unità di
concessione edilizia dal 2014 e non a caso il progetto è ancora in
variante.
Venendo poi dopo a quanto spesso richiamato rispetto alla 1180,
nella parte impegnativa cita testualmente di: "Approvare il mandato
alla società SIV S.r.l. per l'attuazione della risoluzione del
Consiglio regionale 6.01 in data 13 maggio 2021 e di procedere alla
revisione della progettazione definitiva ed esecutiva della fase 3,
relativa all'ampliamento a est dell'Ospedale, e del progetto di
fattibilità tecnica ed economica, ex progetto preliminare, delle
fasi 4 e 5, secondo le motivazioni e le modalità indicate in
premessa".
Secondo me, per correttezza - visto che stiamo sempre non
facendo politica ma leggendo atti amministrativi - è importante
leggere quello che per la fase 4 e 5 è indicato in premessa,
cioè:
1) presidio unico ospedaliero regionale Parini e la conclusione
della revisione e verifica dei progetti definitivi ed esecutivi del
corpo di ampliamento ospedaliero ad est e l'avvio della gara
d'appalto dei lavori;
2) gara d'appalto dei lavori della fase 3, terzo lotto, di
ampliamento ospedaliero;
3) attuazione di eventuali lotti d'intervento anticipati e
propedeutici all'intervento di ampliamento ospedaliero avente lo
scopo di ridurre la componente futura di scavo archeologico
residuo;
4) avvio dei lavori di ampliamento ospedaliero, terzo lotto
della fase 3 dell'intervento;
5) avvio della progettazione e verifica della fase 4 di
ristrutturazione dell'Ospedale Umberto Parini.
Presidente -
Consigliere Sammaritani, a lei la
parola.
Sammaritani (LEGA VDA) -
Assessore, non mi ha convinto
per niente, io capisco questi tentativi, questa mozione è una
mozione pericolosa su certi aspetti, quando si fa amministrazione
si capisce perfettamente, perché, l'abbiamo detto già all'inizio,
dovremmo ricondurre il tutto ai principi, perché andare nel
dettaglio a volte poi ci può sviare, ci può confondere, può
confondere soprattutto chi sta ascoltando e non certo noi, che
magari abbiamo ben chiari alcuni punti di passaggio di queste
vicende.
Riprendo da dove sono partito, nel senso che nell'articolo - e
poi è emerso chiaramente anche oggi in questo dibattito - il tema è
che in un'opera, che è un'opera organica - non è un'opera che si
può leggere a pezzi, come invece si sta tentando di fare da parte
vostra - l'Ospedale per acuti sicuramente è una cosa, ma sta tutto
assieme, perché sennò tanto vale fare i tunnel che li collegano,
fare altre opere che sono molto costose, molto importanti e molto
impattanti per tenere tutto assieme.
È evidente, l'ho detto fin dall'inizio, che è un progetto
politico chiaro quello di mettere tutto assieme in un unico polo,
poi c'è l'H24, l'H12, il reparto materno-infantile, quello della
salute mentale... deve stare tutto assieme.
Se questo è un dato scontato, è evidente che l'opera pubblica
che andiamo a realizzare è un'unica opera, non è un insieme di
pezzi di opere, perché una non sta senza l'altra, come giustamente
sottolineava anche la collega Guichardaz.
Allora ripartendo dall'articolo di stampa che, come dico,
riporta dei fatti ed elementi che ormai abbiamo acclarato anche in
questa discussione, il titolo dice: "Le fasi 4 e 5 vanno
formalizzate" - quindi non sono ancora state realizzate e immagino
che nemmeno l'incarico sia stato ancora dato - e "Per l'Ospedale
nuovo costi finali ancora da definire".
Ora un amministratore pubblico come fa a dire una cosa del
genere? Stiamo realizzando un'opera, ma non sappiamo quanto
costerà, questa è la lettura unica che si può dare - perché qui c'è
un occhiello, abbiamo detto che c'è un titolo, ci manca il
sottotitolo - ma i lavori sono già iniziati, è quella la grossa
criticità di questo procedimento amministrativo.
Fare questo è davvero fare un salto nel buio, cioè non puoi
iniziare un'opera quando ancora non sai se l'intera opera è
fattibile e quanto costerà. É un dato di violazione di principi
essenziali di buona Amministrazione, è indiscutibile questo, tant'è
che ho passato parecchio ore - e fa parte del mio mestiere di prima
- a consultare banche dati di giurisprudenza (Consiglio di Stato,
Corte dei conti, ANAC) e precedenti di questo genere non se ne
trovano, ma è evidente, perché qual è l'amministratore che
inizierebbe a costruire un'opera senza sapere dove va a finire?
Questo è un dato talmente eclatante che non c'è neanche bisogno di
fare grosse elaborazioni o elucubrazioni su questo concetto, perché
effettivamente non si trova un solo precedente in tutta Italia che
abbia avuto come oggetto il fatto: "Ma sapete che
quell'Amministrazione ha iniziato a costruire un'opera ma poi non
sapeva bene quanto sarebbe costata alla fine?". É evidente.
In effetti un precedente c'è, un precedente assimilabile, anche
se non identico al nostro, è quello dell'Ospedale di Fermo nelle
Marche, anche lì, guarda caso, ritrovamenti archeologici, ritardi,
aumenti di costi, peraltro neanche con grandi colpe di nessuno,
probabilmente, ma già l'ANAC aveva acceso un faro su questo tipo di
procedura perché diceva: "Già solo questi costi, l'allungamento
delle procedure burocratiche ha fatto sì che i costi lievitassero",
perché è quasi inevitabile che avvenga così, è difficile vedere i
costi che diminuiscono.
Da qui si capisce già anche l'atteggiamento di questi organismi
di controllo, cioè l'orientamento è piuttosto severo: anche in
presenza di eventi che appaiono imprevedibili, tutto sommato, si
tende a ritrovare o comunque ad attenzionare una situazione del
genere.
Ma non sono qui a fare del terrorismo giudiziario in questo
caso, ci mancherebbe, il problema è che all'interno di questa
maggioranza e del Governo regionale ci sono componenti con grande
esperienza di amministrazione, abbiamo Assessori, ex Presidenti, ex
Assessori che hanno rivestito vari ruoli, basti pensare che lo
stesso attuale Assessore alla sanità prima aveva le opere
pubbliche, quindi non credo che siano persone digiune di questi
concetti, quindi questo non coinvolge soltanto questioni di
principi generali e norme vigenti in materia di opere pubbliche,
perché quest'azione che è stata avviata con un avvio di opere senza
ancora comprendere l'ultima fase delle opere, quindi le fasi 4 e 5
- che a chi sta fuori ricordo si tratta della costruzione del Polo
materno-infantile e poi della ristrutturazione del vecchio Parini -
è in contrasto anche con quella che è stata più volte citata, la
DGR 1180/2021, perché effettivamente emerge chiaramente in quella
delibera di Giunta, che è figlia di una risoluzione ben precisa,
che doveva esserci contestualità tra il progetto esecutivo della
fase 3 e la progettazione preliminare, quindi lo studio di
fattibilità tecnico-economica delle fasi 4 e 5, una contestualità
che emerge da tutto il corpo della delibera, perché a pagina 3 di
questa delibera 1180 si dice e si richiama la risoluzione del
Consiglio regionale del 13 maggio 2021, con cui s'impegnava il
Governo a procedere con la variante del progetto, a proseguire
contestualmente le fasi progettuali della ristrutturazione
dell'attuale Ospedale e a determinare la definizione dei servizi
ospedalieri eccetera eccetera.
Si dice anche dopo - e cito proprio a sprazzi, ma potete poi
andarvela a leggere - alla pagina 3 di questa delibera di Giunta:
"Nonché alla realizzazione, in termini cronologici adeguati,
dell'attuale progetto complessivo dell'Ospedale", quindi è un
tutt'uno, torno a ripetere quello che dicevo prima, e si parla di
contestualità.
A pagina 5 si dice di nuovo: "Ritenuto opportuno, per quanto
riguarda le fasi 4 e 5 - in attuazione del secondo punto della
risoluzione del Consiglio regionale in data 13 maggio 1021 - di
proseguire contestualmente le fasi progettuali della
ristrutturazione dell'attuale Ospedale e di terminare la
definizione dei servizi ospedalieri". Si dice sempre "Contestuale".
Queste due fasi devono andare avanti assieme, ma è normale che
debbano andare avanti assieme, perché - lo ribadiamo per l'ennesima
volta - non puoi costruire un pezzo di Ospedale se non sai quanto
ti costerà l'altro pezzo.
È questo, molto semplicemente, il tema.
Questa delibera poi ha delle criticità, perché effettivamente,
quando poi si passa alla parte della cronologia degli interventi,
quando si parla dell'anno 2023 c'è una criticità che probabilmente
è uno dei problemi di questo procedimento amministrativo, perché
dalla contestualità si passa a: "Avviare l'ampliamento senza che la
progettazione e verifica delle fasi 4 e 5 sia già stata
effettuata".
Questa probabilmente è un po' una criticità ed è forse da lì che
nasce un po' questa deviazione del procedimento amministrativo,
però poi alla fine viene rimesso tutto a posto nella deliberazione
finale, che forse già l'Assessore ha citato, in cui si dice:
"Delibera di approvare il mandato alla società SIV per l'attuazione
della risoluzione del Consiglio regionale" eccetera eccetera "Di
procedere alla revisione della progettazione definitiva ed
esecutiva della frase 3 relativa all'ampliamento a est
dell'Ospedale e del progetto di fattibilità tecnica ed economica,
ex progetto preliminare, delle fasi 4 e 5".
Poi queste due fasi sono sfalsate, siete andati avanti con la
fase 3 ed è rimasta indietro la fase 4 e 5, e questo è un problema
del procedimento amministrativo gravissimo, perché appunto ha delle
ripercussioni sugli aspetti tecnico-economici, quindi sull'uso dei
soldi pubblici, estremamente importanti.
Ecco perché questa nostra mozione, come dicevo prima, non è
certo un atto di terrorismo o di voler inguaiare qualcuno, ci
mancherebbe, però vi vogliamo far prendere atto della situazione.
Adesso nessuno potrà mai dire che non si sapeva; lo sappiamo, c'è
un problema evidente in questo procedimento amministrativo che sta
portando all'avvio della fase di costruzione dell'Ospedale parte
nuova, perché manca l'altro pezzo.
È inutile girare intorno tanto a questa questione, è molto
chiaro quello che sta accadendo.
In realtà, Assessore, noi non abbiamo affatto sparato in cielo,
è lei che deve stare attento a non aver lanciato un boomerang
piuttosto, perché è sempre uno strumento di caccia ma è molto più
pericoloso che sparare in cielo.
Noi abbiamo avvisato, secondo noi questa mozione va votata
nell'interesse di tutti, soprattutto di chi naturalmente ha delle
responsabilità di Governo; noi quello che dovevamo fare l'abbiamo
fatto, adesso spero che ci sia una presa d'atto del buon senso
amministrativo per arrivare a una soluzione di questa vicenda che
già ha avuto fin troppi risvolti di complessità nel passato.
Presidente -
Ci sono altri? Chiuderei la discussione
generale se non vi sono altri interventi. Consigliere Marquis per
secondo intervento.
Marquis (FI) -
Assessore, non abbiamo capito bene dalle
sue parole se il progetto preliminare della fase 4 e 5 è già stato
commissionato o meno, le chiederei se ci può dare risposta a questa
domanda nel secondo intervento.
In seconda battuta ci sono due parole su quanto lei ha asserito
relativamente all'osservazione che ho fatto io del
"Contestualmente"; guardi che la risoluzione diceva in modo molto
chiaro quello che ho espresso, mi sono limitato a esprimere quel
concetto, ma ne esprimevo anche un altro che adesso le
evidenzio.
Diceva di andare avanti con le verifiche sulla fattibilità
tecnico-economica comparativa di costi-benefici, non è stato fatto
quel passaggio dopo, perché nella delibera 1180 è stato assorbito
il parere dell'analisi costo benefici della Bocconi che era
antecedente a quello che era stato evidenziato nella risoluzione
del 20 maggio, pertanto ci sono tutta una serie di problematiche
che andrebbero verificate. Il nostro vuole essere un approccio
costruttivo per evitare d'incorrere in problematiche che poi sono
difficili da gestire in fase a seguire, è meglio avere una
situazione chiara sottomano per poi procedere con le dovute
attenzioni, perché sicuramente i tempi di realizzazione dell'opera
saranno più veloci se si parte bene rispetto invece a una
situazione in cui si possono riscontrare delle problematiche post
appalto.
Questa è la considerazione che facciamo noi come movimenti
politici aderenti e appartenenti al centro-destra Valle
d'Aosta.
Per noi l'obiettivo è importante, è importante soddisfare il
bisogno della comunità nel migliore dei modi e nei tempi più veloci
possibili, ma con assoluta contezza della spesa necessaria a
realizzare l'opera; non ci sarebbe nessun privato che andrebbe a
fare una cosa del genere in queste condizioni, come è difficile
trovare un amministratore pubblico che se la senta di procedere in
questa direzione.
Noi apprezziamo il suo coraggio a questo punto se non ritiene
che ci vada un atto di riflessione, perché probabilmente ha
maggiori certezze rispetto alle nostre che - guardando solo sotto
il profilo amministrativo quali sono le problematiche - ci
evidenziano tutta una serie di situazioni che sono sicuramente
preoccupanti. Assessore, rifletta bene prima di esprimere il voto
su quest'argomento.
Presidente -
Siamo ancora in discussione generale. Altri
interventi? Non vedo richieste d'intervento, chiudo pertanto la
discussione generale. La discussione generale è chiusa. Il Governo
intende replicare? È già intervenuto in precedenza. Ci sono altri
interventi? Consigliere Sammaritani, ne ha facoltà.
Sammaritani (LEGA VDA) -
In dichiarazione di voto, a nome
del gruppo Lega e ai sensi dell'articolo 71 del regolamento, chiedo
il voto nominale.
Presidente -
Consigliere Marguerettaz ne ha facoltà.
Marguerettaz (UV) -
A nome del gruppo dell'Union
Valdôtaine, chiedo il voto segreto.
Presidente -
Si applica il voto segreto. Mettiamo in
votazione. La votazione è aperta. La votazione è chiusa.
Presenti: 33
Votanti: 14
Favorevoli: 13
Contrari: 1
Astenuti: 19
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK