Consiglio Regionale della Valle d'Aosta - Oggetto del Consiglio n. 121 del 4 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 121 del 4 ottobre 2008 - Resoconto
OGGETTO N. 121/XIII - Elezione del nuovo Assessore alla
sanità, salute e politiche sociali.
Presidente
- Credo che possiamo soprassedere
sull'illustrazione delle ragioni per le quali oggi siamo qui, visto
che la discussione si è svolta pochi giorni fa, se non brevemente
per ricordare che nella seduta della scorsa tornata dei lavori
all'ordine del giorno c'era l'elezione dell'Assessore alla sanità e
politiche sociali. In questo senso si procedette ad una votazione
sulla base di una proposta fatta dal Presidente della Regione,
elezione che non dette la maggioranza assoluta dei voti; di
conseguenza, la nomina dell'Assessore non ha potuto avere luogo.
Sulla base di questo risultato e a seguito anche di una discussione
nella quale si è anche svolto un confronto sulla base di una
proposta fatta in termini di mozione d'ordine, si è pervenuti a
prendere atto della circostanza; si è successivamente riunita la
Conferenza dei Capigruppo, a seguito della quale si è determinato
di riconvocare in seduta straordinaria il Consiglio regionale di
oggi.
La parola al Presidente della Regione, Rollandin.
Rollandin (UV)
- Grazie, Presidente. Oggi la seduta
straordinaria che è stata richiesta è legata all'elezione
dell'Assessore alla sanità, tenendo conto che nella precedente
riunione non ci sono stati i voti necessari. È già stato detto che
nella legge - a differenza del sistema precedente che prevedeva la
nomina degli Assessori individualmente - si prevede che l'elezione
avvenga per tutti gli Assessori assieme. Questo ha portato nel
Regolamento a non prevedere il caso che era molto frequente nelle
precedenti legislature, che al momento dell'elezione dell'Assessore
- credo che l'esperienza molti colleghi se la ricordino, anche qui
sono presenti alcuni che hanno vissuto questo problema - non si
raggiungesse in prima battuta il numero di voti necessario. In
questo nuovo Regolamento non c'è la possibilità di ripetere subito
il voto, quindi è stato necessario richiedere una seduta per fare
questa votazione. Voglio ricordare che le motivazioni apportate
nella seduta precedente, in cui si erano spiegate le ragioni alla
base di questa scelta della maggioranza di proporre Albert Lanièce
come Assessore alla sanità, salute e politiche sociali, in attesa
di avere la sentenza della Cassazione, erano legate a una serie di
opportunità e di valutazioni che erano state esplicitate. Oggi
queste motivazioni rimangono del tutto valide, quindi riproponiamo,
per la carica di Assessore alla sanità, salute e politiche sociali,
la persona di Albert Lanièce.
Presidente
- La parola alla Consigliera Fontana
Carmela.
Fontana (PD)
- Grazie, Presidente. Care colleghe e cari
colleghi, trovarsi riuniti di sabato non è frequente, anzi, direi
che è un evento straordinario. Da ricerche fatte, l'ultima volta è
capitato più di 3 anni fa, il 30 luglio 2005, ma la straordinarietà
del momento è legata anche al contenuto di questa seduta: la nomina
dell'Assessore regionale alla salute, sanità e assistenza sociale.
È straordinario che sia da nominare un Assessore ad oltre 4 mesi
dalle elezioni e a 3 mesi dalla nomina del Presidente della Regione
e della restante parte della Giunta. È straordinario che si debba
nominare un Assessore, perché pochi giorni fa il candidato a tale
carica indicata dal Presidente Rollandin è stato bocciato dalla sua
stessa maggioranza.
Ci troviamo in un momento particolare ed è per questo che ho
deciso di intervenire in questo dibattito. Voglio portare le
riflessioni dei valdostani, della gente che lavora fuori di qua,
studia, si impegna e in queste occasioni ci guarda con
preoccupazione, forse anche con perplessità. Come si fa a non
essere perplessi quando ci si trova a vicende come queste, in cui
l'elezione di un Assessore è condizionata dalle lotte di potere
intestine al partito di maggioranza del Consiglio Valle, partito
che per storia e potere dovrebbe dimostrare più responsabilità di
tutti nel gestire la Valle d'Aosta, al completo servizio dei suoi
cittadini? Come si fa a non essere preoccupati quando un Presidente
della Regione con il più ampio mandato popolare che si ricordi,
viene messo in minoranza non solo dalla sua maggioranza, ma dal suo
stesso partito?
Credo che questo Consiglio regionale, in particolare i partiti
regionalisti che lo governano, debbano dimostrare più senso di
responsabilità e più rigore morale. I segnali che vengono dai
vostri banchi, cari colleghi della maggioranza, non sono
confortanti; riproporre un candidato che oltre ad essere stato
bocciato mercoledì scorso, è incompatibile con la carica di
Consigliere regionale, non dimostra né saggezza, né rispetto
istituzionale, ma ancora peggio è la palese sensazione che a voi,
della salute dei cittadini valdostani, non ve ne importa nulla! In
tutto il dibattito che abbiamo osservato in questi giorni non
abbiamo mai sentito da qualcuno di voi la volontà di dare alla
Valle d'Aosta un Assessore alla sanità, capace, in grado di
riprendere in fretta il timone di una barca abbandonata da oltre
sei mesi - cioè dall'elezione al Parlamento del Senatore Fosson - e
non ci sembra che vada nella giusta direzione riproporre un nome
che, bocciato pochi giorni fa dalla sua maggioranza, rischia di
essere per l'intera legislatura un "mezzo Assessore", condizionato
e controllato in qualunque iniziativa!
Ci si chiede: con che forza questo Assessore potrà presentarsi
con provvedimenti complessi come il Piano sanitario regionale, o
come riuscirà a far passare urgenti impegnativi come l'innalzamento
e l'estensione del minimo vitale, un vero e proprio salvagente di
cui, in questa situazione di crisi, un notevole numero di
valdostani ha necessità? Per queste preoccupazioni, che sono le
preoccupazioni della stragrande maggioranza dei valdostani, non
condividiamo la scelta di proporre il candidato Assessore tecnico,
ma proponiamo alla maggioranza e al suo Presidente di voler
ragionare nei termini di dare all'Assessorato alla salute un
responsabile politicamente in grado di gestire quella
responsabilità, sulla base delle capacità e non degli opportunismi
politici! Grazie per l'attenzione.
Presidente
- La parola al Consigliere Zucchi.
Zucchi (PdL)
- Inizialmente all'apertura di questo
dibattito abbiamo pensato che era quasi pleonastico intervenire,
dopo il dibattito avvenuto in questa settimana sull'argomento; in
questo senso poteva essere anche accolto l'invito del Presidente
Cerise, perché la nostra posizione è nota e io sono qui, oggi, a
ribadirla.
Certo è che le dichiarazioni in apertura del Presidente
Rollandin ci motivano
ad adiuvandum
ad intervenire, perché
credo che ricondurre il tutto a un mero errore tecnico sia poco
dignitoso anche della sua storia politica... se non altro due
giorni fa aveva riconosciuto che si trattava anche di un problema
politico... oggi, questo fatto, è passato inosservato! Credo quindi
che quello che è successo due giorni fa non abbia nulla a che
vedere con questioni tecniche, ma si tratta come ha detto bene la
collega Fontana di una questione politica; pertanto il voto di oggi
non potrà cancellare quelli che sono stati gli effetti.
La nostra posizione, come dicevo, è nota: alla luce di quanto è
successo ritenevamo e riteniamo che fosse più prudente ragionare in
termini di
interim
, anche se ci rendiamo conto che la
vicenda è complessa. Non possiamo sottacere che si tratta di un
argomento spinoso e la scelta poteva essere anche difficile, ma di
fronte ad una "spada di Damocle" come quella di un giudizio in
Cassazione... peraltro ci piacerebbe sapere se oggi, ma credo che
tutti i Consiglieri vorrebbero sapere se finalmente questo ricorso
è stato depositato, perché non vorremmo mai che questo ricorso,
visti i termini, venisse depositato fra un mese o due mesi, quindi
si andasse ancora alle "calende greche"... allo stato attuale,
abbiamo una mera intenzione da parte dell'ex Assessore, magari oggi
di nuovo Assessore tecnico, di voler proporre questo ricorso in
Cassazione, ma non ne abbiamo la certezza. Siccome abbiamo avuto
conto e la promessa solenne che, qualora il giudizio in Cassazione
dovesse confermare questo giudizio della Corte d'Appello, avvenisse
in forma negativa per Albert Lanièce, evidentemente verrebbe meno -
secondo quelli che sono stati i proclami della maggioranza e i
suoi, signor Presidente - la sua carica, questo comporterebbe dei
seri problemi su tutto quello che lei, oggi, si appresta a far
votare alla sua maggioranza, se la sua maggioranza oggi la
sosterrà. Magari ci saranno stati degli errori tecnici, qualcuno
magari non ha saputo mettere le croci nel modo giusto e noi ci
chiediamo come questo sia stato possibile, perché veramente non
essere in grado di mettere delle croci nel punto giusto, a questi
livelli assembleari, ci sembra grossa! Mi sembra talmente palese il
metodo di votazione, che arrivare a fare addirittura quattro
errori, si va oltre il limite dell'immaginazione!
Resta il fatto che, al di là dell'astensione annunciata, ci sono
stati due voti che oggi ci sarebbe piaciuto che lei, in qualche
modo, avesse riconosciuto... quindi non ricondurre nella sua
apertura solo un mero errore materiale, così come ha anche
dichiarato alla stampa. A noi sarebbe piaciuto il riconoscimento di
uno stato che è di malessere, che mi sembra sia indubitabile;
quindi, signor Presidente, oggi lei potrà anche ottenere questo
risultato perché magari qualcuno avrà capito come si vota in una
scheda - "sì" o "no" nella crocetta giusta -, ma questo non
cancella una brutta pagina e una brutta figura politica che lei e
la sua maggioranza avete accusato due giorni fa!
Presidente
- La parola al Consigliere Louvin.
Louvin (VdAV-R)
- Grazie, Presidente. Se fossimo a
Napoli, qualcuno direbbe:
"ca' nissuno è fesso"
, perché in
un'Assemblea che normalmente si contraddistingue per la massima
serietà, con qualche divertente
boutade,
s'intende, ma
sempre con serietà di affermazioni, di contenuti, avere uno
scadimento come quello che abbiamo quando si cerca di minimizzare
oltre misura, facendo passare molte persone di quest'aula per delle
persone incapaci, incompetenti e smemorate, questa non è una bella
cosa!
Lo dico perché innanzitutto il Presidente ha esordito
richiamando dei precedenti a delle votazioni che naturalmente
ricordiamo molto bene, una in particolare esattamente di sei anni
fa, nel corso della quale ci fu un errore evidente e si provvide a
ripetere la votazione. La ricordo molto bene, ma ricordo molto bene
che si alzarono i consiglieri interessati e dissero: "noi ci siamo
sbagliati". Erano seduti su questo lato dell'aula e ammisero
candidamente di avere scritto il nome del candidato invece di aver
scritto "sì", perché c'era stata una votazione precedente di tipo
diverso. Il Presidente dell'Assemblea non è qui oggi per
confermarlo, ma annullò la votazione, a richiesta dei colleghi,
perché c'era stato equivoco sulle modalità di votazione.
Il Presidente Cerise, invece, è uomo d'ordine, ha dato
indicazioni molto precise nella seduta del 1° ottobre, si è
espresso in modo molto chiaro e "casualmente" 4 colleghi hanno
votato in modo distinto, tutti e quattro seguendo una precisa linea
di pensiero. Non vorrei tornare su questi dettagli, ma sono stati
oggetto di discussione in questi giorni; due hanno avuto invece
quello che lei, Presidente, ha chiamato in questi giorni una
"svista tecnica", tale da portarli a mettere sulla casellina del
"no" il loro voto. È un "disguido tecnico" talmente forte... una
corrente che ha "spostato" la mano così tanto da farla orientare
così... Allora: un collega con molta trasparenza annuncia il
proprio dissenso rispetto alla proposta, lo fa a viso aperto e
dichiara la sua posizione, distinta, diversa da quella che lei ha
sostenuto; altri due colleghi vedono trasportarsi la mano sul
fronte opposto; quattro colleghi infine, che non avrebbero
rettamente interpretato il messaggio che prescriveva di votare
nella casella, si spostano ad una riga superiore e barrano una
scritta... ma non giriamo intorno all'argomento!
C'è controllo del voto in quest'aula! Allora, siccome la vicenda
non è nuova e ha preso dei contorni da farsa nel corso della scorsa
legislatura al punto che alcuni consiglieri purtroppo sono stati un
po' lo zimbello di una parte della comunità per il modo in cui
esprimevano la loro adesione alla scelta di un candidato, con le
iniziali puntate, non credo che sia rispettoso dell'intelligenza e
della serietà dei nostri colleghi che hanno espresso il voto - non
siamo fra quelli, perché ci siamo astenuti sulla scelta di questo
Assessore - far passare questo come un errore tecnico! Si riconosca
l'errore politico, non è la fine del mondo. Si riconosca un
dissenso interno, non è la fine del mondo: fa parte della normalità
della vita non essere tutti d'accordo! Farebbe, secondo noi, parte
anche di un miglior vivere il consentire che anche i dissensi si
potessero manifestare più tranquillamente; abbiamo sentito
purtroppo una forte pressione sui nostri colleghi in questi giorni,
vorremmo che il clima si rasserenasse, vorremmo che si dicesse
tranquillamente che c'è stata una fase nella quale è stato dato un
avvertimento al Presidente Rollandin, che è quello di rallentare il
passo. Vorremmo che questo avvenisse in modo più pacato, lo
crederemmo più fruttuoso per il nostro Consiglio e il nostro buon
vivere.
Sulla scelta, abbiamo già detto la nostra opinione: noi
dissentiamo su questa riconduzione, crediamo che sia una condizione
precaria per l'Assessore, precaria perché lo presenta Lei stesso
come sottoposto ad un'incertezza. La crediamo precaria anche
perché, a fronte di una sentenza netta di ineleggibilità politica
da Consigliere, potrebbero sorgere dei dubbi sulla legittimità
della stessa rinomina da Assessore, ma questo non ci interessa in
questo momento. Interessa invece la scelta tutta politica con
l'obiezione che le è stata mossa in modo molto forte.
Prenda atto, Presidente, di questo: sicuramente lei avrà i
numeri in questa elezione, i
rappels à l'ordre
sono stati
abbastanza forti, tali da non lasciare più spazio al dissenso. Noi
crediamo comunque che avrebbe fatto molto meglio a seguire il
procedimento inverso, cioè a designare un altro Assessore
sub
condicione
piuttosto e poi dire: "collega Lanièce, ti ha dato
ragione la Cassazione, torna con tutti gli onori sugli scudi,
intanto però mettiamo un tecnico vero della sanità, non un politico
tecnico, per tenere questo Assessorato che la Giunta conosce bene
per i trascorsi di chi la presiede, per il fatto che può essere
seguita diversamente"... ma non diamo l'illusione di aver superato
il tutto come un puro passaggio tecnico, che tale non è!
È un segnale politico, è un segnale molto netto. Chiediamo poi
alla Presidenza del Consiglio la massima attenzione sulle modalità
di voto, agli scrutatori che naturalmente faranno molto bene il
loro lavoro e ai colleghi di non avere troppa fantasia.
La croce è un simbolo non solo cristiano, è un simbolo
universale, la croce può essere di molti tipi: latina, greca,
ortodossa, croce di Lorena, croce ugonotta... vi chiediamo di non
sbizzarrirvi troppo, vi chiediamo solo di esprimere un voto
sereno.
Grazie, Presidente Cerise, per voler assicurare la massima
serietà nell'espletamento di questo passaggio.
Presidente
- La parola al Consigliere Maquignaz.
Maquignaz (UV)
- Grazie, Presidente. Ritengo necessario
intervenire di nuovo, oggi; mi sembra un obbligo dover venire, qui,
a dire di nuovo quello che ritengo sia necessario. Devo dire la
verità, ero già in imbarazzo mercoledì per tutta questa situazione
che si è verificata... oggi ci ritroviamo qui con un imbarazzo
ancora più forte, e cercherò con poche parole di spiegarne il
motivo. Voglio solo ricordare che non ho niente di personale con
Albert Lanièce, è una questione di principio - l'ho già spiegato
bene mercoledì - sulle questioni di fondo. Lanièce è stato
dichiarato ineleggibile dalla Corte d'Appello di Torino; prendiamo
atto di questa sentenza immediatamente esecutiva.
Rientriamo in Consiglio regionale, il Consigliere Prola ed io,
c'è un nuovo Consiglio regionale, si vuole comunque "forzare"
dicendo: "aspettiamo le cose definitive, chi lo sa cosa
succederà"... noi prendiamo atto delle cose come sono oggi in
politica. Si ripropone quindi Lanièce ad Assessore tecnico alla
sanità, per cui già lì è un passaggio delicato, perlomeno
discutibile. Mercoledì, Lanièce non passa nell'Assemblea, quindi
Lanièce viene bocciato due volte: dalla Corte d'Appello di Torino
perché ineleggibile e dall'Assemblea popolare valdostana in quanto
l'Assemblea, con un voto politico, lo dichiara fuori dall'Assemblea
stessa. Non basta! Non si è contenti, non si vuole prendere
coscienza del voto politico di questa Assemblea; si va a dire che
c'è stato un errore, qualcuno ha sbagliato a votare. Andremo
forse... non so dove... allo Charaban, credo, perché qui sbagliano
tutti a votare! Ci sono le elezioni, poi c'è qualcuno ineleggibile,
poi si torna in Assemblea e si viene qui e Lanièce è di nuovo
fuori, perché l'Assemblea lo boccia di nuovo perché... qualcuno
sbaglia a mettere la croce in un quadrettino? Ma è questo che è il
più bello di tutto... la barzelletta delle barzellette: che
qualcuno avrebbe sbagliato a votare! Non so chi ci creda, non so in
Val d'Aosta chi può credere a questa cosa, non lo so, siamo vicini
alla commedia, "tragicommedia" come ha scritto qualcuno!
Mi sento per questo motivo in forte imbarazzo, in questa
Assemblea, in questo momento: perché si viene ancora oggi a
riproporre comunque chi è stato dichiarato ineleggibile dalla Corte
d'Appello di Torino... chi, in questa Assemblea, mercoledì, con un
voto chiaramente politico... poi è chiaro che in questi giorni
probabilmente il "confessionale unionista" sarà riuscito a
convincere tutti a votare bene, questo bisogna dirlo, perché se il
voto oggi sarà diverso dall'altro giorno, evidentemente qualcosa è
successo in questi giorni! Fra l'altro quello che voglio contestare
in questa Assemblea è anche un'altra questione: quella di aver
comunque voluto convocare in poco tempo così, su una questione così
delicata, il Consiglio regionale: da mercoledì a sabato... neanche
il tempo per prendere un po' di ossigeno, per respirare e capire
cosa è successo! Tutti hanno capito cosa è successo, una votazione
chiara, tanto che si è voluto correre a rivotare subito, oggi,
senza ritrovarsi magari anche nell'Union Valdôtaine a riproporre il
problema politico su una questione di tale portata, perché la
votazione di mercoledì è stata una votazione politica! Non credo
che sia un errore di qualcuno... legittimo pensarlo... magari
qualcuno ha sbagliato, per carità! È quindi ancora più delicata la
questione, anche nei confronti di Stella Alpina, di Fédération
Autonomiste, non so... sui passaggi così grossi non ci si trova nei
movimenti a fare una chiacchierata, perlomeno? No! Si forza: sabato
si vota.
Okay
!
Allora capite bene che con queste mie motivazioni non posso che
- se mercoledì mi sono astenuto pubblicamente, prendendomi le mie
responsabilità fino in fondo, chiaramente, perché anche per questi
motivi ho fatto politica fin da ragazzo, per prendermi "anche"
delle responsabilità, ma soprattutto ho fatto sempre politica per i
principi e per i valori di fondo -, ancora oggi, senza indugi e
senza paure, non posso che astenermi di nuovo su questa vicenda, e
credo mercoledì sarà un giorno che verrà ricordato per tanto tempo.
Su questa motivazione di fondo, ancora una volta, dichiaro la mia
astensione pubblica sulla votazione dell'Assessore Lanièce.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ho ascoltato con
attenzione gli interventi dei colleghi e credo che con la consueta
pacatezza siano state fatte delle osservazioni politiche sul
significato del voto relativo alla proposta di Lanièce nella seduta
scorsa. Quello che tengo a sottolineare è che, nel prendere atto di
quella situazione, non ho nascosto che ci siano stati due voti
mancanti della maggioranza, che quindi sono oggetto di riflessione,
come c'è già stata e c'è all'interno della maggioranza su quello
che è il significato: "mancano due voti". Nel contempo, ho voluto
rappresentare il fatto che ci sono stati quattro voti, chiaramente
espressi per il "sì", ma in modo difforme dalle indicazioni del
Presidente, quindi è stata annullata la votazione...
(interruzione di alcuni Consiglieri, fuori microfono)
...è da ripetere, è stata annullata... comunque, se tecnicamente
è corretto dire che la votazione non ha dato l'esito per votare,
quindi non c'erano i numeri, è corretto così, è giusto, si ripete
perché non aveva dato l'esito.
Volevo solo sottolineare un aspetto che mi dispiace molto,
perché... che con un po' di ironia giustamente il Consigliere
Louvin dica: come ci si viene a dire, qui, che i voti sul "sì"
erano in effetti non dei voti sul "sì", ma erano una voglia di
dissenso... la cosa mi stupisce un po' di più quando questo lo dice
un collega, che oggi, qui, parla di dissenso riferito a questi
quattro voti - voglio precisare - dove era chiaramente espressa la
volontà del "sì", e alla sua presenza gli interessati hanno detto
che avevano sbagliato (non qui, in aula, ma alla presenza del
collega Maquignaz)... qui ci sono tutti i testimoni, tutti i
colleghi dell'Union Valdôtaine, alla presenza dei quali è stato
detto questo: è stato detto chiaramente! Allora, questa cosa mi
disturba un po', perché il fatto di venire, qui, a dire: come si
può far passare per così, "alla napoletana", un errore, qualcuno
che non sa votare... ma allora abbiamo dato dell'imbecille a gente
che non si sa comportare... L'errore è possibile, e questo è stato
detto da parte di chi ha votato in modo difforme, non qui, in aula!
Lo dico perché il Consigliere Louvin ha voluto ricordare che, in
quell'occasione, sei anni fa, alcuni si sono alzati e hanno detto:
"noi ci siamo sbagliati, quindi ripetiamo la votazione". Se qui,
alla stessa occasione, si alzavano i Consiglieri e dicevano: "noi
ci siamo sbagliati", la legge non prevedeva di rifare la votazione
subito, non è previsto!
L'interpretazione la lascio a voi; io voglio solo esporre i
fatti: quella non era una possibilità che c'era in aula. Allora, io
non mi sottraggo al discorso politico, che è corretto, una
riflessione giusta, ma non voglio neanche sottacere la verità, e la
verità è quella che ho detto adesso: un conto sono i due voti
mancanti, di cui ci siamo presi e ci prendiamo tutta la
responsabilità politica; un conto sono i quattro voti espressi in
modo difforme che, invece, hanno la loro paternità e sappiamo come
è avvenuto. Vorrei quindi fare chiarezza su questo: nessuno vuole
dare dell'imbecille a nessuno, c'è stato un errore!
Voglio sottolineare che anche ieri, quando si è fatta un'altra
votazione per la Fondazione Sapegno, ci sono stati degli errori nel
nome, ci sono stati anche da parte della minoranza. Allora, cosa
dovrei dire? Che anche nella minoranza c'è un problema politico?
Vedete voi! Questo per dire che bisogna anche...
(interruzione di un Consigliere, fuori microfono)
...è una votazione come un'altra... vede che l'errore è
possibile? Allora non è che siamo qui a dire che quando tocca alle
file della maggioranza tutto questo è da interpretare come se fosse
un chiaro segnale di... noi sappiamo anche leggere i segnali, non
solo quelli stradali, sappiamo leggere i segnali che vengono
"anche" dalla politica e su questo riflettiamo. Potete star
tranquilli che su questo non manca la riflessione che è già stata
fatta, non tanto per un
rappel
, ma per invitare ad esprimere
ancora di più un discorso politico che è sano e sicuramente
salutare.
Voglio ribadire poi un aspetto - credo che la collega Fontana
abbia parlato di necessità di cucinare difficoltà interne - per cui
riproponiamo Lanièce: se c'è un caso in cui gli organi dell'Union
hanno votato all'unanimità, tranne due astensioni... in un consesso
così credo che sia difficile ottenere dei risultati come quello, ma
perché la motivazione che è stata portata era una motivazione che
nel periodo... io capisco che ci sia la proposta come ad esempio è
stata fatta dal PdL, di dire: "era meglio se tenevi tu
l'
interim
". Io ho anche spiegato che francamente tenere
l'
interim
per un periodo che può andare dai sei mesi... io
mi auguro che sia il più breve possibile per chiudere questa
partita, perché non ci siano più dubbi, non era ipotizzabile che
per sei mesi si continuasse a fare questo! Queste sono le ragioni
che mi hanno portato a dire che era meglio indicare
l'Assessore.
La scelta di riproporre oggi il dr. Albert Lanièce alla carica
di Assessore - che non ha nulla a che vedere con la sentenza, se
non per il fatto che lui è decaduto da Consigliere e anche dalla
carica di Assessore - è esattamente perché ci preoccupiamo della
salute dei cittadini. Qui voglio tranquillizzare la collega
Fontana: la nostra preoccupazione è proprio in tal senso e credo
che sotto questo profilo abbiamo la possibilità di mettere lì una
persona che sicuramente è capace, che professionalmente conosce,
che è apprezzata, che ha tutte le competenze per svolgere questo
ruolo senza perdere tempo, in cui è già stata, ha lavorato durante
questi mesi; quindi la mia considerazione è: per la gente, al di là
di questo dibattito - se ci fosse stato o non ci fosse stato - lui
continua, se sarà votato oggi, a fare il lavoro che ha fatto nei
primi mesi. Se invece - lo ribadisco - mettevamo con qualsiasi
altra soluzione un nuovo Consigliere, si sarebbero dovuti trovare i
meccanismi per entrare nel ruolo, come succede per tutti i
novizi.
Credo pertanto che non ci sia alcuna sottovalutazione del ruolo
dell'Assessorato alla sanità, salute e politiche sociali, anzi; se
non mi sentivo di mantenere l
'interim
per questo periodo è
proprio perché ritengo che lì ci debba andare qualcuno che si
occupi a tempo pieno della programmazione, dei problemi sociali che
molto spesso anche la collega Fontana ci ricorda con i suoi
colleghi; ritengo quindi che ci sia l'esigenza di andare subito a
dare continuità a questo tipo di lavoro. Penso che non ci sia sotto
questo profilo alcuna voglia di minimizzare, né di sottovalutare le
indicazioni che possono essere emerse e ribadisco che, per fortuna,
in questo caso proponiamo un tecnico "vero" della sanità. Se
dovessimo cercare un
curriculum
più attinente per svolgere
questo lavoro di un tecnico vero della sanità, credo che non
potremmo averlo se non nella figura di Albert Lanièce: è un medico,
è stato all'interno dell'Ospedale, conosce il territorio, ha fatto
questi tre mesi, è la persona che credo in questo momento possa...
poi ve ne sono altri, non voglio mica dire che non ve ne siano
altri... ma oggi credo che sia un vero tecnico della sanità.
Facciamo pertanto una proposta che è di competenza, una proposta
che è legata anche alla conoscenza specifica del settore sia
ospedaliero, sia del territorio, cosa che da molte parti e molto
spesso viene richiesta.
Per quanto ci riguarda, non possiamo che invitare a valutare nel
modo giusto la proposta, sperando che sotto questo profilo ci sia
al più presto la possibilità di avere certezza. Il ricorso nei
tempi - che non sono mesi, perché viene in scadenza in questi
giorni - verrà presentato, abbiamo la certezza che verrà
presentato, quindi non ci sono problemi su questo; non abbiamo la
certezza sull'esito, di questo ci scusiamo, magari qualcuno è più
bravo di noi, noi no! Noi siamo qui ad aspettare ed è per questo
che proponiamo il discorso di votare, oggi, Albert Lanièce
all'Assessorato della sanità, salute e politiche sociali.
Presidente
- La parola alla Consigliera Fontana Carmela,
per fatto personale.
Fontana (PD)
- Per fatto personale... solo per chiarire
una questione con il Presidente. Noi non è che abbiamo
qualcuno...
Presidente
- ...non è fatto personale, abbia
pazienza...
Fontana (PD)
- ...va bene, un chiarimento. La nostra
preoccupazione è questa: se l'Assessore tecnico avesse la funzione
poi per tutta la legislatura, potrebbe anche andare bene... la
preoccupazione che abbiamo noi, come tanti cittadini, è quella che
se fra sei mesi la Cassazione lo boccia, questo Assessore va a casa
e siamo punto e daccapo! Era solo questa la nostra preoccupazione,
non per altri motivi. Grazie.
Presidente
- Non ho capito bene la dichiarazione di
voto...
Fontana (PD)
- ...non era una dichiarazione di voto, era
solo una risposta...
Presidente
- La parola al Consigliere Donzel, per
dichiarazione di voto.
Donzel (PD)
- Credo che conseguentemente a quanto ha
espresso il Capogruppo nella fase degli interventi, per quanto
riguarda il Partito Democratico il voto sarà contrario, perché -
senza entrare nel merito della questione ermeneutica che oggi si è
svolta rispetto all'interpretazione del voto, che per nulla ci ha
appassionato - credo che il metodo con cui si lavora nel Consiglio
regionale sia spesso sostanza.
Era necessario, alla luce di quel tipo di votazione, - lo dico
con chiarezza, non parlo mai di quello che devono fare gli altri
partiti - che ci fosse il tempo di riflettere su quello che era
successo, che noi potessimo convocare i nostri organi, ci si
potesse confrontare e parlare; quindi non mi rivolgo sul cosa
devono fare gli altri, sto pensando a cosa dobbiamo fare noi... Per
noi era accaduto un fatto di una certa rilevanza politica, sarebbe
stato importante rifletterci sopra e poterlo approfondire
all'interno del nostro partito, dare comunicazione ai nostri
aderenti di quanto stava avvenendo nell'aula del Consiglio
regionale, al di là delle interpretazioni legittime o non
legittime... era doveroso spiegare quanto stava succedendo!
Rispetto alla questione dell'urgenza, ribadiamo... spero che un
giorno questo Consiglio regionale venga convocato d'urgenza sulla
questione dei cassaintegrati della Tecdis, sia convocato d'urgenza
sulla questione dei precari, sulla stabilizzazione del precariato,
sulle imprese che sono in ginocchio, sugli allevatori che veramente
stanno vivendo una situazione di difficoltà estrema: ci sono
persone che non sanno neanche più come svolgere la loro attività...
facciamo un Consiglio regionale d'urgenza, una volta, non sui
problemi della politica, ma sui problemi dei cittadini! Questo lo
sentiamo fortemente: ecco perché, secondo noi, il voto di oggi è
quello che si chiama un "voto di fiducia", non è un voto
sull'Assessore! Lei, Presidente, si è messo nella condizione di
chiedere oggi alla maggioranza di votare, certo, su una questione
che riguarda l'Assessore, ma questo di oggi è un voto di fiducia
che lei chiede!
Abbiamo assolutamente giudicato sbagliato il fatto di collegare
la scelta dell'Assessore tecnico Lanièce all'esito che avrà il
risultato in Cassazione, questo è profondamente sbagliato
politicamente per noi - ovviamente esprimo il parere del nostro
gruppo -, perché affidare questo tipo di scelta vuol dire che si
cerca comunque la legittimità di nuovo del voto, poiché dire che
Lanièce riuscirà ad avere soddisfazione in Cassazione, vuol dire
che è legittimato dal voto popolare, cosa che in questo momento non
ha e quindi si cerca una sua legittimazione di nuovo rispetto al
voto popolare. Oggi ci potrà essere certamente una vittoria di
Borodino per lei, però vedrà sfidare le sue truppe sicuramente non
contente di quello che è avvenuto e non sarà stato costruito nulla
per aprire un dialogo vero fra tutte le forze del Consiglio
regionale per dare risposta ai problemi dei cittadini.
Presidente
- La parola al Consigliere Zucchi.
Zucchi (PdL)
- È noto che il gruppo politico al quale
appartengo sia garantista, quindi sia il primo a riconoscere che
quando succedono fatti che hanno natura giudiziaria si debbano
aspettare tutti i gradi di giudizio. Noi non possiamo invocare un
atteggiamento a Roma e a livello locale dire esattamente il
contrario secondo quelle che sono le convenienze. Talvolta capita
in campi avversi piuttosto l'invocazione di certe norme che quando
fanno comodo a Roma vanno bene, e quando invece non fanno comodo
non vanno bene; quindi siamo coerenti e di fronte a questi fatti
siamo garantisti.
Ho ascoltato con grande attenzione la replica del Presidente
Rollandin e devo dire che il suo ragionamento, dal suo punto di
vista, si può anche comprendere; però noi ci limitiamo a dire che
pecca su un punto che riteniamo essenziale. Lei oggi si assume un
rischio molto forte, perché lei rimane appeso a questa sentenza, ed
è per questo motivo che chiedevamo l'
interim
: lei è una
persona che ha dato dimostrazione di sopportare pesi di lavoro che
potrebbero tranquillamente coprire 6-7 mesi, il tempo necessario
per arrivare alla soluzione di questa vertenza, quindi crediamo
che, anche per la sua abnegazione, questo fatto potesse essere
possibile. È per quello che riteniamo che si tratti di un azzardo,
un azzardo che qualora dovesse verificarsi, cioè la sentenza della
Cassazione - lo dico magari traslando la mia professione, dal punto
di vista assicurativo - lei si assume un rischio che io non
quoterei. Io non quoterei questo rischio, credo che nessun
assicuratore quoterebbe questo rischio, perché è talmente elevata
la possibilità che in Cassazione venga confermata questa sentenza,
per cui si assume veramente un rischio che espone, lei, a fare una
brutta figura dal punto di vista politico e soprattutto i cittadini
a sopportare quello che oggi lei paventa. Ecco perché è un prezzo
alto, cioè di ricominciare tra 6-8 mesi tutto daccapo; ecco perché
noi le abbiamo chiesto di fare uno sforzo e di assumere in questa
fase l'
interim
: perché il rischio che lei vada incontro a
questa duplice evenienza ci sembra troppo elevato!
Lei, oggi, si assume veramente la responsabilità di questa
scelta, la chiede alla sua maggioranza... saranno problemi suoi nel
caso in cui questo fatto dovesse accadere! Credo che sia un fatto
indubitabile, pertanto lasciamo a lei questa responsabilità. Un
consiglio: non faccia troppo appello sulla fortuna, perché certe
volte la fortuna e l'azzardo rischiano di girare le spalle!
Presidente
- Non ho capito la dichiarazione di voto.
Zucchi (PdL)
- Ovviamente... eravamo contrari
mercoledì... lo siamo anche oggi!
Presidente
- La parola al Consigliere Louvin.
Louvin (VdAV-R)
- Anche il gruppo di Vallée d'Aoste
Vive-Renouveau non ha cambiato opinione dall'ultima votazione,
nonostante l'impegno del Presidente a cercare di argomentare, con
difficoltà, lo capisco, perché non è una posizione agevole; anche
l'esperienza non di poco conto su cui può contare in questi casi
non può portare oltre certi risultati.
Le risposte che si attende la sanità valdostana non possono
essere legate in questa Valle a una persona sola, pur con il
rispetto e la considerazione dovuta sul piano professionale al dr.
Lanièce, che conosciamo da tanti anni; crediamo che la Valle
d'Aosta disponga anche di altre risorse. Cominciamo purtroppo ad
avvertire sempre più spesso questa idea dell'ineluttabilità di
certe scelte: dobbiamo mettere lui, perché c'è lui, perché non
abbiamo altri.
La Val d'Aosta è più larga, in questo; non ha tantissimi
abitanti, ma ha tante risorse a cui si può fare ricorso e il fatto
di avere occupato per tre mesi un incarico di Assessore non credo
che predestini a tempo indeterminato. È una scelta naturalmente, è
una scelta che si può fare; ma qui era la scelta sbagliata, come è
stato sottolineato, era la scelta politicamente sbagliata, era la
scelta irriguardosa nei confronti della comunità: quella che non
permette di ritrovare la tranquillità.
Ho ascoltato quanto diceva il collega Rigo la volta scorsa nel
dibattito politico, della debolezza di questa posizione,
dell'insufficiente energia che può profondere un Assessore
"precario". Abbiamo parlato del precariato in questi giorni, ci
sono stati incontri, c'è lavoro per tentare di arginare questo
fenomeno e noi lo estendiamo invece all'interno dell'istituzione
politica, creando la figura dell'"Assessore tecnico precario":
questa è una figura doppiamente debole, una figura a cui noi non
avremmo fatto ricorso. Per esprimere con molta chiarezza il nostro
orientamento, il gruppo conferma che voterà "no" alla proposta di
riconduzione dell'Assessore Albert Lanièce.
Presidente
- Se non ci sono altri interventi, sulla base
della proposta fatta dal Presidente della Giunta e in seguito a
questo dibattito, invito l'Assemblea a votare il nuovo Assessore
alla sanità, salute e politiche sociali. Non voglio essere
frainteso, forse lo rileggo per me stesso, ma ricordo che
l'elezione si effettua a scrutinio segreto, a maggioranza assoluta
dei Consiglieri assegnati, apponendo sulla casella posta sotto la
dizione "sì/oui", "no/non", un segno. Qualsiasi altra indicazione
riportata sulla scheda, porta...
(interruzione di un Consigliere, fuori microfono)
...il Regolamento dice:
"un segno"
e io non posso
esplicitare, perché io mi limito a dire quanto è scritto sul
Regolamento, e il Regolamento non dice che bisogna fare
qualcos'altro di specifico, dice
"un segno"
, che deve essere
contenuto nell'ambito di quella casella, così come dice che
qualsiasi altra indicazione con il nominativo porta
all'annullamento della scheda. Altro non ho da aggiungere, mi
rimetto agli scrutatori. Io sono tenuto a riportare quanto è
scritto nel Regolamento, tutto il resto è dietrologia e valutazioni
che uno può fare, ma che a me non interessano.
(nuova interruzione di un Consigliere, fuori
microfono)
...il
"normalmente"
non esiste, perché l'altro giorno
abbiamo annullato delle schede sulla base del fatto che non erano
conformi a quanto era scritto sul Regolamento. Oggi ho citato
esattamente quello che è scritto sul Regolamento, né più né meno,
come è mio dovere; quindi prego di distribuire le schede.
Louvin
(fuori microfono) - ...chiedo la convocazione
della Commissione per il Regolamento per l'interpretazione...
Presidente
- ...ma assolutamente! Il Regolamento è
chiaro, non capisco perché era chiaro l'altra volta che ci ha
portato ad annullare delle schede e non deve essere chiaro questa
volta, quando il Regolamento riporta chiaramente l'indicazione di
un segno. Un segno significa un segno, punto e basta. Credo che più
chiaro di così... non è che qui il Regolamento è a seconda delle
votazioni o delle circostanze... per cortesia vogliamo procedere
alla distribuzione delle schede?
La parola al Consigliere Segretario Tibaldi.
Tibaldi (PdL)
- Presidente, chiedo un attimo di
sospensione per riunire l'Ufficio di Presidenza in merito
all'interpretazione di questo articolo, perché è vero che c'è
scritto un segno nell'articolo 8bis, ma chiariamo che tipologia di
segno vogliamo fare...
Presidente
- ...eh no...
Tibaldi (PdL)
- ...perché sennò da qui in avanti viene
fuori una simbologia talmente estesa che tutto è possibile! Chiedo,
in qualità di Segretario del Consiglio, ai colleghi dell'Ufficio di
Presidenza e
in primis
al Presidente del Consiglio, cinque
minuti di sospensione per creare modalità più certe e più
trasparenti di votazione in quest'aula, perché è la prima volta - a
mia memoria - che accade che la posizione di un segno può essere
interpretata nel senso più esteso del termine. Stabiliamo che
tipologia di segno... il Presidente rientra e ci dirà quale segno è
stato deciso per tutti e naturalmente chi vuole si uniforma e chi
non vuole non vota!
Chiederei cinque minuti di sospensione.
Presidente
- Non ritengo di accogliere questa richiesta
per il semplice fatto che abbiamo votato mercoledì scorso con una
procedura e, sulla base di questa procedura, abbiamo annullato
delle schede. Oggi ci troviamo nella stessa condizione e per una
questione di correttezza "oggi" si continua a votare con lo stesso
metodo, stante che è riportato specificamente nel Regolamento;
dopodiché, se qualcuno mi pone una mozione d'ordine, si fa un
intervento a favore ed uno contrario. Sulla base dell'indicazione
del Consiglio prenderemo le opportune decisioni; altrimenti,
secondo me, così come abbiamo votato l'altra volta in un certo modo
e sulla base di questo abbiamo annullato delle schede, oggi si vota
nello stesso modo, a termine di Regolamento. Se la cosa non sta
bene, la Commissione del Regolamento avrà tempo di modificare il
Regolamento e stabilire che il segno dovrà essere fatto in un certo
modo, ma al momento attuale così è il Regolamento e così si
vota!
Se c'è una mozione d'ordine, mi si esplicita la mozione
d'ordine; dopodiché la metteremo ai voti nelle modalità previste da
questa Assemblea.
La parola al Consigliere Segretario Tibaldi.
Tibaldi (PdL)
- Vorrei ribadire, Presidente - prima non
l'ho forse sufficientemente esplicitato, però mi pare che anche dal
dibattito sia emerso - che se qui vogliamo garantire la segretezza
del voto, dobbiamo uniformare questa modalità di espressione del
voto, altrimenti il voto viene violato nella sua segretezza, non
esisterà più voto segreto, anche se andiamo dietro in cabina,
perché ogni segno diverso potrà essere accreditato a qualunque
persona qui dentro!
Se il Regolamento per la prima volta nella storia di quest'aula
viene interpretato nella maniera che lei sta dicendo oggi, è molto
preoccupante: dobbiamo immediatamente convocare la Commissione del
Regolamento e rimettere mano ad una norma, ad una parola che lascia
un'interpretazione mostruosa per quanto riguarda l'esercizio del
voto di ognuno di noi! Ribadisco: non è che si voglia fare
ostruzionismo chiedendo cinque minuti di sospensione, oppure lei,
con un po' di buon senso, stabilisca qual è il segno, se una croce,
magari un quadrato o colorare il quadrato, dica lei quello che
vogliamo fare... come ai bambini delle elementari... onde evitare
di incorrere in errori come qualcuno ha detto che sono già accaduti
la volta scorsa, e onde evitare di creare un precedente che
diventerà abominevole se verrà oggi accolto e avallato per il
futuro! Allora, Presidente, ribadisco se lei non vuole riunire
l'Ufficio di Presidenza, stabilisca unilateralmente e con chiarezza
che tipo di segno si vuole utilizzare per indicare il voto
favorevole "sì" nei confronti della proposta dell'Assessore o il
voto contrario "no" in caso di negazione di questa volontà. Per
favore, lo faccia lei, senza convocare l'Ufficio di Presidenza, ma
lo faccia in maniera chiara e netta!
Presidente
- La parola al Consigliere Donzel.
Donzel (PD)
- Presidente, vorrei sottolineare che tutto
il dibattito si è svolto in maniera corretta, educata, che i toni
sono assolutamente composti, che non è una richiesta strampalata,
non è una richiesta che fa perdere alcun tempo ai lavori
dell'aula... vorrei che ci riconoscesse la serietà con cui stiamo
lavorando. Quello che chiediamo è un gesto di trasparenza e
chiarezza che non ha l'obiettivo di alterare in alcun modo l'esito
di questa votazione. I toni sono sempre... non capisco perché
adesso ci sia un atteggiamento... non c'è stata una parola fuori da
quella che è la più corretta e squisita educazione. Le si chiede
solo di dirci che vada apposta una "X", più che una croce... su un
segno...
Presidente
- Vorrei richiamare - ma questo per dovuta
informazione - che a questa determinazione la Commissione per il
Regolamento ci è arrivata dopo un'ampia discussione e, se avete il
buon gusto di andare a vedere gli atti di questa commissione, ci fu
in quella sede qualcuno che propose che ci fosse un segno ben
determinato e la commissione decise che questo non era necessario.
Questo problema nessuno lo ha sollevato nella precedente seduta,
dopo aver detto, io, esattamente le stesse cose; oggi ci troviamo
nelle stesse condizioni e vengono fuori queste obiezioni... non
capisco questo modo di comportarsi! Non voglio mettere in
discussione la serietà di nessuno, ma se abbiamo votato in un modo
l'altra volta e sulla base di queste modalità abbiamo annullato
delle schede, questa volta si vota esattamente nello stesso modo.
Se ci sono delle altre proposte, prego di fare una mozione
d'ordine, dopodiché il Consiglio voterà e sulla base di questo
procederemo alla votazione.
Per quanto riguarda la questione del Regolamento, la Commissione
del Regolamento sarà, sulla base delle richieste dei Consiglieri,
opportunamente investita della questione e si provvederà a
modificare il Regolamento.
La parola al Consigliere Lattanzi.
Lattanzi (PdL)
- Per mozione d'ordine. Tentiamo ancora
con il buon senso e il rigore istituzionale.
Lei deve essere garante di quest'aula, Presidente, e della
correttezza delle votazioni segrete di quest'aula. Lei ha ricevuto
fra l'altro anche il nostro voto, come Presidente del Consiglio,
proprio perché funga da garante. Lei ha appena sostenuto che
l'altra volta non c'è stato alcun bisogno di specificare quale
segno, visto che il Regolamento lo interpreta in maniera estensiva,
ma io le ricordo che i voti che sono stati espressi, sono stati
espressi con croci o "X", chiamiamoli come vogliamo, perché non
c'era questa situazione che lei ha esplicitato. Siccome siamo in un
passaggio delicato della correttezza istituzionale di quest'aula,
siccome si adduce - fra le tante argomentazioni di questa
convocazione straordinaria - il fatto che siamo qui perché qualcuno
si è sbagliato, onde evitare l'errore chiedo che l'aula definisca
che il simbolo con il quale si vota è la "X" sul quadratino per
tutti! Che non ci siano puntini, crocette, sbaffetti, "U", "L",
"0", perché così di identifica il voto! Lei è il garante della
trasparenza della democrazia di quest'aula, quindi le chiediamo -
se non lo vuol fare come le ha suggerito il collega Tibaldi - in
maniera unilaterale, di dire a tutti: "mettete tutti la X", e così
abbiamo risolto il problema; chiediamo con mozione d'ordine che
venga messa al voto la modalità di votazione, esclusivamente con la
"X" per tutti.
Presidente
- Credo che la mozione d'ordine sia
perfettamente accettabile, di conseguenza chiedo che qualcuno si
esprima a favore e qualcuno in modo contrario.
La parola al Consigliere Louvin, a favore.
Louvin (VdAV-R)
- Presidente, colleghi, è surreale quello
che stiamo vivendo!
Torniamo tutti un secondo con i piedi per terra: si vota in modo
civile, trasparente, chiaro. Nelle elezioni politiche in cui i
nostri concittadini hanno votato, hanno fatto anche loro un segno,
ma un segno preciso e definitivo; se un qualsiasi scrutatore in un
seggio avesse trovato uno sbaffetto, ghirigori... lo avrebbe
annullato!
Chiediamo solo, e in questo trovo che la proposta del collega
Lattanzi sia di grande serietà, che sia identificato il tipo di
segno. Siamo in pochi fra noi, ci conosciamo bene, facciamo almeno
le cose in modo pulito e ordinato. Le votazioni devono assicurare
la segretezza e libertà del voto, non ci devono essere ombre su
questo, né dubbi sul fatto che questa Assemblea si è espressa con
assoluta trasparenza. Non capiamo questa rigidità, questa paura di
vedere crollare qualcosa se si chiede di usare una modalità
ordinaria: se deve essere punto, sia punto; se deve essere croce,
sia croce; scegliete voi, ma diteci come si vota! Interessa anche
noi che voteremo "no", in modo che anche i nostri non siano
riconoscibili e se qualcuno di noi deciderà di votare "sì", possa
votare "sì" senza essere riconosciuto da nessuno! È una garanzia
reciproca che ci diamo, maggioranza e opposizione... tutto qui.
La proposta mi pare degna di essere accolta. Grazie.
Presidente
- La parola al Presidente della Regione,
Rollandin.
Rollandin (UV)
- Il chiarimento richiesto nel merito di
come va espresso il segno all'interno del quadratino, che sia una
crocetta o una croce... non vorrei che adesso diventasse un segno
di laicità o di religiosità, credo che almeno su questo usciamo
dagli schemi, credo che non ci sia nessuno, in quest'aula, che
abbia bisogno di ricorrere al riconoscimento del voto... il voto
deve essere libero.
Ci sembrava che all'interno il fatto di mettere una crocetta o
una "X" fosse indifferente, se a ulteriore garanzia va bene
decidere che deve essere una "X", non vorrei che adesso dicessimo
anche come deve essere la "X"... va bene la "X", io credo che non
ci siano problemi particolari nell'accedere ad una richiesta, poi
vedremo qual è il funzionamento, ci ritorneremo. Se questo è il
punto del Consiglio, facciamo in modo che si discuta il meno
possibile su questo... condivido che ci sono altri temi che
meritano attenzione. Non abbiamo problemi ad accettare questo
metodo.
Presidente
- La parola al Consigliere Zucchi.
Zucchi (PdL)
- Apprezziamo la posizione del Presidente
che ha sgombrato ogni dubbio che stava aleggiando nell'aula e che
ci aveva fatto preoccupare. Prendiamo atto. Una sola precisazione
le chiedo, Presidente Cerise: siccome poc'anzi stavano cominciando
ad essere distribuite le schede sui banchi, siccome lei stesso
prima ha detto che si sarebbe votato come l'altra volta, le ricordo
che l'altra volta abbiamo votato in cabina; visto che dobbiamo
votare come l'altra volta, le chiedo di votare nella cabina.
Presidente
- Colleghi, credo che sia necessario
riepilogare la cosa in questi termini: allo stato attuale è stata
posta la modalità di votazione nella casella in termini di mozione
d'ordine. Abbiamo sentito una voce a favore e non ci sono state
voci contrarie, anzi lo stesso Presidente della Regione ha proposto
che questa poteva essere una modalità del tutto accettabile. Prendo
atto di questo, ma allora devo ripetere una cosa che deve essere
molto chiara. La votazione viene fatta in cabina, come è stato
richiesto, e dovrà essere apposta una "X" - su questo bisogna
essere chiari - avete chiesto che fosse messa una "X" e deve essere
messa una "X" all'interno di questa casella sotto la dizione "oui"
o "non". Vi ricordo che se non mettete la "X", la scheda è nulla.
Che poi non ci siano equivoci, storie... non mettiamo in difficoltà
gli scrutatori... la votazione dovrà avere questa tipologia.
Chiedo di fare l'appello.
Consiglieri presenti e votanti: 34
Schede valide: 34
Hanno riportato voti:
Sì/Oui: 22
No/Non: 12
Si dà atto che il Consigliere Maquignaz non partecipa alla
votazione.
Presidente
- A seguito di questo esito, proclamo eletto
Assessore alla sanità, salute e politiche sociali il dr. Albert
Lanièce, e lo invito a prendere posto sui banchi della Giunta.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK