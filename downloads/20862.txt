Consiglio Regionale della Valle d'Aosta - Oggetto del Consiglio n. 892 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 892 del 20 ottobre 2004 - Resoconto
OGGETTO N. 892/XII - Progetto per la prevenzione delle
complicanze diabetiche. (Interpellanza)
Interpellanza
Premesso:
- che, per prevenire le complicanze diabetiche, è stato
avviato nella nostra regione il progetto "Piede diabetico";
- che il progetto, realizzato in collaborazione con l'USL e
l'Università di Torino, mira a identificare tutti i residenti in
Valle d'Aosta affetti da lesioni, fornendo loro un corso
individuale d'educazione sanitaria al fine di attivare le dovute
procedure diagnostiche, terapeutiche e di controllo;
- che le prenotazioni per lo screening registrano tempi
d'attesa piuttosto lunghi;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali sono i tempi e le modalità di realizzazione del
programma;
2) quali motivi impediscono una programmazione più efficace
delle procedure diagnostiche;
3) quali iniziative intende attivare per ridurre il disagio
sopra evidenziato.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Nelle settimane scorse è stata lanciata, con una
campagna di stampa su larga scala, un'iniziativa indubbiamente
meritevole da parte dell'USL valdostana, dell'Assessorato, insieme
alle Unità operative di Diabetologia e di Chirurgia vascolare, che
si riferisce al controllo, alla prevenzione del piede diabetico.
Parlo con un esperto del settore, quindi mi avvalgo come ausilio di
alcuni appunti e di alcune situazioni che ci sono state riferite
nel corso di questo periodo.
Come l'Assessore sa, i piedi sono fra le parti più vulnerabili
per le complicanze diabetiche e la mancata prevenzione e cura di
tali complicanze può portare in casi estremi all'amputazione di
parte o dell'intero arto. Per contrastare queste complicanze si
interviene con questo progetto di prevenzione denominato "Piede
diabetico", realizzato in collaborazione con l'USL, con
l'Università di Torino, e che mira ad identificare tutti i
residenti in Valle d'Aosta affetti da lesioni del piede e fornire
loro un corso di educazione sanitaria. Numerosi cittadini sono
stati raggiunti da una lettera, a firma congiunta dei Responsabili
della Chirurgia vascolare, della Diabetologia, del Direttore
generale dell'USL, dello stesso Assessore, nella quale vi è un
invito a prendere un appuntamento per un controllo. Si legge tra le
righe che il giorno dell'appuntamento il paziente: farà una visita
diabetologica, in cui saranno raccolti dei dati della sua malattia
e saranno valutati i suoi piedi; avrà dalle infermiere dell'Unità
di Diabetologia delle informazioni di educazione sanitaria e per la
prevenzione delle lesioni che siano in atto; successivamente farà
una visita dal chirurgo vascolare, che misurerà la pressione
arteriosa ed effettuerà un esame "doppler" per valutare la
circolazione sanguigna nelle arterie. Al termine della visita sarà
rilasciato un certificato da esibire al medico di fiducia per gli
opportuni provvedimenti.
Evidentemente la campagna di prevenzione in questo senso ha
avuto una larga adesione, perché le richieste sono state numerose,
tanto che le dilazioni a livello di tempi per numerosi utenti sono
state procrastinate addirittura al dicembre 2005 o al giugno 2006:
ecco la ragione per la quale abbiamo proposto questa interpellanza:
perché, se le dilazioni temporali sono così estese, sfuggono alla
logica della prevenzione che ispira tale lodevole iniziativa.
Rivolgiamo di conseguenza all'Assessore tre semplici domande:
"quali sono i tempi e le modalità di realizzazione del
programma; quali motivi impediscono una programmazione più efficace
delle procedure diagnostiche; quali iniziative intende attivare per
ridurre il disagio sopra evidenziato"
. Ascoltiamo volentieri la
risposta dell'Assessore e ci riserviamo di replicare.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo volentieri questa volta alla sua
interpellanza, che ci permette di pubblicizzare ulteriormente
un'iniziativa da lei definita meritevole e che ha raccolto un
grande favore. Vorrei però fare una precisazione tecnica: un conto
è una visita per una patologia in corso, un conto è uno
"screening". In questo mese abbiamo affrontato il problema della
prevenzione, abbiamo fatto 8 serate su tanti argomenti, è una cosa
a cui crediamo molto, perché diffondere la prevenzione è una delle
occasioni più importanti che abbiamo per migliorare la salute,
all'inizio, senza spendere tanti soldi e senza far affrontare al
malato diverse sofferenze. Dobbiamo però metterci bene d'accordo su
cosa vuol dire "screening": lo "screening" non si rivolge a chi ha
una patologia in atto, a chi ha male al piede, una lesione
ischemica, un disturbo di sensibilità al piede, perché questo è il
campo della patologia, è il campo per cui il malato, affetto da
questi disturbi, va dal suo medico e, se vi è una prestazione di
urgenza, in 3 giorni la raccoglie; lo "screening" è quello che
chiediamo alla donna di fare per il tumore del seno, quando non ha
nessuna patologia e nessun disturbo, le diciamo: "ogni 2 anni è
conveniente che tu ti sottoponga all'esame mammografico, perché
esso identifica delle lesioni prima che tu le avverta". Ecco cos'è
successo: abbiamo pubblicizzato uno "screening", cioè una procedura
non diagnostica, quindi ci rivolgiamo a dei pazienti che sono a
casa senza disturbi. È chiaro che questa campagna di informazione
dà delle notizie, ma genera anche delle paure, per cui una persona
sente dei disturbi che magari prima non aveva.
Faccio anche una breve storia su questo progetto, perché mi
preme definire meritevole tale iniziativa e di grande attenzione,
nel senso che esistono due nuove realtà emergenti del nostro
Ospedale: da un lato, l'Unità semplice di Diabetologia, istituita
da poco, un'unità autonomizzata - nell'ambito del Reparto della
Medicina, anche per una forte spinta di un'associazione di
diabetici, abbiamo autonomizzato una sezione della Medicina
affinché si occupi in modo particolare di questa patologia -; così
un'altra realtà emergente come quella della Chirurgia vascolare,
che è sicuramente un reparto di punta del nostro Ospedale. Le 2
unità sono venute da noi e ci hanno presentato, unitamente
all'Università degli studi di Torino, un progetto di "screening" di
questo tipo, cioè di rivolgersi a tutti i malati diabetici dicendo
che ipoteticamente potevano andare incontro a tale tipo di lesioni
anche se non avevano ancora dei disturbi. Le dico che questo
progetto, a differenza di tanti progetti di "screening", come
quello della patologia mammaria, non ci costa nulla, cioè è
un'attività meritevole che tali reparti si sono caricati in più
sulla "schiena" proprio per diffondere questa attenzione alla
prevenzione.
È stato previsto un percorso, come lei ha detto, che ha
soprattutto un senso informativo, però - ripeto - ci stiamo
rivolgendo a dei malati che in questo momento non hanno una
patologia, cioè hanno una malattia diabetica che però non ha dato
ancora delle complicanze e non è detto che la dia nei prossimi
anni. Vi è stata una grande risposta a tale iniziativa che non
poteva essere pensata al momento della campagna, nel senso che
1.155 diabetici su 3.300 hanno telefonato chiedendo di essere
visitati. Lei sa che, di fronte a una campagna di "screening" di
queste dimensioni effettuata per la prima volta, il fatto che quasi
il 50% delle persone risponda positivamente è un grandissimo
risultato. L'affluenza che abbiamo avuto non era prevedibile, però
- ripeto - è per uno "screening", per cui il prevedere una visita a
un anno e mezzo di distanza ci sembra, per il bisogno di salute dei
nostri malati, estremamente dilazionato, anche se nell'ottica dello
"screening"... lei sa che nello "screening" mammario si effettua
una mammografia ogni 2 anni. Fatte tutte queste premesse, ci stiamo
attivando per creare dei meccanismi che permettano di far rientrare
nel 2005 tutti i prenotati nel 2006, cioè di concludere lo studio
nel 2005, potenziando le visite, che sono già di 15 persone ogni
venerdì. In queste campagne di informazioni il bisogno di salute
della gente deve essere "governato" e noi dobbiamo lavorare tutti
assieme, per far capire che vi sono dei tempi giusti di attesa per
le malattie e giusti per gli "screening", cioè in un foglio bianco
non andare a vedere il "puntino nero", che pure c'è, anche perché
non potevamo prevederlo... stiamo cercando di dare una nuova
organizzazione, facendo rientrare tutti nel 2005.
Président - La parole au Conseiller Tibaldi.
Tibaldi (CdL) - Non stiamo "cercando il pelo nell'uovo", in
realtà rischiamo di "perdere l'uovo", il problema è più questo e mi
spiego. Lei, giustamente, ha detto che lo "screening" non si
rivolge a tutta la popolazione, ma solo ai diabetici. Questa
precisazione doverosa da parte sua allora fa perdere quel carattere
di eccezionalità o di straordinarietà che lei voleva dare nel
momento in cui ha illustrato il progetto, perché? Perché è un
carattere di eccezionalità che viene meno, perché è naturale che i
diabetici debbano essere sottoposti periodicamente a dei controlli
di "routine", ma non solo per quanto riguarda gli arti...
(interruzione dell'Assessore Fosson, fuori microfono)
... ho letto, la Valle d'Aosta è una regione pilota in tal senso
- e poi ci torno -, però sono controlli di "routine" che tutti i
diabetici devono fare e riguardano non solo i piedi, ma possono
riguardare gli occhi, i reni, il cuore e altri organi che vengono
colpiti da questa malattia, che è in notevole diffusione. Ecco
perché questo "screening", che è lodevole, perde la sua efficacia
straordinaria se si dice che è rivolto a persone che già devono
essere sottoposte a controlli di questo tipo, tanto che un medico
di un'altra regione italiana con cui ne ho parlato, quando ha
saputo che la Valle d'Aosta si cimentava in un'impresa così ardua,
mi ha chiesto come si riesce a programmare questa campagna di
prevenzione, quando gli ho accennato alcune date delle visite
previste (fine 2005-giugno 2006), mi ha detto: " questo è uno
scherzo!". Questa non è prevenzione, Assessore, è un controllo
aggiuntivo che si aggiunge a quelli medicali di "routine" che sono
previsti per i singoli pazienti, perché il fattore tempo è
indispensabile sulla prevenzione: nel piede diabetico il processo
degenerativo può essere estremamente rapido. Conosco una persona in
Valle d'Aosta che nell'arco di un anno è passato dall'amputazione
della parte anteriore del piede alla parte fin sopra al ginocchio.
Lei capisce che se la dilazione dei tempi va da un anno a un anno e
mezzo... sono tempi esagerati!
Ci fa piacere che l'Assessore abbia preso atto con attenzione
del problema sollevato, che peraltro penso conoscesse già;
evidentemente l'adesione di 1.155 persone sta a segnalare che vi è
da parte dei singoli pazienti la volontà di avere cura del proprio
corpo e l'attenzione nei confronti dei processi evolutivi della
malattia.
Abbiamo visto con piacere che vi è una folta rassegna stampa
sull'argomento, specie a livello locale, e che il progetto del
piede diabetico è stato lanciato nelle dovute maniere, però diciamo
che questo è non un "puntino nero" su un foglio bianco, ma forse un
fattore che poteva essere esaminato con più attenzione da parte di
chi lo ha istituito. I progetti di prevenzione di questo tipo - e
non è il primo progetto di prevenzione oggetto di una nostra
interpellanza, perché l'Assessore si ricorderà che già lo abbiamo
fatto sulle mammografie, peraltro lo "screening" mammografico è un
tema che è stato sollevato anche dai colleghi dell'"Arcobaleno" -
sono progetti che devono essere certamente avviati, ma con delle
metodiche che devono essere valutate con maggiore attenzione. Non
si può pretendere di far "cadere dall'alto" l'iniziativa come
qualcosa di straordinario e di "pilota" in tutta Italia, quando
questa campagna su larga scala è circoscritta a quelle persone che
dovrebbero essere sottoposte a controlli periodici. Pensiamo di
tornare sull'argomento "diabetologica", anche perché vi sono altre
situazioni che vorremmo portare alla conoscenza dell'Assessore, per
il momento raccogliamo le sue dichiarazioni, lo esortiamo a far sì
che vi siano tempi più stretti in queste prenotazioni e
naturalmente a vigilare su quell'importante aspetto della sanità
pubblica costituito dalla prevenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK