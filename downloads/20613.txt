Consiglio Regionale della Valle d'Aosta - Oggetto del Consiglio n. 623 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 623 del 26 maggio 2004 - Resoconto
OGGETTO N. 623/XII - Decisioni per impostare in modo innovativo
la predisposizione dei documenti di programmazione finanziaria per
l'anno 2005. (Interpellanza)
Interpellanza
Richiamato l'acceso dibattito svoltosi in Consiglio regionale
nel dicembre 2003 in occasione dell'esame della Legge finanziaria
2004-2006;
Ricordato l'impegno assunto dalla Giunta regionale, nel corso
di tale discussione, di ricondurre la Legge finanziaria alle
finalità previste dalla normativa regionale, evitando l'inserimento
in tale provvedimento di norme avulse non attinenti alla manovra di
bilancio;
Ribadita, inoltre la necessità, più volte evidenziata, di un
dibattito consiliare preventivo sugli indirizzi di fondo della
manovra di bilancio;
Evidenziato che occorre assumere ora le opportune decisioni
al fine di poter impostare in modo innovativo la predisposizione
dei documenti della programmazione finanziaria per il 2005;
il sottoscritto Consigliere regionale
Interpella
la Giunta regionale e l'Assessore competente per
conoscere:
1) quali innovazioni si intendono introdurre rispetto alla
tradizionale impostazione della programmazione finanziaria;
2) in che modo ed in che tempi si intendono sottoporre
all'esame del Consiglio gli indirizzi di fondo della programmazione
finanziaria per il triennio 2005-2007.
F.to: Riccarand
Président - La parole au Conseiller Riccarand.
Riccarand (Arc-VA) - Lo scorso anno, in occasione della manovra
finanziaria per predisporre e approvare il bilancio di previsione
per il 2004, il nostro gruppo aveva posto 2 questioni, che la
Giunta e il Consiglio ben ricorderanno.
La prima questione riguardava la necessità di un dibattito
preventivo in Consiglio regionale sugli indirizzi di fondo del
bilancio di previsione e della manovra finanziaria complessiva.
Avevamo presentato, ad ottobre dello scorso anno, una mozione di
indirizzo, proprio per indicare la necessità - in particolare lo
scorso anno, quando eravamo ad inizio legislatura - che ci fossero
degli indirizzi esplicitati dal Consiglio, prima che il pacchetto
del bilancio di previsione per l'anno successivo fosse pronto, bene
incartato, definito in tutti i suoi aspetti e quindi intoccabile:
da qui, la necessità di un dibattito preventivo che andasse ad
indicare quali sono gli indirizzi di fondo su cui operare per la
manovra finanziaria.
Il secondo aspetto che avevamo sollevato riguardava la questione
della legge finanziaria. C'era stato, a dicembre, un "braccio di
ferro" aspro perché è stata presentata una legge finanziaria con
numerose norme avulse, in contrasto anche con l'articolo 19 della
legge regionale n. 90/1989 che disciplina la contabilità
regionale.
Su questi due aspetti c'era stato l'impegno da parte della
Giunta, lo scorso anno, di andare ad intervenire, a modificare, in
modo che la manovra finanziaria che verrà fatta quest'autunno per
il bilancio di previsione del 2005 avesse caratteristiche
diverse.
Ora prendiamo atto che siamo alla fine di maggio, che fra alcune
settimane si dovrà cominciare a ragionare sulla manovra per il
bilancio del prossimo anno; quindi vorremmo sapere quali strumenti
intende attivare la Giunta, anche perché, sul primo aspetto,
sappiamo che in Parlamento per il bilancio dello Stato esiste uno
strumento, che è il documento di programmazione economica
finanziaria, il quale ha proprio lo scopo di definire gli indirizzi
di fondo, su cui si costruisce il documento più contabile e tecnico
che è il bilancio vero e proprio.
Non abbiamo questo tipo di strumento, non è detto che dobbiamo
copiare quel tipo di impostazione perché magari ci sono altri
sistemi, ma è certo che abbiamo bisogno, come Regione e come
Consiglio, di uno strumento in cui si vanno a decidere le scelte di
fondo su cui si costruisce il documento contabile, altrimenti
rischiamo di ripetere esperienze del passato che non sono positive
rispetto alla capacità di programmazione complessiva della Regione.
Vorremmo quindi sapere cosa si intende fare adesso, altrimenti dopo
rischiamo di arrivare troppo tardi.
In secondo luogo, ci aspettiamo che siano confermati gli impegni
assunti lo scorso anno: di non ripetere l'esperienza di una legge
finanziaria ricolma di norme avulse, quindi piena di provvedimenti
che non sono attinenti alla manovra finanziaria e che poi vengono
portati in Consiglio senza un adeguato approfondimento, perché si
scavalcano le commissioni competenti... e qui mi riallaccio a tutto
il discorso che abbiamo fatto lo scorso anno e che non intendo
ripetere! Vorremmo capire come la Giunta intende affrontare la
manovra di bilancio per l'anno prossimo e se ci sono strumenti
nuovi che si intendono attivare.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Questo tipo di impegno, che era stato
assunto al momento dell'approvazione del bilancio del 2004, è stato
rispettato, perché? Perché la Giunta, con una deliberazione assunta
il 3 maggio 2004, ha approvato la costituzione di un gruppo di
lavoro incaricato di predisporre un disegno di legge che preveda
l'affiancamento ai documenti di bilancio di un documento di
indirizzo in materia di programmazione economico-finanziaria.
Questo gruppo di lavoro si è inserito su un lavoro già avviato
dalle strutture, che erano state indirizzate dal punto di vista
politico alla costruzione di un documento che potesse assolvere
alle funzioni identificate in seno al Consiglio regionale,
all'occasione del dibattito, ed è con soddisfazione che annuncio
l'approvazione da parte della Giunta del disegno di legge, di un
documento di pianificazione strategica.
Questo documento di pianificazione strategica avrà il compito di
determinare le politiche regionali per il periodo compreso nel
bilancio pluriennale e una definizione degli obiettivi generali da
conseguire nello stesso periodo. Questo - che abbiamo definito
"piano regionale economico-finanziario", indicato con l'acronimo di
PREFIN - è uno strumento che permetterà, prima dell'approvazione
del bilancio e della legge regionale, di dibattere in Consiglio e
definire le strategie.
Il disegno di legge sarà oggetto di confronto nelle commissioni
prima di arrivare in approvazione al Consiglio, ma ve ne leggo
alcuni passaggi: questo documento, valutato il quadro complessivo
socioeconomico della Regione, definisce i macro-obiettivi da
conseguire mediante le politiche regionali, indica i criteri e i
parametri per la formazione del bilancio annuale e pluriennale e
contiene gli indirizzi per la predisposizione del disegno di legge
finanziaria e dei disegni di legge collegati alle linee della
pianificazione strategica di cui all'articolo 3.
Cosa voglio dire già nella lettura di questo comma? Che abbiamo
introdotto la possibilità di fare i collegati, per evitare... anche
se è sempre stato fatto, e io ho difeso quel tipo di procedura
perché era una consuetudine, ed ho difeso anche la finanziaria del
2004, perché tutte le norme "avulse" - come le ha definite il
Consigliere Riccarand - dal quadro della finanziaria, poi così
avulse non erano, ma erano indicate in modo chiaro e leggibile con
una rubricazione, articolo per articolo; quindi non c'era la
volontà da parte dell'Esecutivo di proporre un "documento
spazzatura", in cui si normava di tutto all'insaputa del
legislatore, anzi c'è stata la ricerca di una trasparenza che ha
raggiunto, con quella finanziaria, il massimo degli interventi
legislativi. Questo documento - dicevo - prevede, all'articolo 3,
la presenza di collegati, quindi la presenza di strumenti che
separatamente al bilancio e alla legge finanziaria permettono la
discussione nelle varie commissioni.
Dal punto di vista dei tempi, questo piano regionale
economico-finanziario a regime deve essere licenziato dalla Giunta
entro il 30 giugno, che è la data che coincide con l'approvazione
teorica del bilancio consuntivo. Ovviamente non è pensabile
anticiparlo; voi sapete che ci sono anche delle questioni tecniche
che valgono del resto per tutti i bilanci, anche nell'ambito delle
società vengono approvati entro il 30 giugno. Vi è poi un termine
per il Consiglio regionale indicato nel 30 settembre, in modo tale
da permettere il dibattito.
In fase di prima attuazione abbiamo previsto una norma
transitoria di licenziare, come Giunta, entro il 31 luglio, quindi
avviare la discussione in Consiglio dopo il 31. È chiaro che
abbiamo dovuto introdurre anche delle norme di salvaguardia, perché
bisogna prevedere dei momenti, come nel 2003, in cui coesistono 2
legislature, quindi rischieremmo, fissando dei termini perentori,
di far licenziare dei documenti di programmazione
economica-finanziaria ad un organo che è in scadenza o scaduto
vincolante per i nuovi organi. Abbiamo perciò introdotto delle
possibilità per il Consiglio regionale di approvare il bilancio e
la legge finanziaria, attenendosi, se non approvati, ai documenti
approvati per l'anno precedente, anche perché l'approvazione del
piano è triennale, quindi anche in assenza di un esercizio abbiamo
comunque la programmazione che va sul triennio e sicuramente copre
l'esercizio in corso più quello successivo, quindi non abbiamo un
vuoto, ma abbiamo un documento a cui riferirci: questo farà parte
del dibattito che possiamo avviare nelle commissioni.
Riteniamo che questo disegno di legge risponda pienamente agli
obiettivi che ci eravamo posti, darà la possibilità al Consiglio
regionale di incidere sulle decisioni, perché capite bene che la
stesura del bilancio, nel momento in cui c'è una quadratura
generale dei numeri, pone delle difficoltà nel modificare quella
struttura; quindi, proposte tutte nobili e tutte condivisibili dal
punto di vista teorico, rischiano, se avulse dal contesto generale
del bilancio, di non essere sostenibili dal punto di vista
finanziario o di essere incompatibili con il quadro generale che la
legge finanziaria prevede.
In questo modo tutte le forze politiche potranno intervenire nel
dibattito, incidere e dare indicazioni e avere, al termine del
dibattito, un documento che agevoli l'attività della struttura e
dell'Assessorato.
Président - La parole au Conseiller Riccarand.
Riccarand (Arc-VA) - Devo dire che l'Assessore ci ha annunciato
delle novità importanti, che accogliamo positivamente, perché vanno
nella direzione da noi indicate lo scorso anno, sia quando avevamo
presentato la mozione di indirizzo per sollecitare un certo tipo di
impostazione metodologica, sia quando avevamo posto il problema
della scorretta impostazione della legge finanziaria dello scorso
anno.
Ovviamente dovremo esaminare il contenuto di questo disegno di
legge oggi preannunciatoci dall'Assessore, quali saranno i
connotati di questo piano regionale economico e finanziario, però
ci sembra che l'intendimento vada nella direzione da noi auspicata
e speriamo possa consentire al Consiglio di riprendere un ruolo
determinante nell'impostazione degli indirizzi di fondo del
bilancio. Senza questa possibilità di dibattito preventivo sugli
aspetti giustamente definiti "strategici" della programmazione, la
manovra di bilancio rischia di diventare un'architettura troppo
condizionata da una serie di compatibilità da far quadrare ad ogni
costo all'ultimo momento, perdendo di vista l'orizzonte dei grossi
problemi, delle scelte prioritarie, su cui invece bisogna
concentrare maggiori risorse, quindi si rischia di perdere anche in
efficacia rispetto all'impostazione del documento di programmazione
finanziaria e, di conseguenza, anche uno scadimento
dell'impostazione complessiva dell'attività dell'Amministrazione
regionale.
Mi sembra che questo disegno presentato dall'Assessore e che
andremo prossimamente ad esaminare nelle commissioni sia
interessante. Credo anche che la previsione di collegati rispetto
alla finanziaria possa essere una risposta valida al problema che
avevamo posto, perché, se si introduce un collegato che passa
all'esame delle competenti commissioni consiliari, viene meno quel
tipo di osservazioni. Siamo d'accordo quando si tratta di
razionalizzare l'iter di certi provvedimenti; quello che non andava
bene era che si by-passassero le competenti commissioni.
Prendiamo atto positivamente delle risposte che l'Assessore ha
dato all'interpellanza, che vanno nella direzione da noi auspicata,
riservandoci un giudizio di merito quando vedremo il disegno di
legge.
Si dà atto che, dalle ore 12,08, presiede il Vicepresidente
Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK