Consiglio Regionale della Valle d'Aosta - Oggetto del Consiglio n. 814 del 21 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 814 del 21 luglio 2021 - Resoconto
OGGETTO N. 814/XVI - Interpellanza: "Avvio di uno studio
scientifico finalizzato alla definizione dello stato quantitativo e
qualitativo della pernice bianca e della lepre variabile".
Bertin (Presidente) -
Alla presenza di 32 Consiglieri,
possiamo riprendere l'ordine del giorno. Punto n. 18. Per
l'illustrazione, il vice presidente del Consiglio Sammaritani ne ha
facoltà.
Sammaritani (LEGA VDA) -
Riprendiamo i lavori parlando di
un tema che molto spesso è delicato e quindi vedremo come verrà
trattato.
Si fa riferimento a una mozione che fu presentata dai
consiglieri Pulz e Vesan all'adunanza del Consiglio regionale del 6
e 7 novembre del 2019, con la quale si approvò un'impegnativa con
cui il Consiglio regionale impegnava il Governo regionale ad
assumere gli opportuni provvedimenti affinché "sia immediatamente
sospesa la caccia della pernice bianca e della lepre variabile fino
all'effettuazione di un adeguato studio scientifico finalizzato
alla definizione dell'attuale stato quantitativo e qualitativo
delle specie e comunque per un periodo di almeno cinque stagioni
venatorie e a voler relazionare in sede di capigruppo entro novanta
giorni dalla sua approvazione sullo stato di attuazione del
presente provvedimento".
Risulta che il Governo regionale abbia ottemperato
all'impegnativa predetta, sospendendo la caccia alle specie in
questione, ma non ci sono notizie dello studio scientifico che
doveva essere avviato e tantomeno della relazione che il Governo
avrebbe dovuto condividere in sede di conferenza dei capigruppo, è
vero anche che c'è stata la questione della fine della legislatura
però in ogni caso abbiamo una mozione a cui in parte è stato dato
seguito e in parte invece no.
Osservato altresì che il Tar della Valle d'Aosta ha avuto modo
di pronunciarsi a seguito del ricorso proposto dal Comitato
regionale per la gestione venatoria, Federazione Italiana della
caccia, e, con sentenza 16/2021 pubblicata il 9 marzo di
quest'anno, ha avuto modo d'indicare il principio secondo il quale,
seppur legittima in ossequio al principio di precauzione, la
sospensione temporanea del prelievo venatorio di una specie
cacciabile debba essere supportata e giustificata da elementi
scientifici che valutino la compatibilità del prelievo con la
conservazione della specie medesima.
Questo premesso, interpelliamo il Presidente della Regione o
l'Assessore competente, per sapere se sia stato avviato lo studio
scientifico di cui alla mozione approvata, e, in caso positivo, in
quale stadio esso si trovi, e, in caso contrario, se sia intenzione
del Governo regionale avviare detto studio e quali siano gli
intendimenti del Governo medesimo, con riferimento alla ripresa del
prelievo venatorio sugli animali in questione.
Presidente -
Risponde l'assessore Sapinet, ne ha
facoltà.
Sapinet (UV) -
Grazie, collega Samaritani, per
l'iniziativa che ci permette di fare il punto su questa questione
arrivata in Consiglio regionale il 6-7 novembre 2019 con questa
mozione che venne allora approvata; in seguito la crisi politica,
prima, e la pandemia e l'appuntamento elettorale, dopo, hanno
inevitabilmente ritardato i tempi e posticipato l'iter per quanto
riguarda lo studio e per quanto riguarda i contenuti della mozione,
sulla quale adesso le darò un preciso aggiornamento.
Per quel che riguarda il reinserimento, giustamente, ha
ricordato la sentenza del 9 marzo successiva al ricorso n. 47/20,
che chiedeva, appunto, l'annullamento della delibera di Giunta 638
del 20 luglio 2020; anche alla luce dei contenuti di questa
sentenza è importante proseguire nella direzione indicata dalla
mozione.
Con il provvedimento dirigenziale n. 634 dell'11 febbraio
2021  è stato affidato, ad un raggruppamento di tecnici con
specifica conoscenza del territorio valdostano, il servizio per la
revisione del Piano regionale faunistico-venatorio per
l'espletamento della relativa procedura di Valutazione Ambientale
Strategica, quindi il discorso del Piano regionale faunistico
comprende, tra l'altro: l'analisi dei dati faunistici dell'ultimo
decennio della vigente pianificazione faunistico-venatoria; il
regime di tutela della fauna selvatica e le attività tese alla
conoscenza delle risorse naturali e delle consistenze faunistiche,
anche con la previsione di modalità omogenee di rilevazione e di
censimento.
Lo studio per la revisione del Piano fornirà quindi indicazione
sullo stato delle popolazioni di pernice bianca e lepre variabile.
Al fine però di implementare i dati faunistici attualmente in
possesso della Regione, si ritiene opportuno affiancare, alle
attività di revisione del Piano azioni mirate per monitorare in
modo specifico le due specie, proprio come chiesto dalla
mozione.
Non si tratta di un compito banale e automatico, perché è
necessario mettere in piedi metodologie di monitoraggio speditivo
differenti per le due specie e innovative rispetto a quelle
utilizzate sinora, inoltre, tali metodologie devono necessariamente
essere validate dall'ISPRA.
Per quanto attiene alla lepre variabile, grazie alla
collaborazione con la Federazione Italiana della caccia, in accordo
con il Comitato regionale per la gestione venatoria, è stata messa
a punto nei mesi scorsi un'ipotesi di monitoraggio specifico della
specie per il territorio regionale, validata dall'ISPRA nello
scorso mese di giugno.
Il monitoraggio prevede il rilevamento della presenza di lepri
variabili in alcune decine di aree di saggio poste sopra i 2.500
metri da parte di operatori formati, quindi operatori del Corpo
Forestale, cacciatori eccetera. Sono attualmente in corso le
procedure per l'individuazione del soggetto a cui affidare il
coordinamento delle attività, quindi individuazione delle aree
campione, formazione degli operatori, coordinamento del
monitoraggio, raccolta ed esame dei dati, elaborazione dei
risultati.
Per la pernice bianca, i cui censimenti sono effettuati con
l'ausilio dei cani utilizzati anche per l'attività venatoria, il
grosso limite della raccolta dei dati è costituito dal ridottissimo
numero di cacciatori e di ausiliari che si dedicano alla caccia dei
galliformi alpini e che possono svolgere adeguatamente il
monitoraggio, sono circa meno di trenta.
Si sta dunque provvedendo a mettere a punto una diversa
strategia operativa. A tal fine si è ipotizzato il ricorso a un
soggetto tecnico esterno, di comprovata esperienza, che provveda a
delineare un'ipotesi di monitoraggio che possa essere validata
dall'ISPRA e per il quale sono in corso le procedure di
individuazione; quindi si sta andando in quella direzione con delle
tempistiche che sono state dilatate da quanto detto in precedenza.
Anche da questo si prende atto che c'è la necessità assolutamente
di rafforzare l'ufficio fauna, un rafforzamento sia dal punto di
vista tecnico che dal punto di vista amministrativo, tenuto conto
del notevole aumento del carico di lavoro; più volte le tematiche
legate anche all'attività dell'ufficio fauna sono state discusse e
affrontate in questo Consiglio.
Aggiungo che dell'oggetto dell'iniziativa - proprio al fine di
aggiornare il comitato e il mondo venatorio - si è discusso anche
durante la riunione della consulta del 25 maggio 2021, prendendo
degli impegni precisi. In quell'occasione ho informato i presenti e
i partecipanti dei vari passaggi, delle iniziative poste in essere,
quelle già concluse e quelle da portare avanti in un tempo
relativamente breve. Saranno poi gli esiti di questi studi che
definiranno l'eventuale reinserimento del prelievo venatorio sulle
specie citate.
Presidente -
Per la replica, il consigliere Sammaritani a
cui passo la parola.
Sammaritani (LEGA VDA) -
Capisco che naturalmente non ci
sarebbero state particolari notizie in merito. Ci sono due ambiti
da tenere separati, uno è quello delle modalità con le quali a
volte l'Amministrazione agisce, e in questo caso purtroppo dobbiamo
rilevare che seppur dopo un atto d'indirizzo politico di questo
Consiglio che ricordo, perché c'ero, dove si votò in modo segreto
su questo tema, ci fu un po' una piccola sorpresa perché la volontà
dell'Aula sembrava orientata in un senso, poi in realtà si arrivò a
una decisione opposta ma va beh, questo fa parte del gioco, ci
mancherebbe, però abbiamo visto che c'è stata un'immediata volontà
di dare esecuzione a quella mozione per quanto riguarda l'aspetto
della sospensione immediata della caccia a queste specie e d'altra
parte invece c'è stata molta più lentezza nell'avviare gli studi
che sempre quella mozione auspicava venissero avviati al fine di
valutare la situazione di quelle singole specie.
Devo dire che si è un pochino cavalcata una certa emotività,
forse, perché questa Aula all'epoca, ricordo il dibattito, non
aveva grandi dati, nel senso che dati oggettivi non ce n'erano, non
è che ci hanno detto "Abbiamo le prove che queste specie sono più
in sofferenza di altre o sono in particolare sofferenza", è stata
una cosa un poco così, appunto come ho detto, non trovo altri
sistemi per definirla un po' emotiva, quindi è molto importante
dire questo perché anche la decisione del Tar che io ho letto con
attenzione dice una cosa importante, cioè: va bene, tutto questo è
legittimo - lo ha ritenuto così il Tar, poi uno può condividere o
meno - è legittimo nel momento in cui c'è un principio di
precauzione presente, nel senso che si sa con assoluta certezza che
è bene sospendere il prelievo venatorio di certe specie perché c'è
una sofferenza conclamata. Qui invece abbiamo un po' buttato la
palla avanti, abbiamo detto; "prima sospendiamo e poi dopo andiamo
a valutare in che stato è questa specie", paradossalmente potremmo
rilevare che non sono per niente in sofferenza, anzi, non dico come
i cinghiali, per carità, sicuramente si tratta di numeri molto
inferiori, ma il prelievo che viene fatto su questi animali -
diciamolo fuori qui da quest'aula - sono pochi elementi, nove,
dieci, undici, cioè siamo a livello di questi numeri di questo
genere, quindi stiamo veramente parlando di numeri
infinitesimali.
Quindi questa modalità di azione, cioè quella che qualcuno
spinto probabilmente da motivazioni ideologiche lancia la questione
e ne fa una questione un po' populista, se vogliamo, visto che
spesso siamo noi accusati di questo, bisognerebbe stare un attimo
attenti: ricordiamoci sempre che comunque i cacciatori in Italia
sono l'1% della popolazione - quindi tutto sommato non proprio un
numero trascurabile - e lo 0,8% del PIL italiano è legato alla
caccia e al prelievo venatorio.
In questo momento in Parlamento si discute - in Senato, in
particolare - dell'Iva proprio sugli animali vivi, che servono a
ripopolare le riserve di caccia eccetera, quindi un aspetto anche
dal punto di vista commerciale e imprenditoriale molto importante
per il nostro Stato che è - attenzione - il paese con la più alta
concentrazione di fauna selvatica in Europa.
Quindi direi che si parla di cose comunque importanti e non
vorrei che si trascurasse un poco una categoria che qualche volta
viene demonizzata quando invece magari spesso sono soggetti che
hanno a cuore lo stato della fauna, naturalmente, ma anche
dell'intero territorio perché lo presidiano, lo percorrono e lo
amano, naturalmente, perché altrimenti un cacciatore sarebbe come
quello che taglia il ramo su cui sta seduto, sembra veramente
abbastanza paradossale.
Quindi faremo attenzione, staremo attenti a quello che
succederà, mi raccomando che appunto questi studi, visto che ormai
si devono fare, spero non siano anche eccessivamente costosi per la
comunità e vengano fatti, vengano fatti in modo molto oggettivo e
si possa stabilire effettivamente se queste specie possono
tranquillamente continuare a subire un prelievo, peraltro un
prelievo in misura veramente molto, molto limitata.
Quindi non facciamoci portare dalle emozioni su questi temi,
guardiamo le cose in modo realistico e corretto perché la pubblica
Amministrazione deve essere corretta e se la caccia è consentita,
deve essere esercitata nel modo corretto ma esercitata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK