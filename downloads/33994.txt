Consiglio Regionale della Valle d'Aosta - Oggetto del Consiglio n. 1963 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1963 del 21 settembre 2011 - Resoconto
OGGETTO N. 1963/XIII - Interrogazione: "Iniziative
organizzate dall'Amministrazione regionale in adesione al progetto
"Torino capitale europea dei giovani per il 2010"".
Interrogazione
Ricordato che, con deliberazione della Giunta regionale n.
1597 dell'11 giugno 2010, la Regione Autonoma Valle d'Aosta ha
aderito al progetto "Torino capitale europea dei giovani per il
2010";
Richiamata l'interrogazione presentata nell'adunanza
consiliare del 12 gennaio 2011 con la quale si intendevano
conoscere le iniziative e le azioni messe in campo
dall'Amministrazione regionale per la partecipazione dei giovani
valdostani alla manifestazione sopra richiamata;
Ricordato che in quella occasione l'Assessore regionale
Albert Lanièce informò il Consiglio che la collaborazione con i
partners piemontesi continuava oltre l'anno 2010 (il doppio
incontro pubblico sull'immigrazione) e in questo ambito "è maturata
la convergenza...di organizzare un seminario di due giornate,
dedicate alle politiche giovanili nelle regioni di montagna, e si è
concordato di realizzarlo in Valle d'Aosta nel primo semestre
2011";
i sottoscritti Consiglieri regionali
Interrogano
l'Assessore competente per conoscere:
1) se è già stato realizzato il previsto doppio incontro
pubblico, preannunciato nel corso dell'adunanza consiliare sopra
richiamata, nel quale confrontare alcuni cortometraggi realizzati
da giovani valdostani e piemontesi sul tema degli immigrati di
seconda generazione;
2) quando verrà organizzato il seminario di due giornate,
dedicato alle politiche giovanili nelle regioni di montagna, e il
relativo programma.
F.to: Rigo - Patrizia Morelli - Donzel - Carmela
Fontana
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda:
"se è già stato
realizzato il doppio incontro pubblico"
, è in corso di
progettazione un'attività di ricerca sociologica e insieme
artistica, da condurre attraverso interviste e con l'utilizzo
dell'immagine cinematografica, sulle forme di integrazione
raggiunto dai giovani immigrati di seconda generazione. Tale
indagine sarà realizzata a cura della "Cittadella dei giovani", in
collaborazione con la Direzione politiche sociali dell'Assessorato
alla sanità. I risultati della ricerca saranno presentati nella
primavera 2012 insieme alla produzione di un lungometraggio curato
da un regista appartenente ad una delle associazioni aderenti a
"Torino capitale europea dei giovani 2010" che sarà invitato a
partecipare.
Per quanto riguarda il secondo quesito sul
"seminario di due
giornate"
, l'ufficio competente in materia ha operato, nel
corso del primo semestre 2011, in merito all'organizzazione del
seminario "Le politiche giovanili nelle Regioni di montagna". Il
seminario vuole essere un momento di confronto tra soggetti che
operano a favore dei giovani in territori di montagna e intende
sviluppare due giornate: una dedicata ai politici, dirigenti e
funzionari, l'altra agli operatori. L'obiettivo è quello di
permettere un confronto tra amministratori, funzionari ed operatori
di regioni diverse, accumunate tutte dalle medesime situazioni di
lavoro, vincoli e difficoltà. Oggetto del confronto sarà
essenzialmente il ruolo delle Regioni e degli enti locali ed il
senso dell'agire nelle realtà di montagna con i giovani. Gli
obiettivi che si vogliono perseguire sono: garantire un contesto di
conoscenza reciproca, confronto e scambio tra esperienze sviluppate
in territori diversi, ma accumunate da un contesto montano; offrire
un'opportunità formativa ad operatori che, a diverso titolo e con
differenti competenze professionali ed organizzative, intervengono
sulle fasce giovanili; avviare una riflessione sugli elementi di
carattere metodologico che appaiono trasversali e significativi nel
lavoro sociale con le nuove generazioni; ricavare indicazioni e
linee guida utilizzabili per la progettazione e la realizzazione di
progetti educativi e sociali sul territorio. Il programma delle due
giornate si svolgerà nel mese di aprile 2012, per la precisione
sabato 14 aprile e domenica 15 aprile 2012. Nella prima giornata
saranno invitati Assessori, dirigenti e funzionari di Piemonte,
Lombardia, Liguria, Veneto, Toscana, Friuli, Abruzzo, Province di
Trento e Bolzano, Belluno e Provincia di Torino; nella seconda
giornata si è previsto di invitare alcuni operatori delle Regioni e
delle Province e territori summenzionati che lavorano con e per i
giovani. Si precisa che sono stati presi contatti con i soggetti
interessati e gli stessi hanno espresso un grande interesse per
l'iniziativa. Si sta quindi predisponendo e definendo il programma
che verrà inviato non appena avute le adesioni ufficiali al
seminario. Grazie.
Rigo (PD)
- Volevo chiedere al Presidente: non è che
abbiamo chiuso già il Consiglio? perché vedo numerose assenze "fra
i banchi", come si dice nel resoconto consiliare...
Ringrazio l'Assessore, per quanto illustrato e condivido, ad un
primo ascolto, gli obiettivi che si è dato il suo Assessorato su
queste due iniziative e proprio per questo siamo intervenuti, oggi,
con questa interrogazione.
A gennaio avevamo chiesto, la Consigliera Morelli ed il
sottoscritto, di conoscere le occasioni, il confronto, la
collaborazione che la Regione era riuscita a realizzare con il
vicino Piemonte nell'ambito della manifestazione internazionale di
"Torino capitale europea dei giovani per il 2010". Allora -
ricorderanno i Consiglieri - il resoconto non era stato
particolarmente significativo, le iniziative erano poche, così come
il coinvolgimento dei giovani valdostani e anche le ricadute di
quell'avvenimento importante in Valle d'Aosta...
"une occasion
manquée et un regret de n'avoir su exploiter cette occasion",
affirmait, en conclusion la collègue Morelli. Ebbene, per la verità
in quel resoconto c'erano due interessanti annunci, due iniziative
che riteniamo positive: il doppio incontro pubblico nel quale
confrontare questi cortometraggi di cui ha parlato l'Assessore sul
tema dell'immigrazione di seconda generazione con il partenariato
della Cittadella, una struttura che vogliamo far crescere sempre
più, e il seminario di due giornate dedicate alle politiche
giovanili, un confronto con le altre Regioni, e non solo, per
individuare e sviscerare un tema particolarmente delicato. Avevamo
trovato, nella relazione fatta dall'Assessore in quell'occasione,
un approccio positivo al tema nella presentazione di questi
progetti, due occasioni di confronto, due momenti per mantenere
viva una collaborazione fra realtà, comunità, territori, su un tema
particolarmente difficile qual è quello delle politiche giovanili
nella società odierna. Ecco perché abbiamo chiesto informazione,
perché ci tenevamo allora e ci teniamo oggi a questo tema.
Ci fa piacere sapere che questi appuntamenti sono mantenuti,
anche se dilazionati nel tempo - credo per questioni organizzative
-, ma noi confidiamo che al più presto ci sia il programma
definitivo ed assicuriamo all'Assessore la nostra presenza attiva a
quei due appuntamenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK