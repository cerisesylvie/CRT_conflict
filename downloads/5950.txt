Consiglio Regionale della Valle d'Aosta - Oggetto del Consiglio n. 373 del 28 febbraio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 373 del 28 febbraio 1984 - Resoconto
OGGETTO N. 373/VIII - PERSONALE DIPENDENTE DELLA SOCIETA'
SAAV. (Interpellanza)
PRESIDENTE
: Do lettura dell'interpellanza presentata dai
Consiglieri Mafrica e Tonino.
INTERPELLANZA
AVENDO
appreso che negli ultimi tempi la società che
gestisce l'Hôtel Billia di Saint-Vincent non ha più richiamato in
servizio il personale alberghiero assunto a tempo determinato
o
avente un rapporto di lavoro precario,
POICHE'
la stessa società avrebbe prospettato
l'impossibilità di utilizzare le persone che hanno frequentato un
corso di formazione professionale organizzato dalla stessa per il
servizio in sala,
i sottoscritti Consiglieri regionali
INTERPELLANO
gli Assessori competenti per sapere:
1)
se il corso professionale di cui sopra ha ricevuto
finanziamenti pubblici;
2)
se le riduzioni operate dalla SAAV nell'impiego di
personale hanno carattere contingente o definitivo;
3)
se nel corso delle trattative con la SITAV per il
calendario delle manifestazioni sarà esaminato anche il problema
dei dipendenti SAAV (le cui azioni sono controllate dalla
SITAV).
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nell'ambito della complicata vicenda
della Casa da gioco, di cui discuteremo poi, credo già oggi o
domani per altre iniziative, si è inserito un problema grave che è
quello dei dipendenti della SAAV. La SAAV è la società che gestisce
gli immobili della SITAV. Da notizie che abbiamo avuto,
probabilmente in collegamento con la sospensione delle
manifestazioni, però su questo vorremmo avere conferma da parte
della Giunta, non sono state richiamate in servizio persone che
svolgevano un lavoro precario o temporaneo, come cameriere; non
sono stati assunti giovani che avevano frequentato un corso
professionale sempre come personale di servizio dell'albergo, corsi
professionali che pensiamo siano stati finanziati dalla Regione; e,
recentemente, sono state rimandate a casa anche le donne che
facevano le pulizie in questi locali: il numero delle persone
interessate a questi provvedimenti ci sembra abbastanza elevato. Ci
rendiamo conto come la materia sia delicata perché è inserita in
una vicenda complessa, però non vorremmo che si cercasse attraverso
questi licenziamenti o queste mancate assunzioni di fare pressioni
nei confronti della Regione: vorremmo avere l'opinione della Giunta
in merito a questa situazione. Vorremmo sapere se, nei contatti che
si sono avuti per le manifestazioni, si è affrontato anche questo
problema e se esistono pericoli per una ulteriore diminuzione degli
occupati in questa zona di Saint Vincent e Châtillon.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Il corso professionale CEE al BILLIA ha
avuto inizio con ritardo rispetto alle previsioni, infatti doveva
iniziare all'inizio dell'anno 1983 e invece è iniziato soltanto a
luglio, e ciò ha comportato dei problemi al personale della SAAV.
Il ritardo però, voglio chiarirlo qui, non è imputabile alla SAAV
ma ai tempi burocratici dell'approvazione del corso. Il personale
assunto a tempo determinato, quello a cui faceva riferimento il
Consigliere Mafrica, ed erano circa quarantacinque persone, aveva
funzione sostitutiva di quello impegnato nel corso professionale
CEE durante i turni di impegno scolastico. L'assunzione è avvenuta
sin dall'inizio con questa motivazione, ai sensi della legge 230
del 1962, relativa al contratto a termine. Quindi ohi è stato
assunto e aveva un contratto a termine, già sapeva che quando il
corso CEE fosse finito, se c'era mancanza di lavoro, sarebbe stato
licenziato. Non risultano al momento altre decisioni della SAAV
tendenti a licenziare personale: quindi, per il personale assunto a
tempo definitivo, da parte della SAAV non sono in corso
licenziamenti e ancora ultimamente l'amministratore ce ne ha dato
piena assicurazione.
Rispondo quindi alle tre le richieste fatte dagli interpellanti:
il finanziamento pubblico per questi corsi è pari al novanta per
cento del costo preventivato in 839.000.000 circa e grava in parti
uguali sul fondo sociale europeo e su fondi che lo Stato dovrà
assegnare alla Regione Valle d'Aosta; ho già detto precedentemente
che non vi sono licenziamenti in corso tra il personale a tempo
indeterminato; l'ultima richiesta da parte degli interpellanti è se
nel corso delle trattative con la SITAV per il calendario delle
manifestazioni sarà esaminato il problema dei dipendenti SAAV.
E'chiaro che nel discorso che stiamo facendo con la SITAV per le
manifestazioni c'è il problema del rilancio dell'immagine della
Valle d'Aosta, di Saint-Vincent e del Casinò di Saint-Vincent in
modo particolare. Il salone Congressi deve pertanto ospitare
congressi ad alto livello, con molte persone e di prestigio per
portare clientela nuova o riacquistare la vecchia. Certamente lo
sforzo dell'Amministrazione regionale e della Giunta regionale è
teso a questa opera di rilancio. Speriamo che questo sforzo della
Giunta sia capito da tutti i partiti politici, ed anche dai
giornalisti, specie quelli di alcune tendenze politiche perché
altrimenti è inutile che noi ci sforziamo. Quindi invito anche il
Partito Comunista, cui appartengono gli interpellanti, a dare una
mano alla Valle d'Aosta affinché un domani queste persone vengano
riassunte, perché possono essere riassunte soltanto con un rilancio
dell'immagine della Valle d'Aosta.
Tutti siamo impegnati, come Consiglieri regionali, a ridare alla
Valle d'Aosta quell'immagine che essa ha sempre avuto
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA ( P.C.I.):
Risparmio all'Assessore Borbey la
lettura di un documento della Democrazia Cristiana in merito
all'argomento: leggo solo qualche riga. Questo documento può
rispondere molto bene all'Assessore: "Il regionalismo non può
produrre malcostume politico, avventure industriali, disoccupazione
e disperazione giovanile, degradamento del territorio. Quello è
qualunquismo della peggiore specie, alimentato dalla iattanza del
potere e dall'incuria gratuita di chi come le tre scimmie della
scultura di Losanna non vede, non sente e non parla. Noi vediamo
che l'incertezza domina incontrastata, sentiamo che la popolazione
è stufa e parliamo chiaramente di rinnovamento della gestione
politica e amministrativa della Valle". E' firmato: la segreteria
regionale della Democrazia Cristiana. Quello che voglio dire è che
le vicende della Casa da Gioco non sono nate perché ci sono stati
alcuni partiti che hanno voluto colpire questa maggioranza o
l'immagine della Casa da Gioco. Sono nate dal modo in cui questa
Giunta, perché non sono cambiati gli Assessori se non due che sono
entrati solo dopo le elezioni, ha gestito negli anni passati
l'intera vicenda della Casa da Gioco, che comprende quindi anche
queste persone che vengono licenziate e di cui noi ci preoccupiamo
perché sono dei lavoratori. Queste persone devono far ricadere la
responsabilità di queste disavventure su chi ha provocato questa
situazione. Noi pensiamo che le manifestazioni ci debbano essere e
che vengano distinte le manifestazioni d'interesse culturale, che
possono anche portare nel palazzo dei congressi una serie di
persone, dalle manifestazioni che deve gestire direttamente la
società. Per quel che riguarda la gestione è da tempo che ripetiamo
in quest'aula che noi pensiamo che la gestione, che sta portando a
questi risultati, debba essere cambiata. Questa è la nostra
opinione, ne discuteremo ancora dopo. Ringrazio l'Assessore per le
informazioni che mi ha dato, è chiaro che non credo che le sue
ultime considerazioni possano essere accettate. Se veramente si
vuole cambiare qualcosa, come dice il documento della Democrazia
Cristiana, qui ci sono ben altre cose da fare che non mettere il
bavaglio ai giornalisti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK