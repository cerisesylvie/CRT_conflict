Consiglio Regionale della Valle d'Aosta - Oggetto del Consiglio n. 3622 del 16 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3622 del 16 luglio 1992 - Resoconto
OGGETTO N. 3622/IX Sicurezza della linea ferroviaria
Aosta-Chivasso-Torino.
(Interpellanza)
Interpellanza Dopo il disastro di Caluso del 10 giugno, un nuovo
incidente si è verificato alla fine di giugno, sulla linea
ferroviaria Aosta-Chivasso-Torino.
Nei pressi della stazione di Porta Nuova due delle automotrici
che vengono utilizzate sulla ferrovia valdostana e che erano
condotte da militari si sono scontrate con un locomotore. Non ci
sono state vittime, ma i danni ai mezzi sono stati gravi ed ancora
una volta è emerso il dato dell'insufficiente sicurezza.
Risulterebbe altresì che le due automotrici coinvolte
nell'incidente sarebbero state prodotte nel 1983 nell'ambito di una
collaborazione fra le Ferrovie dello Stato e Regione Valle d'Aosta
per migliorare i mezzi in uso nella linea ferroviaria valdostana.
Ne deriverebbe, quindi, anche un danno diretto per la Regione.
Tutto ciò premesso, il sottoscritto consigliere regionale del
Gruppo Verde Alternativo
Interpella
l'Assessore regionale all'Ambiente, Territorio e Trasporti per
conoscere:
1) se le notizie riferite in premessa sono esatte;
2) se sono stati fatti concreti passi avanti nei rapporti con le
Ferrovie dello Stato per ottenere interventi migliorativi della
sicurezza delle linee ferroviarie che concernono la Valle
d'Aosta;
3) se sono stati avviati gli opportuni contatti per porre fine
all'utilizzo della Chivasso-Aosta come linea-scuola del Genio
ferrovieri e che cosa si intende fare in materia di
smilitarizzazione.
F.to: Riccarand
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Questa interpellanza affronta
nuovamente il problema della sicurezza sulla linea ferroviaria
Aosta-Chivasso-Torino. E' una integrazione ai rilievi e alle
osservazioni già fatte in precedenti Consigli regionali in
particolare sull'incidente accaduto a Caluso il 10 giugno
scorso.
Da alcune informazioni avute, ho appreso che alla fine del mese
di giugno si è verificato un nuovo incidente che non è comparso sui
giornali perché avvenuto tra soli treni (senza passeggeri).
E' avvenuto nei pressi della Stazione di Porta Nuova a Torino,
ha coinvolto due automotrici che vengono ora utilizzate sulla linea
Aosta-Chivasso, con conseguenti notevoli danni.
Queste automotrici erano condotte da militari del Genio
ferrovieri. La cosa è di una certa rilevanza perché dimostra ancora
una volta il fattore rischio collegato, in modo stretto, al fatto
che abbiamo una linea scuola che ha un utilizzo molto intenso
rispetto al numero di passeggeri; e che nello stesso tempo viene
affidata in gestione a personale di stazione e di macchina che non
può disporre di un'adeguata esperienza.
Si tratta di giovani dall'età media di 20-22 anni che svolgono
queste mansioni senza possedere una sufficiente preparazione che è
invece richiesta al personale civile regolarmente autorizzato.
Sempre da notizie pervenutemi sembrerebbe che queste automotrici
siano state realizzate in collaborazione tra le Ferrovie dello
Stato e l'Amministrazione regionale. Chiedo quindi precisazioni in
merito.
Presidente
Ha chiesto la parola l'Assessore
all'Ambiente, Territorio e Trasporti Nicco, ne ha facoltà.
Nicco (Ass. Tec.)
Riprendiamo il discorso iniziato
nell'adunanza del 30 giugno quando avevamo già ragionato sulle
questioni relative alla linea Chivasso-Aosta, in particolar modo
per quanto riguarda la sicurezza.
In quella sede avevo appunto preannunciato che ci sarebbe stato
un incontro fra la Regione Valle d'Aosta, la Regione Piemonte e il
Compartimento di Torino a cui doveva essere invitato anche il Genio
ferrovieri, per esaminare la situazione della linea in questione ed
in particolare i temi della sicurezza.
Questo incontro è avvenuto il 6 luglio a Torino ed in quella
sede il direttore del Compartimento ha ribadito di considerare la
linea in questione "completamente sicura". E' chiaro che non è
compito mio fare il difensore d'ufficio delle Ferrovie che hanno
ben altri mezzi e strumenti.
Mi corre tuttavia l'obbligo, per correttezza e per informazione,
di ricordare a questo Consiglio una serie di interventi che sono
stati compiuti in questi ultimi anni dalle ferrovie sulla
Chivasso-Aosta: si tratta di lavori per oltre 40 miliardi di lire,
una parte significativa dei quali proprio per interventi che
tendono a migliorare la sicurezza. Posso ricordarne alcuni:
- L'installazione dell'impianto di blocco elettrico manuale in
sostituzione del blocco telefonico; l'automazione di 23 passaggi a
livello; l'impianto di protezione contro la caduta di massi
mediante reti di rilevamento elettriche tra Châtillon e Chambave.
Questi interventi insieme ad altri assommano a 17 miliardi. Poi
ancora la protezione da cadute di massi con la costruzione di
gallerie artificiali nel tratto Verrès-Chambave: 5 miliardi di
lire, ed altri interventi di questo genere.
E' imminente poi l'inizio dei lavori dell'installazione
dell'impianto ACEI (apparato centrale elettrico ad itinerario) alla
stazione di Aosta che comporterà una spesa dai 2 ai 5 miliardi di
lire.
In quella riunione del 6 luglio, prendendo atto di questi
rilevanti interventi, abbiamo tuttavia chiesto di elevare
ulteriormente la soglia di sicurezza della linea ed abbiamo
proposto per esempio l'installazione del sistema cosiddetto di
"blocco conta assi". Ogni volta che un treno lascia una stazione
verso un'altra, ogni ruota calpesta un pedale ed un apposito
contatore memorizza quante ruote hanno lasciato la stazione di
partenza; finché il "conta assi", posto all'ingresso della stazione
successiva, non viene schiacciato per lo stesso numero di volte, la
linea rimane bloccata.
Abbiamo pensato a questa proposta perché riteniamo che questo
sistema possa rappresentare un passo avanti nella sicurezza anche
perché le linee compartimentali su cui è stato installato sono
passate da 2 a 12 e dovranno diventare 18 entro il 1993, mentre
all'opposto le linee con il sistema di "blocco elettrico" sono
diminuite da 8 a 6 e si ridurranno ulteriormente.
Su questo terreno quindi, anche sulla base di note e di
informazioni che la direzione del compartimento si è impegnata a
fornirci, il confronto proseguirà.
Per quanto concerne la gestione militare della linea, che pure
ha sicuramente degli effetti sulla sicurezza, le decisioni non
vengono assunte a livello di compartimento, ma di Ministero e lì
intendiamo porre seriamente la questione sulla scorta delle
affermazioni del Presidente del Consiglio in sede di replica al
senatore Dujany.
Affermazioni che mi sembrano importanti sia sul piano del
metodo, laddove il Presidente afferma che "le questioni pendenti
vanno affrontate avvalendosi del principio dell'intesa tra
Ministeri-Governo e Regione Valle d'Aosta", ed anche per quanto
riguarda il merito della questione specifica, dove si dice che la
"questione della linea ferroviaria nel giro di qualche anno verrà
risolta secondo le sue indicazioni".
Ora fra le indicazioni del senatore Dujany c'era appunto anche
la smilitarizzazione.
Per quanto concerne in modo più specifico la questione
dell'incidente: in effetti c'è stato l'incidente tra due
automotrici che in sigla sono contraddistinte con il n. 6631006 e
1009. Queste due automotrici erano agganciate, e si sono scontrate
con un treno merci.
Dico questo su informazioni non ufficiali perché la direzione
del compartimento, essendo avvenuto l'incidente all'interno della
stazione di Torino, non ci ha fornito in merito ulteriori
spiegazioni. Sappiamo comunque da altre fonti che è accaduto il 26
giugno alle ore 20,30, al bivio Zappata tra Porta Nuova e Torino
smistamento, e che, in effetti, le due automotrici erano guidate da
genieri.
Per quanto riguarda la seconda questione sollevata e cioè se la
Regione Valle d'Aosta era coinvolta nella costruzione di queste due
automotrici, le Ferrovie hanno fornito questa risposta: "La
fornitura di tali automotrici è stata a suo tempo ordinata e
finanziata interamente dall'Azienda autonoma delle Ferrovie dello
Stato che ne è pertanto a pieno titolo la esclusiva ed unica
proprietaria, e sono entrate in funzione l'una il 27 luglio 1983 e
l'altra il 28 luglio 1983".
Presidente Ha chiesto la parola il Consigliere Riccarand, ne ha
facoltà.
Riccarand (VA)
Ringrazio l'Assessore per la risposta
che mi sembra che indichi una prosecuzione dell'iniziativa per
rendere più sicura la linea che è sicuramente necessaria.
E' piuttosto sorprendente che il Compartimento delle Ferrovie
dello Stato definisca la linea completamente sicura dopo
l'incidente verificato ultimamente, uno dei più gravi nella storia
dei trasporti della ferrovia.
Credo che questo nuovo fatto, come altri accaduti senza che
l'opinione pubblica ne sia a conoscenza, siano collegati ad una
inadeguatezza di gestione della linea, derivanti anche dal fatto
che questo Genio viene utilizzato in modo abbondante in relazione
al programma 2, per cui non esiste continuità di presenza nelle
varie località e questo crea un disordine gestionale ed
organizzativo.
Questo convegno deciso e che si svolgerà, potrà essere
un'occasione per raccogliere le energie convergenti per arrivare a
migliorare in modo sensibile la sicurezza di questa linea e non
rinnovare la convenzione che permette la gestione militare della
Chivasso-Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK