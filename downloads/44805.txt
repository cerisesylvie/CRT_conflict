Consiglio Regionale della Valle d'Aosta - Oggetto del Consiglio n. 1732 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1732 del 14 luglio 2022 - Resoconto
OGGETTO N. 1732/XVI - Interpellanza: "Intendimenti in
relazione alle modalità di selezione degli studenti valdostani per
i tirocini estivi extracurriculari presso aziende del
territorio".
Bertin (Presidente) -
Punto n. 43. Per l'illustrazione il
consigliere Marquis.
Marquis (FI) -
Con quest'iniziativa intendiamo sottoporre
all'aula il tema del
Summer stage 2022
, che è un evento che
è stato rivolto agli studenti che hanno frequentato il quarto anno
degli istituti scolastici secondari di secondo grado. Un evento che
si prefigge l'obiettivo di creare a favore di tutti i giovani
valdostani un primo contatto con il mondo del lavoro, attraverso
l'esperienza di tirocini extracurriculari all'interno delle aziende
del territorio nel periodo estivo.
Direi che è un'iniziativa lodevole perché, soprattutto in un
momento di grande difficoltà e di disorientamento generale dei
giovani, andare nella transizione tra scuola e lavoro è una cosa
sicuramente importante. Tra l'altro, i tirocini extracurriculari
hanno avuto una grande evoluzione nel ruolo delle politiche attive
nell'ultimo decennio. In particolare hanno avuto una grossa riforma
con le linee guida del 2013 e del 2017 che sono state recepite
dalla nostra Regione e quindi è una misura meritevole di grande
attenzione.
Al fine di attivare i tirocini, questa manifestazione si è
prefissa di far incontrare sostanzialmente la domanda e l'offerta,
attraverso un momento di incontro tra i giovani e le imprese
valdostane. È un momento d'incontro sostanzialmente dedicato a far
incontrare le aspirazioni, gli orientamenti e i rispettivi settori
di interesse dei giovani, che si trovano in un momento sicuramente
delicato, perché devono scegliere come impostare la propria vita,
sia di tipo scolastico perché siamo alla fine delle scuole
secondarie di secondo grado, o di introdursi nel mondo del
lavoro.
In quest'ambito siamo venuti a conoscenza di alcune rimostranze
e delusioni che sono state avanzate da più di un candidato presente
alla giornata. Sono state fatte delle osservazioni circa la
modalità di conduzione di questo momento d'incontro, che
sostanzialmente era stato già in qualche modo preparato in modo
propedeutico: erano già state prima chieste quali erano le
aspirazioni ai ragazzi, in modo da cercare di far collimare le
esigenze e le attitudini dei ragazzi con invece le offerte delle
imprese valdostane. Quello che ci è stato evidenziato è che,
soprattutto ad esempio a dei giovani liceali, sono state proposte
delle iniziative di tirocinio in settori molto diversi dalle loro
attese; questo forse anche in funzione del momento delicato che si
vive sul territorio a livello delle imprese, che operano
soprattutto nel settore ricettivo e che hanno una forte esigenza di
determinate professionalità.
È del tutto evidente che si va poi a correre il rischio, qualora
questa cosa dovesse essere allargata come criticità, di creare un
effetto opposto rispetto a quello nobile che ci si è prefissi con
l'iniziativa. Pertanto, con un'interpellanza si chiede
all'Assessore se è a conoscenza di queste criticità e se
eventualmente si ritiene, in vista delle future edizioni, di
lavorare per cercare di far collimare al meglio, già in fase
preliminare, da una parte le attese dei ragazzi e dall'altra parte
le disponibilità offerte dalle imprese valdostane.
Presidente -
Assessore Bertschy.
Bertschy (AV-VDA UNIE) -
Grazie collega Marquis, grazie
anche per come ha presentato l'iniziativa, perché è sempre anche un
po' importante capire in quale modo vogliamo confrontarci su
progetti, che hanno una visione molto legata all'investimento per
il futuro, in particolare per i nostri giovani. Io le darò qualche
dato di risposta e, anzi, poi posso darle tranquillamente i dati
che sono stati forniti per le valutazioni, su come sono andate le
cose in quelle giornate, e poi farò un paio di considerazioni
invece più di tipo politico.
Intanto, quest'iniziativa viene replicata quest'anno dopo una
prima azione sperimentale l'anno scorso, vedendo aumentare il
numero di partecipanti. É un'iniziativa che si faceva a fine anni
novanta e la stiamo riproponendo, anche proprio per dare corso a
quelle strategie che sono state lanciate a livello nazionale.
Rispetto all'anno scorso, il lavoro che è stato fatto di
preparazione ci ha permesso di raggiungere tutti gli istituti
scolastici, questo in accordo con la Sovrintendenza agli studi, e
anche di dare la possibilità di fare questa esperienza ai ragazzi
che al termine dell'anno scolastico avevano riportato un debito,
proprio per cercare di rafforzare il ruolo formativo di questo
progetto.
Nella fase di preparazione gli operatori del centro per
l'impiego hanno cercato di mettere in relazione domanda e offerta,
perché per potersi realizzare questo progetto ha bisogno di
aziende, oltre che della disponibilità delle istituzioni e dei
lavoratori, cercando di trovare il giusto equilibrio tra settori e
residenza geografica delle aziende. Perché poi allargando il
progetto su tutti gli istituti, non volevamo correre il rischio di
trovare ragazzi che facessero un'esperienza, avendo una minima
indennità, ma spendessero più soldi e viaggiassero avanti e
indietro per la Valle d'Aosta, piuttosto che realizzare il progetto
più vicino possibile a casa. Per andare oltre, abbiamo cercato
anche di rendere quest'esperienza il più vicino possibile al mondo
di lavoro reale e soprattutto al sistema di reclutamento, che
avviene sempre di più nelle aziende che realizzano progetti di
assunzione del personale non più limitandosi alle competenze
tecnico professionali, ma cercando di analizzare le competenze
trasversali, e ci si è affidati ad una società importante che fa
questi lavori su più livelli e su numerose aziende. Comunque,
rispetto a questo, come le dicevo, le darò le informazioni, in modo
che possa valutare in piena trasparenza il lavoro che è stato
fatto.
L'idea di andare in questa direzione è stata quella di cercare
di fare in modo che questo fosse anche un momento di vero
avvicinamento al mondo reale del lavoro, ed è per questo che è
stato inserito, per la prima volta, il colloquio con le aziende
presenti e disponibili.
Per venire alle domande: se sono a conoscenza delle rimostranze
avanzate da più di un candidato per l'intera giornata, circa le
modalità di conduzione. Devo dire che, anche un po' per
atteggiamento personale, preferisco rimanere su un livello di
organizzazione dei servizi, piuttosto che andare a recepire le
azioni dirette da parte delle persone, a meno che queste non si
rivolgano a me. A me non si è rivolto nessuno, in questo caso, e
quindi io sono rimasto nella gestione del progetto, insieme agli
uffici e alle strutture che hanno l'obiettivo ovviamente di
realizzare il progetto nella maniera migliore possibile.
Come in tutte le cose che stiamo facendo, ho cercato di
predisporre un'attività di verifica del lavoro che stavamo facendo,
attraverso la realizzazione di questionari che hanno posto delle
domande e delle quali abbiamo ottenuto le risposte e su queste vi
daremo le informazioni. Devo dire che su tutte le questioni che
sono state poste ai ragazzi, c'è stato un voto mediamente alto: la
scala dei valori era da 1 a 5 e, per esempio, il 63 percento dei
partecipanti ha dato il voto 4 rispetto al gradimento della
giornata del
Bootcamp
e il 37 percento ha dato il voto 5, ma
non sto a elencarli perché sembrerebbe una giustificazione e invece
non è questo che vorrei portare nella mia risposta al suo quesito.
Rispetto a questi elementi, quello che è stato restituito dai
ragazzi sono valutazioni sufficientemente positive e credo che
sulle parti più critiche sia bene valutarle e lavorare. Per
esempio, ci sono stati alcuni tempi morti sui quali dovremo fare
delle verifiche, perché poi è una giornata lunga ed è bene tenerli
in attività e non fargli perdere tempo. Ma essendo nuove
esperienze, è opportuno fare di queste esperienze degli esperimenti
sui quali migliorare in futuro.
Rispetto invece alle numerose segnalazioni, io le riporto questo
dato: sono stati 35 i partecipanti al Bootcamp e quattro di loro
hanno rifiutato il tirocinio proposto per le seguenti motivazioni:
uno studente ha comunicato di aver appreso tardivamente di non
essere presente nel periodo di svolgimento del tirocinio, quindi ha
dovuto abbandonare per problemi di tipo personale; un altro
studente ha trovato lavoro come barista in una località marittima;
uno studente ha rifiutato il posto come
receptionist
in un
albergo a quattro stelle, perché ha giudicato troppo impegnativo
questo ruolo, anche se aveva dato disponibilità a lavorare
nell'ambito del turismo e della cultura. Infine, e credo che questa
forse sia la situazione che maggiormente ha suscitato la sua
iniziativa, uno studente che aveva manifestato la preferenza nei
confronti di un'azienda, non è stato scelto durante il colloquio.
Considerando la sua residenza, gli uffici gli hanno proposto
un'azienda appartenente a un indirizzo diverso dalla sua scelta, ma
comunque formativa. Successivamente al confronto con i genitori, lo
studente ha declinato la proposta e rinunciato a partecipare al
progetto.
Sulla seconda domanda: se è intenzione degli uffici preposti,
anche in vista delle edizioni future dell'iniziativa, monitorare
maggiormente la situazione, al fine di rendere la parte di
tirocinio maggiormente... eccetera... e di non deludere. Ovviamente
sì e, come è ampiamente documentato, l'attività di informazione,
reclutamento e sensibilizzazione degli studenti è stata intensa fin
dall'avvio del progetto, con tutte le difficoltà che ci sono ad
avviare un progetto di questo tipo. Abbiamo cercato di offrire un
ventaglio di opportunità ai ragazzi su quattro settori: industria e
tecnologia, area sociale, turismo e cultura, e per effettuare
matching
si è tenuto conto sia degli orientamenti degli
studenti, sia della loro provenienza geografica, per non
appesantire il tirocinio con gli spostamenti, come le dicevo prima.
In sporadici casi, come sopra riportato, a seguito del colloquio
l'azienda ospitante non ha scelto tutti i candidati che si sono
presentati, avendo comunque un numero di posti limitato
disponibile. E direi che è formativo anche questo, nel senso che
purtroppo il mondo del lavoro non è quella situazione dove si
ottiene quello che si vuole, ma ci sono tutta una serie di passaggi
che, facendo un percorso come quello che porterà i ragazzi nel
mondo del lavoro, dovranno superare anche in futuro. Quindi ci sta
che ci sia un esito non positivo a seguito di un colloquio o che
altri ragazzi abbiano avuto un esito migliore per la stessa
azienda.
La considerazione finale è che se la suggestione, e io mi
immagino che si vada in questa direzione, è lavorare per migliorare
il progetto e investire ancora di più in questa direzione, è
pienamente raccolta ed è quello che stiamo cercando di fare nella
maniera migliore possibile. Se invece andiamo da un rappresentante
politico per dire che non sono stato accolto a fare il mio stage
all'interno di un'azienda, quindi la protesta sta più sul profilo
personale che non sul metodo, allora no! Perché noi non dobbiamo
rischiare di dare ai ragazzi l'impressione che ci siano delle
scorciatoie o che ci siano dei passaggi che ti possano portare a
superare quello che il mondo del lavoro rappresenterà. A me
dispiace ovviamente, come credo a tutti, che non ci sia stata da
parte di tutti la possibilità di realizzare il progetto che avevano
in mente di realizzare i ragazzi, però noi dobbiamo migliorare
l'organizzazione, ma non dare l'idea che si possano fare,
attraverso delle legittime rimostranze, dei passaggi o dei salti in
avanti che invece il sistema non deve accogliere, perché dobbiamo
tutelare tutti.
Presidente -
Per replica il consigliere Marquis.
Marquis (FI) -
Grazie Assessore, ho ascoltato con
attenzione la sua risposta. La ringrazio per i dati che vorrà
fornire e che ha dichiarato di mettere a disposizione.
Sicuramente il nostro è un intento costruttivo, non è di
criticare un progetto, ma di cogliere dalle suggestioni che sono
pervenute un momento di riflessione per far crescere l'utilizzo
dell'iniziativa, tant'è che al prossimo Consiglio presenterò
un'iniziativa sui tirocini di approfondimento rispetto a questa
tematica. Credo che in Valle d'Aosta siano sempre stati un po'
sottovalutati come strumento di politica attiva. Ho tratto delle
informazioni, ma poi ne parleremo: le altre Regioni sono molto più
avanti rispetto a noi come numeri di proposizione di
iniziative.
Come giustamente lei ha detto, sono stati individuati quattro
target
. Sono quattro target - lo dico in breve - che si
riferiscono alla metà della mela della Valle d'Aosta, l'altra metà
della mela cos'è? Il pubblico. Il pubblico è il grande assente dai
tirocini, e di questo ne parleremo nella prossima seduta. Credo che
sia questo l'argomento di grossa riflessione, perché è vero che
nelle scuole ci sono tutti i percorsi che poi possono dar luogo ai
vari sviluppi dei ragazzi, però questo era un tirocinio molto
finalizzato al target delle scuole professionalizzanti, perché la
proposta era di andare a lavorare nell'albergo piuttosto che nella
fabbrica.
Probabilmente c'è anche tutto un altro target, se parliamo di
quarte superiori, di persone che frequentano i licei e si trovano
in un momento dove devono fare delle valutazioni di orientamento
circa il loro futuro. Un ragazzo che va al liceo è di fronte a una
doppia scelta: smettere il suo percorso scolastico alla fine del
liceo o iscriversi all'università. Evidentemente questo momento ha
un target diverso rispetto a quello che è stato offerto con
quest'iniziativa. Ben venga che sia stata fatta, sicuramente di
strada ce ne sarà ancora molta da fare e credo che un pochettino
quelle sollecitazioni che sono arrivate siano relative allo stesso
strumento del tirocinio, che fatica a evolvere rispetto a quelle
che sono le linee guida che ha dato lo Stato; spesso e sovente è
stato scambiato come un momento di lavoro più che di orientamento e
di formazione.
Qui sta il punto e ci ricolleghiamo alla difficoltà di
reperimento degli stagionali in Valle d'Aosta. Spesso e volentieri
si dice: "Va beh, se non c'è lo stagionale, proviamo a vedere di
attivare un tirocinio nell'azienda", ma che finisce più a fare
della formazione o lavoro, rispetto a quello specifico fine che
l'iniziativa dovrebbe avere che è quello dell'orientamento. È
proprio per questa ragione che avevamo proposto la misura del
voucher
, per cercare di dare una mano al settore; l'altra
volta ci era stato detto che era un'iniziativa populista. Però
guardi, non è per far polemiche sull'argomento, ma ieri in
audizione alla Camera il Ministro sull'argomento ha detto che forse
quella è l'unica soluzione di buon senso rispetto a questa
tematica, per poterla prendere in carico nel breve periodo.
Comunque, al di là di questo che è solamente un inciso, la
ringrazio per le considerazioni fatte e credo che bisognerà
ritornare sull'argomento, perché può offrire delle opportunità ai
ragazzi che oggi sono ancora inespresse in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK