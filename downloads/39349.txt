Consiglio Regionale della Valle d'Aosta - Oggetto del Consiglio n. 2591 del 7 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2591 del 7 febbraio 2017 - Resoconto
OGGETTO N. 2591/XIV - Interrogazione: "Avvio dei lavori di
ristrutturazione del Palazzo Roncas ad Aosta".
Rosset (Presidente) -
Punto n. 6 all'ordine del giorno.
Ha chiesto la parola l'assessore Rini, ne ha facoltà.
Rini (UV) -
Negli ultimi anni l'attività indirizzata
verso Palazzo Roncas per la predisposizione di un progetto
esecutivo appaltabile, che contempli in modo globale e rispettoso
tutti gli elementi storici, artistici e architettonici
caratterizzanti l'edificio, ha dovuto nel corso del tempo adeguarsi
all'entrata in vigore di nuove norme, in particolare del nuovo
decreto sui contratti pubblici, nonché adattarsi alla nuova
normativa antisismica. A questi si aggiunge la difficoltà, prima
dell'approvazione del piano cultura, poi del reperimento dei fondi
necessari.
Il progetto esecutivo è stato consegnato e validato nel dicembre
del 2015, ma la sua approvazione risale al 14 ottobre 2016, in
relazione al prolungarsi dei tempi per il raggiungimento
dell'intesa con il Comune di Aosta. Ha fatto seguito a tale
documento l'emanazione del decreto del Presidente n. 432 in data 30
settembre 2016. All'approvazione del progetto è poi seguita la
predisposizione della documentazione tecnico amministrativa da
inviare alla stazione unica appaltante per l'avvio delle procedure
di gara.
Di seguito, la risposta al punto n. 1. Per Palazzo Roncas, con
lettera del 14 dicembre 2016 sono stati trasmessi alla SUA
(Stazione Unica Appaltante) i documenti predisposti dagli uffici
per dare avvio alle procedure di pregara e gara. Gli uffici
competenti stanno collaborando ai fini della messa a punto dei
documenti di gara, secondo le linee guida che la struttura della
SUA stanno predisponendo a seconda delle tipologie di gara. In
relazione a quanto previsto dalla SUA, si prevedono dall'avvio del
procedimento di gara 120 giorni per l'aggiudicazione. Ad avvenuta
individuazione del contraente, salvo naturalmente eventuali ricorsi
in fase di gara, segue la fase di stipula del contratto in
collaborazione con l'ufficio contratti regionale. L'effettivo avvio
dei lavori è competenza del responsabile unico del procedimento, a
contratto firmato e ai documenti per la consegna dei lavori
depositati presso gli uffici. I lavori da realizzare sono previsti
per un importo a base di gara pari a euro 6.418.900 più costi di
sicurezza, Iva e somme a disposizione, per complessivi euro
8.327.646 euro. Si stima una possibile consegna del cantiere nella
primavera del 2018.
Per quanto riguarda il punto n. 2, lei mi chiede di dettagliare
tutti i lavori programmati nel piano cultura da avviarsi nel primo
semestre 2017. Se lei è d'accordo, collega Bertin, io glieli farei
avere, perché sono tanti e articolati. Le faccio avere subito la
risposta con tutti gli importi e le date precise, punto per punto.
È un materiale un po' corposo.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Al di là della lista dei lavori
programmati, volevo capire quanto di questo elenco, anche piuttosto
corposo, effettivamente inizierà, perché il problema è quello.
Avete fatto un grande investimento di 50 milioni di euro in tre
anni sul settore edilizio di interesse culturale, però nel 2016
dovevano essere spesi 15 milioni di euro, ma alla fine se ne sono
spesi meno del 10 percento, praticamente niente. Sull'efficacia di
questa spesa credo che bisognerebbe anche riflettere, perché è
inutile fare dei grandi
spot
e progetti se poi alla fine non
parte niente.
Quello di piazza Roncas è un progetto di cui si parla da anni. I
Carabinieri hanno abbandonato questo palazzo nel lontano 2009 e da
allora ogni anno si parla di questi lavori che sono imminenti:
prima mancavano i soldi, adesso ci sono pure i soldi, ma i lavori
da sette anni non iniziano. Senza entrare nel merito poi della
destinazione, ma quando si decide di intervenire, che si
intervenga. Qui si fanno molti spot, ma poi alla fine concretamente
si fa ben poco. Tra l'altro, quella parte di città è piuttosto
svantaggiata. Sono lavori che dipendono dal Comune di Aosta e la
piazza stessa sono anni che deve essere ristrutturata, ma non si
vede ancora nessun tipo di intervento.
Questi 50 milioni di euro possono avere delle ricadute positive,
se vengono spesi bene e nei tempi previsti, altrimenti sono
soltanto uno spot pubblicitario. Ricordo tra l'altro che questi 50
milioni sono debiti che faremo e che passeremo alle prossime
generazioni. Avete deciso di fare questa scelta, perlomeno che la
si faccia in modo efficiente e si portino avanti i lavori
programmati. Temo che dal lungo elenco che mi darà lei dopo, i
lavori previsti dal primo semestre 2017 in gran parte alla fine non
inizieranno. È un timore che, a vedere da come si è gestito in
passato, è più che giustificato.
Mi auguro che questi lavori inizino e che si concludano,
soprattutto per ridare alla cittadinanza, nel caso specifico, il
Palazzo Roncas che è inutilizzato da diversi anni. Per il resto,
bisognerebbe anche capire quante ricadute di questo investimento ci
saranno sul territorio valdostano: quante imprese parteciperanno,
quanti professionisti beneficeranno di queste attività; è un altro
aspetto che bisogna tenere in considerazione.
L'obiettivo principale di questa interrogazione è capire se
questi lavori finalmente inizieranno. Sono sette anni che si
aspetta e l'invito è che quando si fanno delle programmazioni, che
si rispettino, altrimenti è inutile fare delle grandi
programmazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK