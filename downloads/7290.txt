Consiglio Regionale della Valle d'Aosta - Oggetto del Consiglio n. 1793 del 27 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1793 del 27 gennaio 1986 - Resoconto
OGGETTO N. 1793/VIII - STANDARD PREVISTI DALLA BOZZA DI PIANO
SANITARIO NAZIONALE PER IL TRIENNIO 1986/88.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Bajocco:
INTERPELLANZA
CONSIDERATO che la bozza di Piano Sanitario Nazionale per il
triennio 1986/88, su cui dovrebbero in questo periodo aprirsi le
consultazioni con le Regioni e le forze sociali, prevede (secondo
quanto riportato dall'agenzia ISIS) i seguenti standard:
- 11 unità di personale per ogni 1000 abitanti.
- non meno di 5.000 abitanti per ciascun distretto
sanitario;
- 5,5
posti letto per 1.000 abitanti;
i sottoscritti Consiglieri regionali del Gruppo
Comunista
INTERPELLANO
l'Assessore alla Sanità ed Assistenza Sociale per
sapere:
1)
se la Regione è stata consultata e quali eventuali
osservazioni la Giunta regionale ha fatto o intende fare in merito
ai parametri previsti dalla bozza di Piano Sanitario in
discussione;
2)
quali sono le intenzioni della Giunta in merito
all'organico dell'U.S.L., alle dimensioni dei distretti, al numero
dei posti letto ospedalieri, se i parametri prima ricordati non
dovessero essere modificati.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il piano sanitario nazionale avrebbe
già dovuto essere presentato al Parlamento; comunque circolava,
nelle settimane scorse, una bozza (ripresa anche da notiziari
specializzati in materia di sanità) che riportava dei parametri che
avranno qualche effetto, se non verranno modificati, anche sulla
realtà della Valle d'Aosta.
Con questa interpellanza vogliamo conoscere tutto quanto
concerne le iniziative finora prese dalla Giunta regionale:
vogliamo sapere se è stata consultata, se ha predisposto in materia
delle considerazioni da far pervenire al Ministero.
In particolare siamo interessati a sapere le soluzioni che la
Giunta pensa di proporre in merito a tre problemi.
Il primo standard, che riguarda il personale, è indicato in 11
unità di personale ogni 1.000 abitanti: chiediamo alla Giunta
qual'è l'organico effettivo dell'U.S.L. in questo momento e come ci
troviamo, o ci troveremmo in futuro, rispetto ad una parametro di
questo tipo, che riporta anche delle ulteriori precisazioni per ciò
che riguarda i medici (cioè dice che i medici devono essere il
10-11% del totale stabilito attraverso questo parametro).
Vorrei sapere cosa si intende fare per i distretti. Credo che
esistano in Valle d'Aosta dei distretti che hanno una popolazione
inferiore ai 5.000 abitanti, mentre questa bozza di piano sanitario
fissa in 5.000 il limite minimo della popolazione presente in un
distretto.
Vorremmo anche sapere cosa intende fare la Giunta per l'altro
parametro molto significativo; invece del 6,5 per mille, di cui si
parlava in modo generico, qui c'è una suddivisione in due tipologie
per ciò che riguarda i posti-letto nell'ospedale: si dice che le
strutture per acuti (e mi risulta che noi finora abbiamo solo
strutture per acuti) possono prevedere soltanto 5,5 posti letto
ogni 1.000 abitanti, mentre 1 posto letto ogni 1.000 abitanti deve
essere riservato alle strutture ospedaliere di riabilitazione.
Vorremmo sapere qual'è la situazione attuale e se questi limiti
non pongono delle difficoltà rispetto alle previsioni della
struttura prospettate in precedenza al Comune di Aosta.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Innanzitutto bisogna precisare che il piano
sanitario nazionale per il 1986/88 è ancora in fase di definizione,
tant'è vero che il Ministro, dopo aver consultato alcune forze
sociali, ha presentato il piano all'esame del Consiglio sanitario
nazionale, il quale deve dare il suo parere, vincolante per
l'approvazione.
In una delle prime riunioni è stata costituita innanzitutto una
prima Commissione formata da tutti gli Assessori regionali più i
rappresentanti delle categorie che fanno parte del Consiglio
sanitario nazionale. Poi, visto che questa Commissione era
piuttosto mastodontica, si è voluto ridurla a 14 elementi, di cui
uno rappresenta l'Amministrazione regionale Valle d'Aosta, e
pertanto è stato designato per il momento il dott. Montesanti.
Queste Commissioni stanno ancora esaminando il piano e cercando
di raccogliere le indicazioni di massima fornite dalle Regioni. Per
quanto ci concerne e per quanto ha chiesto il PCI, dobbiamo dire
che circa i parametri è stato concordato che per il momento vengano
eliminati in linea di massima tutti gli Standard a schema fisso:
dovrebbero invece essere forniti dei dati relativi agli operatori
necessari per ogni 1.000 abitanti ma divisi in diverse fasce, e
cioè una prima fascia che prevede l'igiene e la prevenzione, poi
una seconda dell'assistenza specialistica, la terza dell'assistenza
di base, la quarta per i servizi amministrativi ed i servizi
generali. Questo per vedere di diversificare quello che poteva
essere un dato massimo per una Regione o per una U.S.L.
Evidentemente bisogna tenere in considerazione la differenziazione
per quanto riguarda gli ospedali generici o gli ospedali
specialistici, oppure ancora per quanto riguarda quella che può
essere l'assistenza data in una città oppure in una Regione come la
nostra, quindi tenendo conto di quello che può essere il fattore
del territorio o delle diverse U.S.L.
A parte questo, ci sono ancora degli standard non prettamente
vincolanti che dovrebbero riguardare attrezzature o un determinato
tipo di personale da inserire nell'U.S.L.; per quanto riguarda
invece la questione dei posti letto, è vero che c'è una prima
indicazione, per cui il 5,5% dei posti letto per acuti in ospedale
deve essere portato indicativamente al 6,5 per quello che è la
riabilitazione. Anche sul nostro piano è prevista la
riabilitazione, quindi dovremo tenere in considerazione e
predisporre questi posti letto.
Chiedeva il Consigliere Mafrica se le indicazioni che abbiamo
noi dato possono contenere tutti i malati; abbiamo chiesto un piano
volumetrico, in fase esecutiva potremo vedere se potrà contenere
tutti o meno, comunque riteniamo che i 609 posti letto che abbiamo
adesso, aumentati a queste percentuali con l'ampliamento che
abbiamo richiesto, dovrebbero essere sufficienti.
C'è poi la questione dei distretti sanitari, che non dovrebbero
essere inferiori a 5.000 abitanti, così come si chiede; anche qui
però abbiamo fatto presenti alcune difficoltà nel senso che è
facile per un grande Comune o una grande città fare i distretti
tagliando le viuzze e contando 5.000 abitanti; noi abbiamo delle
difficoltà e riteniamo, come abbiamo già sottolineato al Consiglio
nazionale la prima volta, che ci possono e ci devono essere delle
deroghe per quelle U.S.L. che hanno un comprensorio territoriale
estremamente ampio, e pertanto se da una parte non si deve tenere
conto delle 5.000 persone, bisogna dall'altra parte anche tener
conto del territorio, perché a questo punto se il territorio è
molto vasto non si può più tenere per buono il parametro dato sul
personale. Anche in quel caso ci saranno delle possibilità di
deroga per quelle montane dove c'è una difficoltà territoriale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Dalle parole dell'Assessore risulta che
la Regione è stata consultata e che ha prospettato i problemi
particolari della nostra realtà, quindi è intenzionata a far
valere, per ciò che riguarda i parametri, le caratteristiche che
possono risultare più utili per una struttura valida in Valle
d'Aosta.
Ci auguriamo che questo collegamento venga mantenuto e che non
si arrivi ad una stesura definitiva del piano che diventi o
inapplicabile o che crei problemi particolari alla struttura
sanitaria valdostana.
Raccomandiamo all'Assessore di seguire con particolare
attenzione tutte le diverse fasi perché diventerà più difficile
intervenire quando il piano sarà ormai elaborato a livello
nazionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK