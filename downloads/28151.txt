Consiglio Regionale della Valle d'Aosta - Oggetto del Consiglio n. 108 del 24 giugno 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 108 del 24 giugno 1970 - Resoconto
OGGETTO N. 108/70 - Generi contingentati in esenzione
fiscale. (legge 19 aprile 1967 n. 205) (Interpellanza)
Montesano (P.S.D.I.) -
Chi risponde? L'Assessore
all'Industria e Commercio. La parola all'Assessore Albaney.
Albaney
(M.A.V.)
- Rispondo all'interpellanza del
Consigliere Ramera.
La situazione dei generi contingentati, in esenzione fiscale, ai
sensi della legge del 19.4.1967, è la seguente: per i generi
contingentati: zucchero, caffè crudo, surrogati di caffè, cacao in
grani, alcol, birra, petrolio, olio lubrificato, gasolio,
attrezzatture per l'agricoltura, libri di testo scolastici in
lingua straniera, la disponibilità dei contingenti stessi consente
la distribuzione alle quote attuali anche per l'anno 1971.
L'unico conto che risulta carente è il conto benzina. Tale
conto, infatti, al primo gennaio 1970, presenta una disponibilità
di soli q.li 130.660, e non di q.li 150.000 come previsto dal
contingente, in quanto la distribuzione per l'anno 1969 in
particolare, è stata superiore alla disponibilità di 19.340
quintali; per contro il fabbisogno per soddisfare la distribuzione
relativa al corrente anno 1970, alle quote attuali, secondo le
previsioni dell'ufficio della zona franca, emerse dalla
distribuzione relativa al primo quadrimestre dell'anno 1970, e in
relazione all'aumento degli autoveicoli targati e circolanti in
valle non sarà inferiore ai 185.000 q.li.
Il fabbisogno soprariportato e la maggiore distribuzione
effettuata negli anni precedenti, in particolare per l'anno 1969,
appaiono più che giustificati, se si tiene conto dell'indice
percentuale dell'incremento del parco autoveicoli della Regione
verificatisi dal primo gennaio 1967 al 31.12.1969, infatti questo è
l'incremento del parco automobilistico alla fine del 1969.
Vi porto i dati relativi al primo gennaio 1967 e al
31.12.1969.
Per quanto riguarda le autovetture abbiamo avuto un incremento
netto di 10.732 vetture pari al 54,16%; motocicli e motoscooters
incremento netto 4.125, pari al 20% in più; per gli autocarri, 453,
pari al 27,56%; incremento annuo medio che si può calcolare sul 12
e mezzo per cento.
Queste sono cifre relative ai tre anni 1967-1968 e 1969.
L'Amministrazione regionale in considerazione dell'aumento del
fabbisogno di benzina fin dall'anno 1968, e precisamente con
lettera n. 4913 in data 26.3.1968, ritenne opportuno inoltrare alla
Presidenza del Consiglio dei Ministri e al Ministero della Finanze,
richiesta di adeguamento dei generi in esenzione fiscale,
richiamando l'attenzione dei dicasteri stessi sulla urgente
necessità di adeguamento delle voci carburante mettendo in
particolare evidenza l'incremento del parco macchine.
Il Ministero delle Finanze - ufficio legale - con lettera n.
79.714 del 13.2.1969, a firma del Ministro Reale, pur contestando
le giustificazioni addotte dalla Regione in ordine alle necessità
dell'aumento dei contingenti di cui si tratta, dichiarò la sua
disponibilità per un benevolo riesame della richiesta avanzata.
La pratica venne sollecitata in occasione della riunione al
Ministero delle Finanze, presso il Senatore Fada, sottosegretario
di Stato per le Finanze, presenti il Sen. Berthet, l'On. Ollietti,
il sottoscritto e i dirigenti dell'Assessorato. Per chiarimenti in
quell'occasione, per chiarimenti sulla portata delle direttive
delle CEE, il Sen. Fada con la sua lettera del 26.5.1969 diretta
all'Assessorato, e ai Parlamentari della Regione, nel dare
assicurazione che le direttive della CEE in questione non avrebbero
interferito in alcun modo al mantenimento dello speciale regime di
franchigia concessi alla Valle d'Aosta, comunicò che
l'amministrazione (?) finanziaria non era aliena dal discutere il
problema attraverso obiettivi elementi di valutazione, facendo pure
presente che con la recente legge del 1967 n. 305, i contingenti
non sono stati notevolmente aumentati e in particolare sono stati
triplicati per quanto concerne la benzina e le attrezzature per
l'agricoltura.
L'Assessorato con lettera del 16.6.1969, nel ringraziare il Sen.
Fada delle informazioni fornite e dell'interessamento ai problemi
postigli, richiamò l'attenzione dello stesso sulla necessità
urgente dell'adeguamento dei contingenti di benzina, segnalando la
carenza della disponibilità prevista dalla legge n. 305 in
relazione al parco macchine.
Della questione ebbe anche a interessarsi il Presidente della
Giunta, Bordon, il quale ne diede notizia alla Giunta regionale, la
quale con la presa d'atto del 26.11.1969, concordò unanime
sull'opportunità che la richiesta di adeguamento dei contingenti di
cui si tratta fosse limitata ai generi risultanti insufficienti a
garantire per l'immediato futuro le quote pro-capite attribuite
attualmente alla popolazione della Valle d'Aosta.
Le successive crisi ministeriali, le successive crisi regionali,
gli scioperi del personale, dei dirigenti, dei vari Ministeri
impedivano ogni altra azione diretta con il Governo. La Giunta
regionale in data 8.5.1970, con deliberazione n. 1622, nel prendere
atto della situazione della distribuzione della benzina al 34,70 a
fine distribuzione per il primo quadrimestre, deliberò
all'unanimità di mantenere anche per il secondo quadrimestre la
distribuzione delle quote fissate per il primo quadrimestre e di
richiedere agli Organi Ministeriali interessati l'aumento dei
contingenti per le voci sulle quali si era concordato nella seduta
del 26.11.1969, con particolare riferimento alla voce benzina.
Stanno per essere ripresi i contatti con i vari ministeri
interessati per la favorevole soluzione della pratica. Siamo certi
che il Governo centrale esaminerà benevolmente la richiesta di
adeguamento dei contingenti a suo tempo presentata, sia
qualitativamente che quantitativamente, nel quadro dello Statuto
speciale della Valle d'Aosta, approvato con legge del '48, come già
avvenuto nell'anno 1966 con l'emanazione della legge n. 305
dell'anno 1967.
Ramera (D.C.) -
Ringrazio l'Assessore all'Industria e
Commercio per la più che esauriente risposta perché effettivamente
mi ha dato un panorama completo; però devo dire alcune cose: primo
- dato che arrivando ieri sera, ho saputo, così per caso, che c'era
il Consiglio regionale, in quanto, gli atti mi erano stati
recapitati non a casa, ma in ufficio, dove per caso sono andato a
vedere se c'era della posta, ho visto che c'era questa mia
interpellanza e mi è stato anche detto che questa mia interpellanza
era maligna. Ora questa interpellanza, desidero subito sfrondare
questa interpretazione: non è per niente maligna, io credo che sia
un atto responsabile da parte di ogni Consigliere di preoccuparsi
dell'andamento dei vari settori della Regione.
In questo specifico settore, poi, avendone seguito l'iter
legislativo quando dirigevo l'ufficio di Roma, so quanto sia lungo
ottenere la legge dal momento in cui il Consiglio dei Ministri
esamini e approvi il disegno di legge. Ecco dunque il motivo di
questa mia interpellanza, perché sapendo che a tutt'oggi il
Consiglio dei Ministri non ha ancora preso in esame una legge
apposita per l'adeguamento, diciamo, di quei generi che
scarseggiano, tipo il carburante, io mi chiedo, e di questo
l'Assessore mi darà atto che l'avevo sollecitato almeno un anno fa
di questa mia preoccupazione, mi chiedo quale sarà nel 1974 la
situazione di distribuzione del carburante, poiché, passata al
Consiglio dei Ministri la legge va ai due rami del Parlamento, e se
succederà, come è successo la volta scorsa, basta che si cambi una
virgola, o che ci siano dei tentativi di cambiare una virgola, la
cosa prevede per vari e vari mesi, per cui noi avremo nel '71 una
situazione davvero deficitaria in questo settore. Quindi la mia
preoccupazione è questa: di chiedere all'Assessore Albaney, e al
Presidente della Giunta di voler sollecitare veramente alla
Presidenza del Consiglio dei ministri unitamente al Ministro delle
Finanze, la presentazione di questo disegno di legge per adeguare
le quote che scarseggiano, e non diventerà certo un problema di
carattere nazionale. Il modificare solo il quantitativo del
carburante: può darsi che la cosa passi più veloce, ma è chiaro che
l'iter parlamentare è tale per cui la legge impiegherà molti e
molti mesi; questa era l'unica mia preoccupazione, per cui, per il
resto ringrazio veramente l'Assessore per avermi fornito tutte le
cifre e il panorama della situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK