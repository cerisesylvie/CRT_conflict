Consiglio Regionale della Valle d'Aosta - Oggetto del Consiglio n. 2714 del 27 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2714 del 27 luglio 2023 - Resoconto
OGGETTO N. 2714/XVI - Interrogazione a risposta immediata:
"Informazioni circa la proposta di modificare il percorso
dell'Autostrada A5 tra Pont-Saint-Martin e Verrès".
Bertin (Presidente) -
Passiamo ora al punto n. 11.01
dell'ordine del giorno. Illustra l'interrogazione a risposta
immediata il consigliere Marquis.
Marquis (FI) -
Abbiamo appreso nel caldo torrido che ha
caratterizzato l'assemblea di Confindustria e poi dai mezzi di
informazione dell'idea del vicepresidente Bertschy di spostare
l'autostrada Quincinetto-Aosta nel tratto tra Pont-Saint-Martin e
Verrès all'envers in galleria a tre corsie.
Stiamo parlando di 10-15 km di galleria, per dare contezza
dell'opera significa due opere come il tunnel del Monte Bianco.
Non ci è dato capire quanto questo sia frutto d'immaginazione o
quanto sia stato valutato a livello di concretezza.
Giacché è stato anche dichiarato che il Piano trasporti è
l'ambito in cui s'inseriscono le immaginazioni di tipo prospettico,
considerato che nel 2018 lo stesso movimento del vicepresidente
Bertschy aveva avanzato delle avveniristiche proposte sui trasporti
chiamati "I progetti per sognare", che prevedevano la realizzazione
di un collegamento veloce TGV Aosta-Parigi, il tunnel
Champorcher-Cogne, la funicolare in galleria
Saint-Vincent-comprensorio del Monte Rosa e tenuto conto che oggi
si sta predisponendo il Piano dei trasporti, quindi questo è il
momento ideale per dar gambe ai progetti, si interroga per sapere
se c'è la volontà d'inserire le proposte richiamate nel Piano
trasporti o se queste saranno destinate all'oblio.
Presidente -
Risponde l'assessore Bertschy.
Bertschy (AV-VdA Unie) -
Grazie, collega Marquis, così
finiamo bene questi ultimi due giorni di scambi. Intanto stamattina
ho appreso con molto piacere che anche il ministro Zangrillo si
occupa di assunzione in pubblica amministrazione: annunciava già
centomila assunzioni nella pubblica amministrazione per fare
un'amministrazione agile, come immagino sia nella vostra visione.
Questo è solo per ricordarle che poi ogni tanto le racconta.
Per quanto riguarda i sogni e quello che ho detto, io intanto ho
anticipato un tema che in Bassa Valle è sentitissimo da sempre
perché il corridoio e la strettoia che c'è comporta un grandissimo
problema di vivibilità delle popolazioni che, soprattutto la
domenica pomeriggio e il sabato, fa enorme difficoltà a muoversi.
Quindi il tema è sentito da più di vent'anni, c'è un progetto per
un bypass con una galleria che avevamo addirittura commissionato
come Comune ai tempi.
Per quanto riguarda la questione dei programmi, è vero, c'è un
programma "Grandi progetti per sognare". Voi della Stella Alpina
non avevate scritto "Per sognare" ma al primo punto avevate
promesso di tagliare per 50 milioni di euro le tasse per le
famiglie e per il lavoro. Noi eravamo stati più onesti e avevamo
scritto "Per sognare".
Detto questo, le ricordo che siamo stati insieme per le elezioni
del 2020 e abbiamo fatto un altro programma, che parlava di
trasporti e impianti a fune, mobilità sostenibile, trattava il tema
della ferrovia e l'abbiamo scritto insieme, anzi, l'ho scritto io
perché lei arrivava sempre un po' in ritardo alle riunioni, come le
ricordava la sua collega Trione.
Devo dire che mi ha un po' stupito questo atteggiamento;
probabilmente nei trasporti va tutto bene, il collega Lucianaz
invece è più puntuale, ci ricorda quando i treni non funzionano,
giustamente.
Lei si limita a giocare in Consiglio regionale, ma è il suo
atteggiamento.
Allora visto che gioca, io le ricordo un po' cosa è successo a
quelle elezioni: se tutti avessimo fatto il suo flop elettorale,
probabilmente il quarto candidato non ci sarebbe stato. Meno male
che il sottoscritto, pur avendo fatto sognare (come diceva lei) i
Valdostani, ancora è rimasto credibile, il collega Chatrian, che
era con me in Giunta, e il collega Marzi hanno fatto un buon
risultato, altrimenti questo quarto candidato, molto probabilmente,
non sarebbe stato eletto.
È vero, forse l'ho fatta sognare, ma soprattutto le ho fatto
continuare la sua attività in Amministrazione.
Presidente -
Replica il consigliere Marquis, ne ha
facoltà.
Marquis (FI) -
Cosa devo dire? Che ha dimostrato, davanti
a tutti i Valdostani, qual è la sua dimensione.
Caro Vicepresidente, le posso dire che noi auspichiamo che il
Governo regionale non si faccia convincere dai suoi sogni, che
questi sogni siano fermati, perché se vengono attuati, sarà un
grosso problema per tutta la comunità valdostana.
Verranno pagati a caro prezzo dalla comunità valdostana perché,
come lei dovrebbe sapere, questo tipo di opere, realizzate dalle
concessionarie autostradali, vengono recuperate a livello di costi
nelle tariffe. Stiamo parlando della società concessionaria che ha
già le tariffe tra le più alte d'Italia.
Le posso dire infine che il suo sogno, se si dovesse avverare,
diventerebbe un incubo per tutti i Valdostani per almeno
trent'anni, perché si troverebbero a dover pagare delle tariffe
esponenzialmente più alte rispetto a quelle attuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK