Consiglio Regionale della Valle d'Aosta - Oggetto del Consiglio n. 2743 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2743 del 9 maggio 2017 - Resoconto
OGGETTO N. 2743/XIV - Relazione sulle attività di rilievo
europeo e internazionale svolte dalla Regione nell'anno 2016, ai
sensi della legge regionale 16 marzo 2006, n. 8.
Rosset (Presidente) -
Punto n. 27 dell'ordine del giorno.
Ha chiesto la parola il Presidente della Regione; ne ha
facoltà.
Marquis (SA) -
La legge regionale n. 6/2008 prevede che
annualmente venga presentata al Consiglio una relazione di
aggiornamento sulle attività europee e internazionali dell'anno
precedente, attività che trovate descritte in dettaglio nella
relazione e delle quali vorrei segnalarvi sinteticamente gli
aspetti più rilevanti.
Il 2016 è stato un anno particolarmente importante, innanzitutto
per la programmazione dei fondi europei, in quanto è stato
possibile tracciare il definitivo bilancio del settennio di
programmazione 2007/2013. Un bilancio dal quale emergono non solo
la capacità di spesa dimostrata da tutti i programmi a
cofinanziamento europeo e statale, ma soprattutto, dal punto di
vista qualitativo, il completamento del quadro delle realizzazioni
e dei risultati in relazione a ciascuna delle tre priorità della
Strategia "Europa 2020". In particolare, vale la pena qui di
evidenziare che, con riguardo alla "Crescita intelligente", sono
stati realizzati quasi 1.500 interventi riferiti al campo della
ricerca, dello sviluppo tecnologico e dell'innovazione, delle
tecnologie e dei servizi dell'informazione e della comunicazione e
quelli di promozione dell'innovazione nelle piccole e medie
imprese, per un ammontare complessivo di circa 58 milioni di euro.
Alla "Crescita sostenibile" sono invece riconducibili interventi
per un valore complessivo di circa 258 milioni di euro negli ambiti
dell'energia, dell'adattamento al cambiamento climatico, della
prevenzione e della gestione dei rischi, del turismo,
dell'ambiente, della cultura e del trasporto sostenibile. Infine
alla "Crescita inclusiva" sono riferiti quasi 4.500 progetti negli
ambiti della partecipazione al mercato del lavoro, del
rafforzamento della coesione sociale, del contrasto alle situazioni
di marginalità, per un valore complessivo di circa 133 milioni di
euro.
Allo stesso tempo, l'attuazione finale della Politica regionale
di sviluppo 2007/2013 evidenzia anche il peso relativo crescente
dei programmi cofinanziati che, in un contesto condizionato dagli
effetti della crisi economica, hanno spesso rappresentato lo
strumento mediante il quale compensare il progressivo calo di
risorse pubbliche regionali, in particolare riguardo agli
investimenti. Nel 2016, inoltre, sono entrati nel pieno
dell'attuazione i programmi dell'attuale periodo di programmazione
2014/2020 che, considerando i soli programmi a titolarità della
Regione, presentano una dotazione finanziaria di oltre 258 milioni
di euro, cui si sommano già 18 milioni di euro derivanti
dall'approvazione dei primi progetti nell'ambito di alcuni
programmi di Cooperazione territoriale.
È importante evidenziare che nel settennio in corso, nella
realizzazione dei programmi, si sono introdotte importanti
innovazioni di metodo. La forte attenzione al perseguimento dei
risultati, all'avanzamento delle realizzazioni e della spesa a cui
i programmi sono improntati, impone, infatti, di valorizzare sempre
più la complementarietà con le politiche regionali attraverso un
approccio corale e di rete tra i diversi rami dell'Amministrazione
e tra l'Amministrazione e i partner territoriali. Tra le azioni
avviate al 31 dicembre 2016 si segnalano, nel programma FESR, i
progetti strategici "Bassa via della Valle d'Aosta" e "Rete cultura
e turismo per la competitività", oltre alle azioni nell'ambito
della ricerca, dello sviluppo tecnologico e dell'innovazione;
l'avvio del secondo stralcio del progetto "VdA Broadbusiness", il
"Datacenter unico regionale", le Azioni di rafforzamento della
competitività delle PMI e delle start-up innovative, gli interventi
di efficientamento energetico degli edifici pubblici e il progetto
"Aosta in bicicletta". In ambito Fondo sociale europeo sono già
stati avviati 41 progetti riguardanti il sostegno all'occupabilità
e all'inclusione sociale, la qualificazione professionale dei
giovani, il supporto all'innovazione e alla ricerca, il sostegno
all'adattabilità dei lavoratori e all'imprenditorialità. Quanto al
Programma di sviluppo rurale, sono stati pubblicati i bandi per la
concessione di aiuti a valere su diverse sottomisure. È stato
costituito il gruppo di azione locale (GAL), ed è stata definita la
strategia di sviluppo locale incentrata sulla promozione del
turismo sostenibile.
Con riferimento ai programmi di Cooperazione territoriale, che
nel periodo 2014/2020 salgono da 5 a 6 con inclusione della Valle
d'Aosta anche nel Programma di Cooperazione transnazionale
Mediterraneo, al 31 dicembre 2016 si segnala in particolare
l'avanzamento del Programma di Cooperazione transfrontaliera
Italia-Francia ALCOTRA, che vede già approvati 19 progetti a
partecipazione valdostana, per un investimento complessivo a favore
del territorio regionale di oltre 16 milioni di euro. Infine,
sempre nell'ambito della programmazione dei fondi europei, il 2016
ha visto l'avanzamento nella definizione delle Strategie delle aree
interne relative alle aree "Bassa Valle" e "Grand Paradis",
individuate per partecipare alla cosiddetta "Strategia nazionale
per le aree interne", strumento questo che coniuga gli interventi
nell'ambito dei servizi essenziali - istruzione, sanità e mobilità
- finanziati con risorse ministeriali con progetti di sviluppo
locale, da elaborare nell'ambito dei programmi cofinanziati.
Passando invece al piano istituzionale, nel 2016 è stata
assicurata la partecipazione della Regione ai lavori del Comitato
delle Regioni; sono proseguite le attività dell'Ufficio di
rappresentanza a Bruxelles ed è stata rinnovata la partecipazione
della Valle d'Aosta nella risposta del sistema italiano alle
raccomandazioni che l'Unione europea formula all'Italia nell'ambito
del "semestre europeo", il ciclo di coordinamento delle politiche
economiche e di bilancio dell'Unione. Nel corso dell'anno sono poi
proseguite le attività di comunicazione, informazione e formazione
in ambito europeo. Quanto alle prime, si tratta, sul territorio
regionale, delle iniziative promosse dal "Centro Europe Direct
Vallée d'Aoste", e degli eventi organizzati nel campo del lavoro e
dell'occupazione: la "Journée des Métiers du Tourisme" prima, e la
"Semaine du FSE emploi et formation" poi, oltre che della
partecipazione della Regione, a Bruxelles, alla "Settimana europea
delle Regioni e delle città", e alla giornata "Porte aperte". Sul
fronte della formazione, anche in linea con quanto previsto dal
piano di rafforzamento amministrativo adottato nel 2014 per
assicurare qualità, efficacia ed efficienza nell'attuazione dei
programmi, è proseguito il percorso di formazione specialistica
incentrato sull'attuazione della politica regionale di sviluppo
2014/2020 ed è stata favorita la partecipazione al ciclo di
seminari specialistici sulle politiche europee organizzato dalla
Conferenza delle Regioni.
È importante poi sottolineare quanto fatto nell'ambito,
importante per la Valle d'Aosta, della politica per la montagna.
Oltre ad aver organizzato l'11 dicembre la "Giornata internazionale
della montagna" dedicata al tema delle "Culture di montagna", sul
piano istituzionale la Regione ha proseguito la sua attività di
coordinatrice della Sottocommissione Politiche della montagna della
Conferenza delle Regioni, ruolo in cui è stata impegnata, in
particolare, nella ripartizione delle risorse del Fondo nazionale
integrativo per i Comuni montani.
Nell'ambito dell'Euroregione Alpi-Mediterraneo, la Regione ha
partecipato ai gruppi di lavoro attivi nella predisposizione dei
piani integrati tematici e territoriali, quali opportunità di
finanziamento offerte dal programma ALCOTRA che andranno a
concretizzarsi nell'anno in corso. Infine il 2016 ha visto, a
inizio anno, la prima Assemblea delle Regioni e degli Stati della
"Strategia macroregionale alpina", che ha preso così ufficialmente
il via e che vede la Valle d'Aosta attivamente coinvolta, sia
all'interno del sistema di rappresentanza italiano, sia a livello
tecnico, essendo capofila del Gruppo di Azione incaricato di
elaborare interventi nell'ambito dell'azione strategica "connettere
digitalmente la popolazione e promuovere l'accesso ai servizi
pubblici".
En outre, en 2016, les activités de coopération, d'échange, de
partenariat et de collaboration se sont poursuivies notamment avec
la Communauté française de Belgique, assurant le suivi des
activités prévues par l'accord de coopération signé en 1994 avec la
participation au programme "Eurodyssée d'échange
jeunes-travailleurs de l'Assemblée des Régions d'Europe", ainsi que
dans le cadre des réseaux "Eures" et "European Social Network".
De même, la Vallée d'Aoste a confirmé sa participation au
dialogue italo-suisse sur la coopération transfrontalière. Enfin,
comme chaque année, la Vallée d'Aoste a encouragé de nombreuses
initiatives de promotion de la langue française: d'une part, en
participant aux travaux de l'Assemblée parlementaire de la
francophonie dont la réunion régionale Europe a eu lieu à
Saint-Vincent au mois de septembre et, d'autre part, en célébrant
au mois de mars les traditionnelles "Journées de la Francophonie"
avec un programme conçu pour les élèves valdôtains et un programme
tout public.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Cercherò di essere particolarmente breve,
anche perché sono stato sollecitato ad esserlo in modo trasversale
da parte dei colleghi.
Questa sessione europea rappresenta comunque un momento
importante, anche se ci rendiamo conto che è piuttosto ripetitiva e
certamente aggiunge poco in generale all'attività svolta dalla
Regione in ambito europeo ed internazionale. Resta però un momento
centrale, poiché le Regioni, in particolare la nostra, hanno in
quella dimensione e in quella prospettiva l'unica possibilità di
uno sviluppo per gli anni a venire, e non soltanto per una
questione di dimensione economica del fenomeno. Veniva
precedentemente illustrato numericamente quanto rappresenta la
parte della programmazione europea: sono somme notevoli, che negli
anni sono cresciute e che ormai sono determinanti all'interno della
nostra Regione per uno sviluppo. Oltre a questo, vi è anche una
questione legata proprio ad una serie di rete di rapporti che
devono essere sviluppati, a prescindere dall'aspetto prettamente
economico.
La Regione, per quello che riguarda la programmazione, ha una
capacità di attingere ai fondi europei piuttosto considerevole e
negli anni ha saputo farlo in modo efficace. Resta però il problema
delle ricadute sul territorio, sulla progettazione concreta di
questi fondi raccolti in Europa e sotto questo punto di vista ci
vorrà un salto di qualità. In questi decenni abbiamo visto spesso
decine di progetti europei piccoli che a volte rischiavano di
essere degli spot fini a sé stessi, senza una continuità. Oggi, con
la situazione finanziaria attuale, è necessario cambiare e cercare
di utilizzare nel miglior modo possibile questi fondi a
disposizione. È proprio in fase di progettazione che è necessario
magari ridurre il numero di progetti per dare indicazioni più
precise e raggiungere obiettivi concreti dimensionati alla nostra
regione, soprattutto bisogna trovare gli strumenti per misurare
questa ricaduta sul territorio. Quello che non è misurabile è
difficilmente migliorabile. Pertanto questa è una priorità che
bisogna darsi: trovare gli strumenti in grado di misurare
l'efficacia delle ricadute della programmazione europea sul nostro
territorio.
Vi è poi una dimensione più politica, quella della Macroregione
alpina, che quest'anno ha avuto finalmente inizio e che
personalmente ho seguito con interesse fin dal principio, perché
credo che tale dimensione sia giusta per la nostra Regione.
L'Europa si gioca una parte importante su questa Macroregione
alpina e non è una questione che riguarda soltanto noi, riguarda un
po' tutti. È una Macroregione che coinvolgerà 70 milioni di
persone, che deve avere come missione quella di mettere in sinergia
gli interessi della pianura e delle grandi città con quelli della
montagna in senso stretto. Se questo riuscirà, per l'Europa sarà un
passo avanti importante, oltre che per noi, che ci giochiamo una
piccola parte dello sviluppo anche europeo. Non è una questione
irrilevante, anche proprio dal punto di vista politico generale.
Pertanto su questo aspetto va messa tutta l'attenzione possibile e,
per quanto mi riguarda, vi sarà tutta l'attenzione necessaria.
Per essere sintetico, poiché ho promesso di esserlo, esprimo
anch'io apprezzamento per quanto fatto dagli uffici in questi anni
su questa materia. In particolar modo colgo l'occasione per
rivolgere un apprezzamento al dottor Chuc che finisce la sua
attività quest'anno.
In generale è una questione molto importante, questa
dell'Europa, e deve vederci tutti attenti nel cercare di sfruttare
ogni possibilità in questo settore, sottolineando anche l'aspetto
politico che vi è in questa dimensione. Resto un europeista
convinto, un veteroeuropeista a dispetto di tutto: l'Europa è un
grande progetto dal quale la Valle d'Aosta non può in alcun modo
allontanarsi.
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Je crois que ce rapport "Attività di
rilievo europeo e internazionale svolte dalla Regione nell'anno
2016" tient compte de tout ce qui a été fait pendant ces différents
programmes.
Je voudrais à mon tour remercier les bureaux qui ont travaillé
pendant ces années sous la direction de Enrico Mattei. Je prends
acte et je partage ce qui a été dit à propos d'un des
collaborateurs qui ont mieux travaillé pendant ces années sur un
secteur difficile, le collègue l'a rappelé: Remo Chuc. Je crois
qu'au moins il y a quelqu'un qui l'apprécie, même si après on n'est
pas conséquents, mais tout de même on prend acte que quelqu'un a eu
le mérite de le rappeler. Il a fait un travail remarquable, surtout
dans un des secteurs les plus délicats, celui des rapports ALCOTRA,
Italie-Suisse, Italie-France. Sans avoir des personnes come Remo
Chuc qui avaient les contacts, les programmes, qui savaient mettre
sur pied les programmes actuels, on n'aurait pas eu la possibilité
d'utiliser les 227 millions d'euros dans son ensemble et alloués
pour ce sujet.
Credo sia fortemente da sottolineare la programmazione fatta per
il 2014/2020, che ha avuto l'approvazione di tutti i progetti
presentati a livello europeo. Questo dimostra il modo corretto e
alto con cui si è lavorato in questi anni e che ha permesso di
avere questi finanziamenti. Il resto è già stato detto sui vari
settori.
Voglio solo ancora ricordare che la partecipazione della nostra
Regione nei vari settori, ma soprattutto nei raccordi con le altre
strutture delle Alpi circostanti, è stata possibile grazie
all'impegno costante di chi ha creduto in questi settori. Noi
riteniamo che i fondi europei - come è stato ricordato - sono
quelli che alimentano in modo importante tutta una serie di
iniziative portate avanti in questi anni. Spero si continui con la
stessa volontà, utilizzando al meglio i progetti per gli anni a
venire.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Il nostro gruppo dell'Union Valdôtaine
Progressiste si unisce innanzitutto nel ringraziare tutte le
persone che hanno lavorato quest'anno, come anche negli anni
passati, con competenza e professionalità nel gestire un argomento
complesso e difficile come lo sono le norme e le leggi europee
nella loro fase discendente, ossia la fase in cui devono essere poi
applicate con conseguenze legislative, e in quello oltretutto di
promuovere, di dare corpo e attuazione ai fondi europei nelle loro
varie declinazioni. Sappiamo - ce lo ha ricordato il Presidente e
anche i colleghi che mi hanno preceduto - quanto questi fondi siano
necessari alla vita economica della nostra regione, e quanto siano
indispensabili, proprio in questo momento di sofferenza e di
difficoltà economica, come volano nel riprendere la nostra vita
economica. Vogliamo anche ricordare e ringraziare il lavoro svolto
dal precedente Presidente, sempre attivo a livello europeo a
sostenere e a promuovere tutto il territorio alpino.
Oggi celebriamo anche con convinzione la Giornata dell'Europa.
Come movimento siamo convintamente europeisti, né una Regione
autonoma a cavallo e di confine come la nostra potrebbe non
esserlo, non potrebbe essere altrimenti. Nel celebrarla vorremmo
anche contrastare l'idea che si diffonde sempre più nella nostra
società: che la concezione dell'Europa unita sia solo basata sulla
convenienza economica, finita la quale non abbia più motivo di
esistere. Sappiamo che è molto importante questo aspetto, ma non è
tutto. Con forza bisogna opporsi a questa deriva. L'idea fondante
dell'Europa è quella dell'unità dei popoli europei uniti dalla
civiltà europea; una civiltà complessa in cui ci sono aspetti
sociali, culturali, religiosi, non solo economici. È un impegno che
dobbiamo prendere come Consiglieri e come cittadini. È nella nostra
possibilità intervenire nella fase ascensionale delle decisioni
europee, incidere sugli indirizzi politici europei che poi
ricadranno sulle nostre società e fare in modo che prevalga questa
volontà di rinnovamento sugli aspetti troppo burocratici che
l'attuale politica europea esprime.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Solo per unirmi alla
soddisfazione di questa presa d'atto del lavoro prodotto nel 2016
dalle nostre strutture che si sono occupate, a vario titolo, di
finanziamenti europei e che hanno utilizzato al meglio e in maniera
responsabile le risorse provenienti dall'Unione europea.
Oggi si legge sulla stampa - non è la stampa valdostana, ma è un
inserto del Nordovest - che la Valle d'Aosta, per quanto riguarda
l'uso dei fondi FESR, è leader in Italia nel suo utilizzo. Questo a
dimostrazione che un buon coordinamento, quantomeno delle strutture
che si occupano di questo argomento, produce dei risultati che
vanno a beneficio di tutti. Invito chiunque ha occasione di leggere
questa breve relazione, una relazione che spazia in ambiti diversi:
dall'ambito dell'occupazione, a quello dell'ambiente, dei
trasporti, dello sviluppo sostenibile, della ricerca e dello
sviluppo; tutti ambiti nei quali l'utilizzo dei fondi è stato fatto
con ricadute positive e con senso di responsabilità. Invito anche a
leggere quella parte che valorizza il lavoro fatto dal nostro
Ufficio di rappresentanza di Bruxelles, per riprendere una
discussione che abbiamo fatto questa mattina, e che dice che il
lavoro svolto dai funzionari, dai dirigenti che hanno comunque
un'esperienza, una capacità di relazione, di mediazione e di
concertazione con le istituzioni è un lavoro positivo. Francamente
io credo che vada al di là del concetto puro e semplice di
fiduciarietà.
Lo ribadisco: stamattina il Presidente Marquis, che peraltro
nella sua relazione ha fatto un elogio anche a come è stato
condotto questo organismo, ha parlato di nomine fiduciarie che, nel
caso di un nuovo Governo, vengono del tutto rimesse in discussione.
Ci sono nomine che secondo me vanno al di là della scelta
individuale, nomine che devono essere fatte e strutture che devono
essere conservate per il bene stesso della Regione, non perché
fedeli o leali al Presidente di turno o alla maggioranza di turno.
Questo è un invito.
Dalla relazione che lei ha letto, Presidente Marquis, credo con
convinzione - essendo stato lei parte in causa ed avendo anche
operativamente dei meriti nella realizzazione di questi obiettivi -
credo che il ragionamento che facevamo stamattina vada comunque
riconsiderato: valorizzare le professionalità e le risorse è
importante non per il singolo, ma proprio per il bene della nostra
Regione.
Presidente -
Altri che chiedono la parola? Non ci sono
altre richieste. Prendiamo atto della relazione europea e chiudiamo
i lavori, perché non ci sono altri punti all'ordine del giorno.
Buona serata a tutti.
Il Consiglio prende atto della relazione.
---
La sessione europea e internazionale termina alle ore
19:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK