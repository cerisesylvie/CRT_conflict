Consiglio Regionale della Valle d'Aosta - Oggetto del Consiglio n. 368 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 368 del 11 febbraio 2009 - Resoconto
OGGETTO N. 368/XIII - Interpellanza: "Intendimenti in merito
al riutilizzo dell'insediamento produttivo dell'ex Tecdis in Comune
di Châtillon".
Interpellanza
Premesso che:
-
Tecdis S.p.a. è stata dichiarata fallita nella primavera
2007;
-
l'insediamento industriale, dismesso e sfitto da tempo, è
tornato - nel dicembre 2007 - in pieno possesso della Regione
attraverso la società controllata Struttura Valle d'Aosta;
-
i tempi lunghi della curatela fallimentare stanno
condizionando negativamente lo svuotamento dell'insediamento e la
disponibilità degli immobili, dei quali si auspica una celere
riconversione per l'avvio di nuove attività produttive in
Châtillon, zona fortemente depressa da un punto di vista
economico;
-
le procedure bandite per la vendita delle attrezzature
collocate all'interno dell'edificio, in massima parte costituite da
dotazioni impiantistiche ormai obsolete e inutilizzabili, non sono
andate a buon fine e un'ultima asta si è svolta nel dicembre
2008;
-
alcuni rappresentanti e/o titolari di imprese - valdostane
ed esterne - avrebbero manifestato interesse per l'utilizzo di
porzioni dell'insediamento ex Tecdis;
tutto ciò premesso, i sottoscritti Consiglieri
regionali
Interpellano
il Presidente della Regione e/o l'Assessore delegato per
sapere:
1) se non ritengano urgente e necessario definire col
curatore fallimentare un percorso che consenta, oltre agli
inevitabili adempimenti connessi alla procedura, di effettuare in
tempi ragionevoli anche lo sgombero, il riassetto e il riutilizzo
dell'intero insediamento produttivo o quanto meno di una sua
porzione significativa;
2) se sia intendimento della Giunta regionale assegnare la
superficie produttiva a un unico richiedente o se non ritenga
invece più opportuno procedere a una suddivisione in spazi di
minore ampiezza affinché possano essere assegnati a più
aziende;
3) quali sono, dal momento della cessazione dell'attività
produttiva di Tecdis, i costi manutentivi o di servizio sopportati
fino ad ora da Struttura Valle d'Aosta per lo stabilimento di cui
in Premessa.
F.to: Tibaldi - Benin
Presidente
- La parola al Consigliere Segretario
Tibaldi.
Tibaldi (PdL)
- È un argomento che abbiamo già
affrontato. L'interpellanza tuttavia si arricchisce di alcune
novità, che sono semplicemente contenute nei quesiti. Visto che su
questo argomento l'Assessore Pastoret ci aveva già dato delle
risposte parziali e insoddisfacenti nell'ultima volta che ci siamo
confrontati, oggi le domande sono aggiornate e ancora più puntuali.
Riguardano lo
status
di un edificio produttivo il più
importante della media e bassa valle dopo "l'area Cogne", anche per
superficie ed ubicazione, che attende una destinazione produttiva
in un momento di cui non vogliamo disconoscere le difficoltà
economiche di tutto il sistema italiano e non solo quello
valdostano, però sussiste una procedura fallimentare che sta
rendendo difficile questo utilizzo. Non mi dilungo, così colgo un
po' di tempo utile per recuperare fiato, penso che l'Assessore sia
sufficientemente attrezzato per dare le risposte a questi tre
quesiti e io mi riservo una replica.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. In effetti questo è
un tema del quale abbiamo parlato in occasione di quella iniziativa
e poi con il collega Tibaldi abbiamo avuto ancora altre occasioni
di scambi di idee in relazione allo stabilimento Tecdis di
Châtillon, il cui riutilizzo è uno dei punti forti del programma di
legislatura, che è stato presentato al Consiglio e sul quale
stabilimento si intendono fare tutti gli sforzi per poter insediare
una nuova attività produttiva che rinforzi il settore industriale
di Châtillon.
Rispetto alla precedente iniziativa del collega Tibaldi, la
situazione non ha avuto quelle evoluzioni positive che ci
proponiamo di vedere. Ad oggi la questione riguardante la curatela
fallimentare e l'occupazione degli spazi nella fabbrica non ha
trovato una soluzione definitiva, ma ci tornerò sopra dopo quando
cercherò di rispondere puntualmente alla prima delle domande che
lei mi pone.
Per quanto riguarda la possibilità di nuovi insediamenti
imprenditoriali, occorre ricordare che ad oggi la situazione del
polo Tecdis è aggravata dal negativo condizionamento dell'attuale
fase di recessione economica, che peraltro l'interpellante ha già
ricordato, una recessione generalizzata e globale che interessa
tutti i mercati e rispetto alla quale non credo di aggiungere
niente di nuovo se fornisco delle illustrazioni che persone ben più
capaci e attrezzate di me hanno avuto modo di fare in diverse
situazioni su tutti i
media
, essendo questo peraltro uno
degli elementi del dibattito economico politico di questo periodo.
È anche vero che ci sono in questo momento dei settori che
"tirano", ma è altresì vero che c'è un impoverimento di diverse
fasce sociali nei Paesi occidentali, c'è una scarsa fiducia nella
ripresa, c'è una fase generalizzata di incertezza, tutto questo
contribuisce a fortemente ridimensionare i consumi. Fatte però
queste considerazioni di carattere generale che non introducono
niente di nuovo a quanto tutti conosciamo, veniamo nello specifico
alle questioni che sono state poste.
Nell'interpellanza si pone una domanda:
"se non ritengano
urgente e necessario definire col curatore fallimentare un percorso
che consenta, oltre agli inevitabili adempimenti connessi alla
procedura, di effettuare in tempi ragionevoli anche lo sgombero, il
riassetto e il riutilizzo dell'intero insediamento produttivo o
quanto meno di una sua porzione significativa"
. Devo dire che,
sotto questo punto di vista, sono stati sviluppati incontri e
colloqui con il curatore fallimentare e si è giunti a concordare la
possibilità di un accordo che preveda una fase transattiva, che
possa consentire alla Regione di acquisire, ovviamente ad un prezzo
tutto sommato relativamente modesto, i macchinari attualmente
ospitati nello stabilimento al fine di poter liberare gli spazi e
renderli agibili per un possibile nuovo insediamento. Nella mia
veste di Assessore alle attività produttive, unitariamente al
liquidatore fallimentare, abbiamo concordato essere questa l'unica
strada in questo momento percorribile per poter accelerare la
procedura che è inchiodata da parecchio tempo. Siamo in attesa di
una decisione definitiva che spetta all'organo giudiziario preposto
alla tutela del fallimento; se ci sarà, come speriamo e crediamo,
perché informalmente ci giungono notizie che ci sarebbe un
atteggiamento di carattere favorevole rispetto a questa
possibilità, si potrà procedere in tal senso. Evidentemente una
soluzione di tal genere consentirebbe di rimuovere uno degli
ostacoli maggiori, anzi l'ostacolo pregiudiziale che impedisce ogni
successiva fase di intervento e non rende possibile in questo
momento parlare di nuovi insediamenti. Sotto questo punto di vista,
speriamo di riuscire in tempi brevi a sbloccare tale
situazione.
Alla seconda domanda: "se sia intendimento della Giunta
regionale assegnare la superficie produttiva a un unico richiedente
o se non ritenga invece più opportuno procedere a una suddivisione
in spazi di minore ampiezza affinché possano essere assegnati a più
aziende", cercherò di rispondere, mi sembra che non sia il caso di
"mettere il carro davanti ai buoi", allora dobbiamo fare qui alcune
considerazioni. Per quanto concerne lo stabilimento intanto,
considerata la sua situazione e il suo attuale stato di
conservazione e le sue dotazioni, risulterebbe più opportuna nella
fase attuale perlomeno una sua locazione in blocco a imprenditori
che potrebbero profittare delle dotazioni impiantistiche, che hanno
comportato per la Regione notevoli investimenti. Si ricorda che lo
stabilimento, che peraltro il collega Tibaldi ha visitato
recentemente, ha una superficie fondiaria di circa 30mila metri
quadri, una superficie di pavimento di orizzontamenti di 16.700
metri quadri, di cui circa 1.700 destinati ad uffici ed oltre
10mila ad area produttiva e magazzino. Lo stabilimento è dotato di
numerosi impianti, condizionamento, trattamento aree, camere
bianche, aspirazione fiumi, aria compressa, azoto liquido,
antincendio, acqua da pozzo... ed è stato conferito ad un valore
pari a 6 milioni di euro. Dal punto di vista tecnico, si rileva che
l'insediamento di un unico imprenditore sarebbe auspicabile,
considerato l'alto potenziale dell'immobile, per il quale l'ipotesi
di divisione fra più aziende introdurrebbe la necessità di
sostenere costi in investimenti che non necessiterebbero nel primo
caso. Vado però a scalare, non pongo la questione che ho detto
prima come l'unica possibile. Dobbiamo essere realistici e ci
rendiamo conto che dobbiamo avere a scalare delle possibili
alternative. Devo dire che non ci sono preclusioni ad esaminare
anche altre opzioni, a condizione che queste siano compatibili fra
di loro e che non comportino una perdita di efficienza, di valore,
di consistenza dello stabilimento con delle suddivisioni che
portino a sacrifici irrazionali e ingiustificabili degli spazi.
Ricordo peraltro che mi esprimo qui a livello di risposta nei suoi
confronti, ma l'eventuale assegnazione di aree industriali è
subordinata alla valutazione positiva di un
businessplan
e
tutto quanto ne consegue, come lei sa benissimo. Le risposte che le
do quindi sono di carattere interlocutorio, poi accanto a queste ci
devono essere dei progetti imprenditoriali che devono essere
presentati e devono essere compatibili tanto più se riguardano un
insediamento di più soggetti.
Mi chiede infine:
"quali sono, dal momento della cessazione
dell'attività produttiva di Tecdis, i costi manutentivi o di
servizio sopportati fino ad ora da Struttura Valle d'Aosta per lo
stabilimento Tecdis"
, ad oggi VDA Structure sull'edificio in
questione, sulla base della documentazione contabile pervenuta, ha
sostenuto costi per assicurazioni, sporadiche manutenzioni del
verde e dell'energia elettrica per un ammontare complessivo pari a
circa 16.000 € IVA esclusa. Spero di aver risposto puntualmente
alle sue tre questioni, non so se poi nel merito queste troveranno
condivisione favorevole.
Presidente
- La parola al Consigliere Segretario
Tibaldi.
Tibaldi (PdL)
- Qualche passo avanti pian piano si sta
facendo, nel senso che perlomeno c'è la consapevolezza che non
possiamo rimanere nella situazione di stallo in cui finora siamo
precipitati, non dico per causa primaria della Regione, ma per le
vicende che hanno coinvolto un imprenditore e che ora sono nelle
mani di un curatore fallimentare. Innanzitutto, Assessore - lei lo
sa perché è stato informato -, c'è, anche se non coerente, anche se
tutta da definire, una manifestazione di interesse nei confronti di
quell'immobile. È ovvio che non è il fenomeno del Sol Levante che
ci è stato proposto quando c'era Nakan all'epoca, talmente
fenomenale questa meteora proveniente dall'Estremo oriente che
l'abbiamo vista solo passare, ma non si è fermata in Valle
d'Aosta...
(interruzione dell'Assessore alle attività produttive,
Pastoret, fuori microfono)
... non c'erano neanche i Re Magi, è anche vero questo...
Ci sono delle attenzioni anche manifeste nei confronti di questo
immobile che ha una superficie ampia, utilizzabili 17.000 metri
quadri, e che ha una destinazione oggi che è precisa, produttiva,
perché nel piano che è stato approvato dal Consiglio regionale
quando è stato trasferito a VDA Structure tutto quel pacchetto che
riguarda gli immobili di proprietà a destinazione produttiva l'ex
Tecdis ha una vocazione produttiva.
In primis
bisogna
pensare se questa vocazione è immutabile o possiamo cominciare a
farci qualche ragionamento, perché, se c'è una maggiore
flessibilità, e oggi dobbiamo essere realisti visto che il mercato
non ci permette di fare i gradassi, anzi oggi il mercato è magro,
sterile, forse è opportuno pensare anche sulla vocazione di questo
stabilimento che oggi è ad uso produttivo. Domani una porzione
commerciale credo che non sia un vilipendio a quel piano che è
stato approvato dal Consiglio, ma sia una possibile modificazione
in corso d'opera che si fa, per adattarsi alle mutate esigenze
dell'economia.
Seconda cosa: mi fa piacere che a forza di insistere sullo
stillicidio "la goccia batte", però oggi l'Assessore ha risposto in
un senso anche più consono alle situazioni odierne. Non c'è
l'imprenditore unico, magari ci sarà una somma di imprenditori e
coerentemente alle attività che proporranno, ai piani di impresa
che saranno doverosamente valutati da chi svolge questo compito in
Regione e anche compatibilmente con le strutture di Châtillon,
perché sono d'accordo con lei che una frammentazione selvaggia e
disordinata arrecherebbe pregiudizio ad uno stabilimento che invece
ha una sua organizzazione funzionale, pensata per un certo tipo di
attività. Non continuiamo però a sperare che arrivi l'imprenditore
che sostituisce
d'emblée
il predecessore e che utilizzi le
camere bianche o gli impianti che ormai sono obsoleti. Non so
quanto si riesca a recuperare, ce lo dirà il curatore fallimentare,
anche in termini monetari da quelle attrezzature che erano
utilizzate per un certo tipo di attività. Tenga presente che la
questione prima o poi giungerà anche sui suoi tavoli, sarebbe
opportuno trovare una soluzione nel più breve tempo possibile,
perché, se ci sono delle istanze che possono essere perlomeno prese
in considerazione e valutate; credo che lei, la Giunta, siate, oggi
come oggi, i primi interlocutori di questi imprenditori che si
affacciano timidamente a guardare verso lo stabilimento ex Tecdis.
Questo immobile ad alto potenziale oggi, da un punto di vista
edilizio, sarebbe bello che diventasse un immobile ad alto
potenziale anche da un punto di vista economico, di sviluppo e di
occupazione, ossia tornasse ad essere quello che era tanti anni fa.
Questo glielo dico anche in virtù del fatto che tutti quanti siamo
stati colpiti, chi più chi meno, da una notizia riguardante la
Valle d'Aosta che si qualifica - meglio, si squalifica - come
Regione dove la fuga delle aziende è più elevata rispetto ad altre
aree d'Italia. Cerchiamo di non perdere delle iniziative che stanno
nascendo, che sono vivaci, che magari hanno ancora quella
intraprendenza che oggi non è facile ravvisare in un mercato che è
stentoreo e che necessitano di un input politico più chiaro. Lei sa
che recentemente c'è stato un incontro anche in VDA Structure, che
ha dato una sua disponibilità, però alcuni indirizzi fondamentali
dipendono da voi: se si mantengono certi paletti estremamente
rigidi tipo la vocazione esclusivamente produttiva o l'unicità
dell'imprenditore, vi dico chiaramente che diventa più difficile e
il lasso di tempo di inutilizzo trascorrerà ancora per molto. Noi
siamo qui per cercare di trovare una soluzione a questo problema, è
un problema che abbiamo sollevato con un'interpellanza, è quanto
mai necessario che la politica si faccia avanti, dia delle risposte
e non demandi esclusivamente ad una società controllata delle
decisioni che non competono a loro, ma competono
in primis
a
voi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK