Consiglio Regionale della Valle d'Aosta - Oggetto del Consiglio n. 1695 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1695 del 13 luglio 2022 - Resoconto
OGGETTO N. 1695/XVI - Interrogazione a risposta immediata:
"Notizie in merito all'accordo sottoscritto tra la Regione e le
rappresentanze sindacali dei Vigili del Fuoco e del Corpo Forestale
valdostano".
Presidente -
Passiamo ora al punto n. 5.02 dell'ordine
del giorno. Per l'illustrazione del Question Time, si è prenotato
il consigliere Baccega, ne ha facoltà.
Baccega (FI) -
Come gruppo ci eravamo occupati nel
Consiglio scorso dell'equiparazione previdenziale ed economica dei
Forestali valdostani e del Corpo valdostano dei Vigili del Fuoco ai
Corpi di riferimento nel resto del Paese. Avevamo anche proposto
una risoluzione che impegnava la Giunta regionale a predisporre
entro trenta giorni - ma lì sui tempi avevamo poi dato ampia
disponibilità- ad accettare emendamenti, il provvedimento
legislativo utile all'istituzione del comparto regionale soccorso e
sicurezza, a seguito degli intendimenti che erano sopraggiunti il
20 aprile 2022 con i capigruppo e con le organizzazioni
sindacali.
La risoluzione non è stata approvata, sono stati indetti due
scioperi da parte dei due gruppi dei Corpi regionali, agitazioni
che, come abbiamo avuto modo di leggere su alcune testate
giornalistiche, sono state revocate a seguito del confronto con
l'Amministrazione regionale e i sindacati, avvenuto la settimana
scorsa.
Abbiamo poi letto che non tutti i sindacati erano in sintonia
con gli accordi; ebbene, sicuramente lieti che siano stati
raggiunti degli accordi, noi chiediamo alla Giunta regionale
semplicemente di conoscere i contenuti dell'accordo che è stato
sottoscritto nel verbale redatto dai partecipanti al tavolo della
trattativa e, magari, se si potesse avere una copia da inviare ai
capigruppo. Questo è quanto.
Presidente -
Risponde il Presidente della Regione, ne ha
facoltà.
Lavevaz (UV) -
Sì, in effetti la proclamazione dello
sciopero che è stato indetto il 30 giugno è stata da me dichiarata
alquanto "strana" e dalla vostra forza politica la mia affermazione
ripresa come non opportuna, quando ho detto appunto che lo sciopero
era stato ritenuto strano; ma io lo avevo ritenuto strano nella
forma nella quale era stato posto, non nella sostanza e nel merito
dello sciopero che è sempre legittimo.
Lo ritenevo estemporaneo per il semplice fatto che solo pochi
giorni prima - nello specifico ho qui le date, il 27 giugno -
avevamo avuto un incontro con le organizzazioni sindacali nel quale
avevamo rappresentato lo stato dell'arte, quindi la presentazione
sia dello schema di norme di attuazione riguardante il trattamento
pensionistico previdenziale del Corpo valdostano dei Vigili del
Fuoco, sia la bozza di norma del Corpo Forestale, tutti passaggi
che erano in corso, che avevano peraltro anche avuto dei passi
avanti importanti proprio nelle ultime settimane.
Semplicemente ritengo che questo sciopero poi in maniera seria è
stato revocato non tanto per le impegnative che ci siamo presi,
perché erano impegnative che potevamo tranquillamente prendere
anche qualche mese prima rispetto al percorso; rispetto alla
tempistica le questioni sono un poco più complicate, nel senso che
la formazione di un comparto sicurezza è un passaggio logico e
naturale rispetto al momento in cui sia il Corpo Valdostano dei
Vigili del Fuoco che il Corpo Forestale saranno equiparati,
ovviamente la creazione di quest'area di comparto, area di
contrattazione, è il contenitore entro il quale queste nuove
equiparazioni previdenziali ed economiche dovranno essere
gestite.
Abbiamo preso atto innanzitutto del fatto che le organizzazioni
sindacali - quasi tutte - hanno trovato una linearità rispetto a
questo percorso, perché inizialmente non era così e, in buona
sostanza, nell'incontro che abbiamo avuto con le organizzazioni
sindacali il 6 luglio abbiamo provato a mettere qualche data.
La prima data che abbiamo fissato è quella del 31 ottobre
prossimo per la modifica della legge 22/2010, che è il primo
passaggio poi per la creazione di quest'area di contrattazione.
Poi successivamente ci sarà il passaggio in Comitato Regionale
Politiche Contrattuali - Corepoc che darà la direttiva al Comitato
regionale per le relazioni sindacali che avvierà la contrattazione,
immaginiamo entro fine anno.
L'ultimo aspetto che abbiamo aggiunto è che, entro fine 2022,
proporremo una prima bozza di disegno di legge di revisione della
legge regionale 37/2009, che è la legge in materia di antincendio
della Regione.
Questi sono gli aspetti semplicemente che abbiamo aggiunto
rispetto a quello che si stava già facendo in tutta la materia, in
particolare previdenziale e pensionistica, che è avviata da tempo.
Nessun problema a darvi una copia del verbale.
Presidente -
Per la replica, consigliere Baccega.
Baccega (FI) -
Le notizie sono sicuramente positive,
credo che nella sua valutazione, rispetto al comunicato stampa, non
ci sia l'ipotesi che possa pensare che Forza Italia possa entrare
nelle scelte sindacali, soprattutto nelle scelte di forma di lotta.
Questo evidentemente è stato deciso in un ambito dove noi siamo
completamente assenti.
Ci sono delle notizie certamente positive, credo che l'iter vada
sicuramente nella direzione auspicata, forse magari approvando
quella risoluzione, avremmo potuto evitare un po' di clamore
mediatico sulle testate nazionali rispetto a una cosa che aveva già
avviato il suo percorso in qualche modo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK