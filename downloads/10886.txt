Consiglio Regionale della Valle d'Aosta - Oggetto del Consiglio n. 1879 del 15 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1879 del 15 febbraio 1991 - Resoconto
OGGETTO N. 1879/IX - Reiezione della proposta di regolamento
regionale: "Modifiche all’articolo 25 del
regolamento regionale 20 dicembre 1972: Norme per
l’applicazione della legge 3 agosto 1949, n. 623 e
successive modificazioni, concernente la immissione in consumo in
Valle d’Aosta di determinati contingenti annui di
generi e di merci in esenzione fiscale, già modificato con
regolamento regionale 22 aprile 1985, n. 2".
Presidente: Il Consigliere Milanesio ha chiesto la parola per
illustrare la proposta di regolamento n. 5, presentata dal
Consigliere Riccarand ed iscritta al punto 46
dell’ordine del giorno; ne ha facoltà.
Milanesio (PSI):
Sarò telegrafico. La I Commissione
consiliare permanente aveva espresso un parere favorevole alla
discussione in aula. E’ vero che non si possono più
esprimere pareri di questo tipo, ma resta il fatto che la I
Commissione è contraria alle abrogazioni richieste dalla proposta
di modifica dell’articolo 25 del Regolamento
regionale 20 dicembre 1972.
La proposta è composta da un solo articolo che recita
testualmente: "A decorrere dal 1° gennaio 1991 sono abrogate la
lettera a)..." e che prevede la cessazione delle assegnazioni di
buoni di benzina in esenzione fiscale ai comuni ed alle
amministrazioni pubbliche per disincentivare
l’utilizzo del mezzo di trasporto a benzina.
Il Consiglio prima ha approvato una legge che favorisce
l’acquisto di mezzi a trazione elettrica. Per quanto
riguarda la presente proposta, invece, la Commissione aveva
espresso parere favorevole alla discussione in aula, ma contrario
alla sua accettazione.
Presidente:
Colleghi Consiglieri, mi corre
l’obbligo di fare una precisazione.
Nel corso del tempo, prima che questo problema fosse meglio
precisato nel Regolamento, c’era a volte la tendenza
di non assumere posizioni o di non votare in sede di Commissione un
provvedimento, esprimendo invece il parere che lo stesso andasse in
aula. Adesso, invece, il Regolamento è molto chiaro in proposito:
il provvedimento va in aula dopo un certo numero di giorni e
quindi, essendo il parere delle Commissioni consultivo,
indipendentemente dal fatto che esso sia favorevole o contrario, il
provvedimento va comunque in aula, nel senso che non è più soggetto
al vincolo del parere favorevole o contrario delle Commissioni.
Anche se le Commissioni esprimessero parere contrario
all’unanimità, il provvedimento andrebbe lo stesso
in aula.
Ho fatto di nuovo questa chiarificazione affinché non sorgano
equivoci. Quindi, il provvedimento, indipendentemente dalla
posizione che assume la Commissione, va in aula per decorrenza di
termini.
Ha chiesto la parola il Consigliere Riccarand; ne ha
facoltà.
Riccarand (VA):
Questa proposta di regolamento è
strettamente connessa alla proposta di legge che abbiamo appena
approvato. E’ chiaro che, quando si dà un congruo e
significativo contributo, pari al 90 per cento della spesa di
acquisto dell’automezzo e delle relative
attrezzature, ai comuni per invitarli ad indirizzarsi verso tipi di
autoveicoli meno inquinanti, nello stesso momento bisognerebbe
eliminare le incentivazioni che possono andare in una direzione
contraria. Questa proposta di regolamento è strettamente connessa a
quella legge, perché toglie i buoni di benzina ai mezzi degli enti
pubblici.
Non si tratta di una grande quantità di buoni di benzina, ma di
una quantità piuttosto modesta, per cui non ne consegue alcun danno
economico di rilievo, ma l’iniziativa ha un preciso
significato educativo, perché indica una strada ed orienta verso la
ricerca e l’utilizzo di nuovi mezzi.
Oltretutto, il fatto che la Regione distribuisca buoni di
benzina o di gasolio in esenzione fiscale ad enti pubblici ed a se
stessa è un’assurdità, perché i veicoli
dell’amministrazione regionale che funzionano con
carburante in esenzione fiscale non le fanno risparmiare alcunché,
visto che se lo stesso carburante fosse acquistato a prezzo pieno,
i nove decimi delle tasse di cui è gravato entrerebbero comunque
nelle casse regionali; ne consegue che per
l’amministrazione i buoni di benzina non determinano
alcun risparmio reale, ma sono solo una partita di giro.
Allora, visto che non c’è alcun danno economico
per nessuno, ma sembrando a noi che l’eliminazione
di questi buoni abbia una funzione educativa e promozionale, specie
quando si incentivano altri tipi di veicoli, noi manteniamo la
proposta di regolamento.
Presidente:
Ha chiesto la parola il Consigliere Louvin;
ne ha facoltà.
Louvin (UV):
Le Président de la Commission a déjà précisé
le sens de l’avis exprimé par les membres de la
Commission et je me rattache à ces précisions pour ajouter
simplement une raison supplémentaire, qui nous a menés à vouloir en
quelque sorte suspendre ce genre d’interventions
proposées par le Conseiller Riccarand.
Nous ne sommes pas sans savoir qu’il y a en effet
une étroite liaison entre le fait d’encourager, par
les coupons d’essence, l’emploi de
moyens mécaniques qui marchent justement à essence et le fait, de
l’autre côté, de favoriser, comme nous
l’avons fait par la loi que nous venons
d’approuver, l’achat de moyens
électriques et non-polluants. Cependant nous estimons nécessaire
qu’il y ait une phase
d’expérimentation préalable et que avant
d’intervenir sur la discipline légale, concernant
les coupons d’essence, il y ait la certitude que ces
moyens électriques ou d’autre nature puissent être
et convenablement employés par les collectivités locales.
Nous ne sommes pas contraires a priori à ce genre
d’intervention, mais nous estimons
qu’elle doit être reportée à un moment successif,
après une phase d’expérimentation, suite à laquelle
nous pourrons réexaminer ce genre de propositions et éventuellement
adopter des mesures de cette nature. Pour l’instant,
la position du groupe de l’Union Valdôtaine
s’exprime par l’abstention sur cette
proposition de règlement.
Président:
Le Conseiller Mafrica a demandé la parole; il
en a la faculté.
Mafrica (PCI):
Noi abbiamo votato molto volentieri a
favore della proposta precedente, ma ci pare che questa, almeno in
questa fase, non sia così strettamente collegata a quella. Perché?
Molto probabilmente perché non tutti i comuni potranno utilizzare
veicoli elettrici e quindi per alcuni potrebbe risultare in qualche
modo punitivo o disincentivante l’avere, da una
parte, l’impossibilità di usufruire dei contributi
e, dall’altra, il deficit causato dal venir meno dei
buoni.
Proprio per favorire l’uso, nei comuni dove è
possibile, degli autoveicoli elettrici, non ci pare opportuno
mettere insieme le due cose, mentre ci sembra più efficace
un’opera di persuasione che può essere svolta molto
più agevolmente, senza una contropartita che i comuni potrebbero
valutare negativamente. E’ vero che rispetto
all’intera partita fiscale la differenza è molto
lieve, però in un caso si parla di Regione, mentre
nell’altro di entrate e di spese dei comuni.
Per queste ragioni noi, come Gruppo, ci asteniamo dal votare
questo provvedimento.
Presidente:
Ha chiesto la parola il Consigliere
Milanesio; ne ha facoltà.
Milanesio (PSI):
Anch’io prima ho votato a
favore della legge che incentiva le amministrazioni pubbliche a
dotarsi di automezzi non inquinanti e l’ho fatto per
non turbare quell’unanimità, che sembrava si fosse
creata attorno ad una legge che io giudico scarsamente incidente,
anzi sono sicuro che non inciderà minimamente nel rapporto tra
automezzi a motore a scoppio e a motore elettrico. A mio parere si
tratta della classica legge che può compiacere solo le anime belle,
che pensano che basti fare una legge di principi con 250 milioni
per risolvere il problema.
Adesso, però, non vedo come potrei votare a favore di questo
provvedimento, che sostanzialmente tende a togliere alle
amministrazioni comunali, visto che per
l’amministrazione regionale si tratta solo di una
partita di giro, un’agevolazione della quale
beneficiano tutti i cittadini della nostra Regione e che pertanto
ritengo giusto possa competere anche alle amministrazioni
comunali.
Dichiaro quindi il nostro voto contrario a questa proposta di
modifica del regolamento regionale n. 5.
Presidente:
Se nessuno chiede la parola, il Consiglio è
chiamato a pronunciarsi sull’articolato.
Do lettura dell’articolo 1.
Articolo 1
A decorrere dal 1° gennaio 1991 sono abrogate la lettera a) del
terzo comma e la lettera a) del quinto comma
dell’articolo 25 del Regolamento regionale 20
dicembre 1972 (Norme per l’applicazione della legge
3 agosto 1949, n. 623 e successive modificazioni, concernente la
immissione in consumo in Valle d’Aosta di
determinati contingenti annui di generi e di merci in esenzione
fiscale), così come modificato dal regolamento regionale 22 aprile
1985, n. 2.
Presidente:
Se nessuno chiede la parola, pongo in
votazione l’articolo 1 testé letto.
Esito della votazione:
Presenti: 28
Votanti: 4
Favorevoli: 1
Contrari: 3
Astenuti: 24 (Agnesod, Aloisi, Andrione, Bajocco, Beneforti,
Bondaz, Chenuil, Dolchi, Fosson, Lanièce, Lavoyer, Limonet, Louvin,
Mafrica, Monami Cristina, Mostacchi, Perrin, Ricco, Rusci,
Stévenin, Trione, Vallet, Viérin e Voyat).
Il Consiglio non approva
---
Il Consiglio
prende atto della reiezione della proposta di regolamento n. 5,
concernente: "Modifiche all’articolo 25 del
regolamento regionale 20 dicembre 1972: Norme per
l’applicazione della legge 3 agosto 1949, n. 623 e
successive modificazioni, concernente l’immissione
in consumo in Valle d’Aosta, di determinati
contingenti annui di generi e di merci in esenzione fiscale, già
modificato con regolamento regionale 22 aprile 1985, n. 2".
---
Presidente:
La seduta è tolta. Il Consiglio riprenderà i
suoi lavori alle ore 16. Grazie.
---
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK