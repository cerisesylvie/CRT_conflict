Consiglio Regionale della Valle d'Aosta - Oggetto del Consiglio n. 2804 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2804 del 11 ottobre 2023 - Resoconto
OGGETTO N. 2804/XVI - Approvazione di mozione: "Impegno a
relazionare alle commissioni consiliari competenti in merito
all'inquadramento delle figure dei Capi dei servizi di segreteria
delle Istituzioni scolastiche e dei responsabili degli uffici degli
Enti locali nell'ambito della riforma della legge regionale
22/2010".
Bertin (Presidente) -
Riprendiamo i lavori, siamo al
punto n. 7 dell'ordine del giorno. Per l'illustrazione della
mozione, si è prenotata la consigliera Erika Guichardaz a cui passo
la parola.
Guichardaz E. (PCP) -
In data 12 luglio 2023, questo
Consiglio ha approvato la legge relativa alle disposizioni urgenti
per l'efficientamento organizzativo degli enti del comparto della
Valle d'Aosta, una riforma che il nostro gruppo, già in fase di
discussione, diceva essere discriminatoria visto che mancavano di
fatto la definizione di una corretta pesatura delle responsabilità
e la previsione di un meccanismo selettivo.
Adesso si citerà, immagino, lo studio della Bocconi che è stato
approvato lunedì dalla Giunta regionale ma che non è ancora a
disposizione dei Consiglieri regionali a oggi e che quindi non
abbiamo potuto analizzare ma che speriamo il Presidente della
Regione possa in qualche modo anticiparci nella fase di questa
discussione.
Durante quella discussione, quindi della legge di luglio, non
era chiara la definizione soprattutto di quello che riguarda le
posizioni e l'intenzione del Governo su alcune figure del comparto
che, di fatto, già svolgono posizioni di particolare responsabilità
in quanto hanno responsabilità amministrative, gestiscono risorse
umane e finanziarie.
Per intenderci, parliamo dei capi dei servizi di segreteria
delle istituzioni scolastiche e dei responsabili degli uffici e dei
servizi degli Enti locali. L'attribuzione delle maggiori
responsabilità ai capi di servizi di segreteria è prevista nella
legge regionale 19/2000, che prevede che il responsabile
amministrativo sovrintenda, con autonomia operativa nell'ambito
delle direttive impartite e degli obiettivi assegnati, ai servizi
amministrativi, ai servizi generali dell'istituzione scolastica,
coordinando il relativo personale, mentre, per quello che riguarda
i responsabili degli uffici e dei servizi degli Enti locali,
facciamo riferimento alla legge 54/98, che prevede per i
responsabili degli uffici e dei servizi degli Enti locali il potere
di spesa sulle quote di bilancio assegnate dalla Giunta
comunale.
Per questo, durante la discussione rispetto a quel disegno di
legge, avevamo depositato un ordine del giorno che impegnava il
Presidente, di concerto con le competenze dei rappresentanti
sindacali, a promuovere un approfondimento sull'attuale
inquadramento di queste due figure e rideterminare, contestualmente
all'avvio delle PPR, la disciplina giuridica ed economica di queste
figure professionali, valorizzando la maggiore responsabilità
attribuita a questi dipendenti.
Rigettando tale ordine del giorno, il Presidente Testolin aveva
affermato che sia i capi di servizio, sia i responsabili degli
uffici degli Enti locali, potevano rientrare nelle posizioni di
particolare responsabilità in modo graduale o in maniera
predefinita a differenza dell'altro personale di categoria D
dell'Amministrazione regionale degli enti del comparto unico della
Valle d'Aosta.
Su quest'argomento era anche stato depositato un ordine del
giorno dal consigliere Aggravi l'8 luglio del 2022, inerente alla
gestione amministrativa contabile delle istituzioni scolastiche ed
ulteriore chiarezza anche su questo potrebbe arrivare visto che da
quell'8 luglio, in cui è stato votato quell'ordine del giorno,
stiamo ancora aspettando l'audizione rispetto a quanto previsto in
quel Consiglio regionale.
È indispensabile prevedere, contestualmente alla disciplina
giuridica e al trattamento economico delle posizioni di particolare
responsabilità, anche gli aspetti giuridici ed economici riferiti
ai capi di servizi e ai responsabili degli uffici.
Forse il Presidente ci dirà che cosa è stato fatto da luglio a
oggi, se esiste una direttiva del COREPOC che vada in qualche modo
già a definire quello che sarà il possibile accordo da
sottoscrivere e forse anche se vi sono state delle interlocuzioni
con le rappresentanze sindacali proprio riferite a queste figure
nell'arco di questi mesi, in cui la mozione è stata lì giacente
fino ad arrivare all'inizio dell'ordine del giorno.
Quello che chiediamo con questa mozione è l'impegno del
Presidente a relazionare nelle Commissioni consiliari competenti
rispetto all'attuale inquadramento delle figure, quindi ribadiamo
l'ordine del giorno depositato dal consigliere Aggravi nel 2022 e
chiediamo anche di relazionare rispetto alle intenzioni del Governo
per valorizzare queste due figure professionali.
Presidente -
Con l'illustrazione della mozione, possiamo
aprire la discussione generale sul punto in questione. La
discussione generale è aperta, chi vuole intervenire è pregato di
prenotarsi. Ci sono prenotazioni? Qualcuno vuole intervenire? Non
vedo richieste, chiudo pertanto la discussione generale. La
discussione generale è chiusa. Per il Governo replica il Presidente
della Regione, ne ha facoltà.
Testolin (UV) -
Ho ascoltato con attenzione
l'introduzione alla mozione da parte della collega; il tema
trattato è sicuramente di interesse ed è nevralgico all'interno
delle decisioni dell'Amministrazione, è un tema anche molto
delicato e che deve venire affrontato con dovizia di particolari e
probabilmente anche le note che ho preparato non sarebbero
esaustive per concludere quello che è un confronto che deve essere
principalmente di spiegazione e di comprensione di alcuni
elementi.
Se per voi va bene, in questa sede io non entrerei nel merito
delle richieste fatte, ma accoglierei l'invito a presentarmi in
Commissione in modo da essere supportato anche, per quanto riguarda
gli aspetti tecnici e in modo da dare una visione complessiva e
puntuale delle situazioni attuali e delle prospettive.
Per quanto ci concerne, votiamo favorevolmente la mozione e ci
vediamo in Commissione.
Presidente -
Consigliere Aggravi per dichiarazione di
voto, ne ha facoltà.
Aggravi (RV) -
Soltanto per confermare che il mio gruppo
voterà questa mozione che - come ha ricordato la collega
Guichardaz, e come penso molti di noi si ricordano - in realtà è
ciclica, perché era già stata presentata e sostenuta in sede del
provvedimento di legge che richiamava la collega ma anche in
precedenza se ne era già parlato, se non erro quando si era votato
il regolamento contabile delle istituzioni scolastiche, quindi
siamo favorevoli a questa mozione e soprattutto attendiamo la
possibilità in Commissione di fare più chiarezza su un aspetto non
banale ma soprattutto anche molto importante per quello che
riguarda la sostenibilità delle strutture organizzative non
soltanto degli enti scolastici, ma anche, giustamente, degli enti
locali.
Presidente -
Consigliera Guichardaz ne ha facoltà.
Guichardaz E. (PCP) -
Accogliamo con favore quanto detto
dal Presidente, anche perché effettivamente è un argomento
piuttosto delicato e soprattutto è molto tecnico, quindi sotto
questo punto di vista sicuramente poterne parlare con i tecnici in
Commissione potrà essere anche più d'aiuto rispetto a tutti i
Consiglieri dell'Aula.
Presidente -
Non vedo altre richieste di dichiarazioni di
voto, pertanto possiamo mettere in votazione la mozione. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK