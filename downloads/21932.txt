Consiglio Regionale della Valle d'Aosta - Oggetto del Consiglio n. 1636 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1636 del 5 dicembre 2005 - Resoconto
OGGETTO N. 1636/XII - Eventuale insediamento di un centro di
ortopedia e di riabilitazione in Comune di Saint-Pierre.
(Interrogazione)
Interrogazione
Premesso:
- che il Comune di Saint-Pierre ha ipotizzato sin dal 1994
l'insediamento, in località Breyan, di un centro sanitario di alto
livello scientifico e di carattere internazionale, operante
preferibilmente nel settore dell'ortopedia e della
riabilitazione;
- che tale ipotesi si è tradotta, negli anni 1996-1997, in
uno studio di fattibilità a cura della Compagnie française de
gestion de services de santé-Sanesco;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se è a conoscenza dell'ipotesi di cui in Premessa;
2) se tale ipotesi ha avuto un seguito. In caso
affermativo:
- qual è l'ente o la società privata che si occuperà della
realizzazione;
- quali sono i tempi, le modalità e i costi di
realizzazione;
- se la Regione o qualche società da essa partecipata o
controllata interverrà nella realizzazione o nel finanziamento di
tale progetto;
3) se la previsione di un centro specialistico nel settore
dell'ortopedia e della riabilitazione rientra nella pianificazione
sanitaria vigente e/o in quella in corso di elaborazione;
4) se è a conoscenza dei risultati dello studio Sanesco e se
essi sono coerenti con i fabbisogni previsti nel piano
socio-sanitario vigente e/o in quello in corso di
elaborazione.
F.to: Tibaldi - Frassy - Lattanzi
Presidente - La parola all'Assessore alla sanità, salute e
politiche sociali, Fosson.
Fosson (UV) - Alle due prime domande non posso rispondere nulla,
nel senso che non sono assolutamente a conoscenza dell'iniziativa
che viene descritta qui. Dirò di più, non vi è una documentazione
di tale insediamento in nessun cassetto dell'Assessorato e anche i
funzionari che sono stati responsabilizzati su questo non ne sanno
nulla, quindi anche alla seconda domanda su tale società francese
non le posso rispondere. In Assessorato non vi sono domande di
accreditamento di nessuna struttura privata, tranne quella
psichiatrica - che lei conosce bene - a Châtillon. Fra l'altro, con
il Comune di Saint-Pierre abbiamo svolto una lunga relazione sul
fatto della farmacia... però di questo non so niente.
Per correttezza, mi sembra di dover fare un discorso anche
rispetto alla terza domanda:
"se la previsione di un centro
specialistico nel settore dell'ortopedia e della riabilitazione
rientra nella pianificazione sanitaria vigente e/o in quella in
corso di elaborazione"
, anche perché i rapporti fra pubblico e
privato nella sanità sono all'ordine del giorno. È stato accolto
molto positivamente l'articolato della finanziaria nazionale, dove
non dice come, ma parla della necessità di porre comunque dei tetti
di controllo alla mobilità attiva e passiva; questo articolo dà la
possibilità - il che non vuol dire togliere la libertà - di
controllare in base all'appropriatezza e soprattutto sui "DRG"
medio bassi l'appropriatezza delle prestazioni, altrimenti non
riusciamo a controllare il sistema. Si discute molto dei rapporti
fra pubblico e privato in sanità, tali accreditamenti che fanno
diventare pubblici dei privati senza una programmazione, stanno
ponendo in tutte le Regioni dei grandi problemi, soprattutto le
piccole Regioni devono affrontare questo discorso con una
normativa, che sembra che adesso abbiamo. Per parlare di tali
rapporti fra pubblico e privato devo citare il decreto legislativo
n. 502, che fissa tutta la normativa, dividendo questi rapporti in
tre passi: autorizzazione, accreditamento, convenzione, laddove
l'autorizzazione delle strutture private, ma anche di quelle
pubbliche - noi stiamo facendo questa autorizzazione a seconda di
"standard" che per la prima volta sono stati pubblicati lo scorso
anno - deve essere concessa a chiunque ha tali requisiti, cioè uno
fa una domanda, l'ufficiale sanitario verifica l'idoneità della
struttura, dopodiché è autorizzato ad aprire con un rischio di
impresa. Altro discorso è l'accreditamento: l'accreditamento è
definito dal decreto legislativo n. 502 come un processo
amministrativo ad un soggetto già autorizzato, che dice che è
idoneo ad erogare prestazioni sanitarie per il servizio sanitario
nazionale. È idoneo però non è detto che il servizio sanitario
stabilisca con lui dei contratti, che invece possono avvenire con
il terzo momento: quello delle convenzioni. C'è una notevole
confusione in questo momento, perché il sistema sanitario
piemontese ha di fatto identificato accreditamento con convenzione,
definendo che chi è idoneo ad erogare prestazioni sanitarie per il
servizio sanitario nazionale praticamente diventa pubblico.
L'accreditamento, che è un passo fondamentale, da cosa può essere
determinato? Può essere determinato secondo dei tetti, cioè ti
accredito, ma tu mi fai 100 prestazioni; allora definire cento
prestazioni e poi la centunesima no diventa difficile, oppure come
abbiamo vissuto nel caso della struttura di Châtillon un
accreditamento geografico, cioè posso fare una struttura
accreditata in bassa Valle e non in media Valle. Cerchiamo di
definire questo accreditamento a seconda dei fabbisogni, cioè io
accredito una struttura, dico: "ho bisogno di te per far funzionare
meglio la sanità, laddove io come sanità pubblica, dopo aver
"fatto" tutte le possibili soluzioni, non riesco a far fronte a una
domanda che i cittadini mi pongono", e poi comunque perché, e
questo era il punto di partenza iniziale... che una struttura
privata si ponga in competizione con una struttura pubblica può
stimolare anche una struttura pubblica a funzionare meglio. Questi
3 sono i momenti istituzionali, quindi possiamo prevedere un
accreditamento, che adesso non c'è, per tetti o per fabbisogni.
Arrivo al passo successivo dicendo che in questo momento abbiamo
una mobilità passiva importante per alcuni settori, lei lo sa bene
e cita Ortopedia e Riabilitazione come settori importanti per una
mobilità. Non credo possa sorgere una struttura operatoria solo
ortopedica su un bacino di utenza così piccolo come il nostro.
Sulla riabilitazione invece il discorso da fare è molto ampio, cioè
noi quando siamo arrivati non avevamo un letto di riabilitazione, i
primi letti nel pubblico sono stati fatti ad Antey, il 1° dicembre
è stata aperta anche la RSA ad Aosta, ma, di fatto, abbiamo delle
convenzioni di riabilitazione con delle strutture private
convenzionate all'esterno della Valle d'Aosta. In questo momento,
pur cercando di potenziare il pubblico al massimo, dobbiamo
utilizzare delle strutture private accreditate e quindi pubbliche
soprattutto in questi settori. Non le nego che vi sono diverse
aziende che si rivolgono a noi chiedendo com'è la situazione della
Valle d'Aosta, cercando di vedere i dati di mobilità che abbiamo e
che sono dati nazionali. Premetto che penso che la Valle d'Aosta,
dal punto di vista della situazione, potrebbe essere una Regione in
cui il sistema riabilitativo... per le comunicazioni... sia
particolarmente appetibile anche per una mobilità attiva. Dal punto
di vista tecnico, dico che subire un intervento chirurgico
importante ortopedico e fare una riabilitazione a 300 chilometri di
distanza tecnicamente non è il massimo, perché la relazione fra il
fisioterapista e chi ha operato l'individuo mi sembra necessaria e
da ricercare.
In questo momento non vi è nella nostra programmazione nessuna
di tali domande di autorizzazione di accreditamento; se arrivassero
penso che potrebbero essere verificate positivamente proprio per le
convenzioni che abbiamo in atto con delle aziende fuori Valle e
ritengo che avere una risposta in Regione a questo, in attesa che
il servizio pubblico si metta alla pari soprattutto sulla
riabilitazione, potrebbe essere positivo: è positivo dal punto di
vista tecnico per la nostra sanità, potrebbe essere positivo per
l'industria della salute in Valle d'Aosta, abbiamo già parlato
delle terme, sicuramente un sistema riabilitativo convenzionato qui
potrebbe avere dei lati positivi per la nostra occupazione. In
questo momento non vi è nulla di preciso, vi è solo un'indagine dei
fabbisogni, un accreditamento dovrà sicuramente essere subordinato
ai fabbisogni che abbiamo e su un discorso di questo tipo al
momento non saremmo negativi, anzi.
Presidente - La parola al Consigliere Tibaldi.
Tibaldi (CdL) - Ringrazio l'Assessore della risposta, dove ha di
nuovo tracciato quelle che sono delle tappe fondamentali che, ai
sensi del decreto legislativo n. 502, devono essere percorse per
addivenire a queste convenzioni fra privato e pubblico nel sistema
sanitario; tuttavia, vorrei farle presente alcune cose. Fermo
restando che non esiste alcuna domanda e che sul quesito n. 2 non
poteva dare nessuna risposta in quanto non possiede elementi, mi
sono informato presso il Comune di Saint-Pierre e mi risulta, sulla
base di documenti che sono qui agli atti, che quel Comune sta
lavorando su un certo tipo di progetto dal 1994, anno in cui ha
incaricato questa società "Sanesco" di predisporre uno studio di
fattibilità economica inerente la realizzazione di una struttura
sanitaria in località Breyan. Questo incarico prevede la
realizzazione di un centro sanitario ad alto livello scientifico,
di carattere internazionale, preferibilmente operante nel settore
dell'ortopedia e della riabilitazione. Ora la Giunta nel 1996 ne
era a conoscenza, cito in proposito il provvedimento di Giunta n.
5283/1996, perché approvava una variante al PRG comunale e
prevedeva che fosse fatto uno studio di impatto economico per
tenere in debito conto le previsioni di insediamento a Breyan, fra
le quali anche una struttura sanitaria. La Regione quindi aveva
conoscenza di qualcosa che si stava modificando a livello di piano
di dettaglio in una porzione del territorio comunale di
Saint-Pierre. Di qui è scaturita l'esigenza di affidare questo
studio alla società "Sanesco", che peraltro è stato siglato il 1°
luglio 1996. Il fatto singolare è che all'articolo 4 della
convenzione stipulata fra Comune di Saint-Pierre e "Sanesco" si
dice che
"
la municipalité de Saint-Pierre, pour tout ce
qui concerne les données actuelles d'activité des établissements de
la Région..."
, cioè si impegna a fornire tutti i dati relativi
ad attività di stabilimenti sanitari presenti in regione, i costi
salariali, la fiscalità, le tariffe di rimborso, le regole
autorizzative per la creazione di stabilimenti di tipo ospedaliero
e le eventuali norme regionali da rispettare. Era stato quindi
messo in moto un dialogo fra il Comune e la Regione, che immagino
forse non lei, ma qualche suo collega potrebbe conoscere, tanto che
il Comune impegnò la spesa di 50 milioni e sappiamo che per le
esigue risorse comunali 50 milioni di vecchie lire rappresentano
una cifra sostanziosa. Vi è di più: il 29 giugno 2005 il Consiglio
comunale di Saint-Pierre ha ribadito la necessità di impegnare in
questa variante urbanistica solo alcuni ettari dei 17 complessivi
per realizzare questa clinica sanitaria, quindi una parte sarà
destinata a parco e strutture funzionali alla fruizione del
Castello di Saint-Pierre, un'altra parte dovrebbe essere utilizzata
per la clinica.
Orbene, siamo nel 2005, prendiamo atto che lei, Assessore, non
ne sa nulla, ma il Comune torna a parlarne come di un qualcosa che
sarebbe di imminente avvio. La Regione è intervenuta in merito con
la Direzione urbanistica, la struttura regionale ha espresso alcune
osservazioni sempre per quanto riguarda l'aspetto di pianificazione
territoriale, quindi ci fa strano che l'Assessore non ne sia a
conoscenza. Un consiglio: ripristinate un po' più di collegialità
all'interno della Giunta. Il Comune può farlo da solo e potrebbe
essere anche una struttura meramente privata, ma immaginiamo che,
se si è parlato di norme regionali fin dal 1996 e di opportunità di
valutare i fabbisogni, eccetera, le intenzioni siano quelle di
addivenire a una convenzione.
La ringraziamo per la sua risposta e ci tenevamo a darle queste
informazioni, che ci sembrano importanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK