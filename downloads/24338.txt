Consiglio Regionale della Valle d'Aosta - Oggetto del Consiglio n. 3289 del 6 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3289 del 6 febbraio 2008 - Resoconto
OGGETTO N. 3289/XII - Interpellanza: "Intervento della
Regione sul Comune di Aosta per il riordino della viabilità della
città".
Interpellanza
Premesso che i problemi della viabilità di Aosta, in
particolare l'accesso alla città, costituiscono un problema che
investe tutta la regione, sia perché una gran parte di chi si reca
per lavoro in città risiede nei comuni limitrofi, sia perché la
presenza dell'Amministrazione regionale fa di Aosta un polo di
attrazione di tutto il traffico regionale;
Ricordato che l'inaugurazione del ponticello metallico sul
fiume Buthier, nel mese di novembre, a monte del ponte che immette
da Corso Ivrea in città, con la conseguente riorganizzazione della
viabilità, ha portato a insostenibili ingorghi e alla protesta di
tutti i commercianti per la sopravvenuta impossibilità di girare
attorno all'Arco d'Augusto;
Sottolineato come l'assurda ridefinizione dei percorsi
obbligati, soprattutto la trasformazione a doppio senso di Via
Pasquettaz, paralizzi in certe ore chiunque dai Comuni di Roisan e
Saint-Christophe cerchi di entrare in città nella zona
dell'arco;
Rammentando che il Comune di Aosta, cedendo alle proteste dei
commercianti di Via Sant'Anselmo ha ripristinato nel mese di
dicembre il percorso che consente di circolare attorno all'Arco
d'Augusto, ma non ha rimesso in ordine la viabilità a cavallo del
Buthier e che perciò gli ingorghi e gli incidenti si susseguono
tuttora;
Considerando che tutto ciò arreca fastidi, danni e costi ai
cittadini valdostani, oltre ad aumentare in modo inaccettabile
l'inquinamento della zona, dove i veicoli sono costretti a
circolare nelle condizioni in cui le emissioni da gas di scarico
sono al livello peggiore;
i sottoscritti Consiglieri regionali
Interpellano
l'Assessore competente per conoscere:
1) se la Regione intenda intervenire con la sua autorità, e
con quali strumenti, nell'interesse della salute e del portafoglio
dei cittadini che ogni mattina da Roisan, Porossan e
Saint-Christophe debbono recarsi ad Aosta, concordando con il
Comune di Aosta tempi e modo di riportare ordine nel traffico e
serenità tra i cittadini, essendo stati da più parte avanzati
suggerimenti in grado di risolvere il problema;
2) se la Regione non ritenga che nella realizzazione del
ponte in essere si possano ravvisare più gravi responsabilità in
ordine alla gestione del denaro pubblico, trattandosi di opera
assai costosa non solo apparente inutile, ma rivelatasi sin qui
dannosa.
F.to: Ottoz - Frassy
Presidente
- La parola al Consigliere Ottoz.
Ottoz (CdL)
- La città di Aosta è una città che ha
un'altissima densità di popolazione, oltre 1.500 abitanti per
chilometro, che, se non è la più alta d'Italia, poco ci manca come
Comune, quindi occupa tutti i Comuni limitrofi sia perché la gente
abita a Sarre, o a Saint-Christophe, o a Gignod, o a Pollein, o a
Charvensod... e lavora ad Aosta, sia perché questo provoca un
flusso di traffico in uscita e in entrata ad Aosta giornaliero che
ben conosciamo per averne tutti patito le conseguenze e perché, tra
l'altro, è all'attenzione dell'Ufficio viabilità della città di
Aosta, che fa di tutto, secondo il noto "Fubini pensiero", per
rendere le cose più difficili; "d'altronde dal principio
urbanistico stufiamo questi bastardi con la macchina così alla fine
capiscono e la lasciano a casa". La gente purtroppo continua a
venire ad Aosta, dove c'è questo polo di attrazione fondamentale
della nostra Regione che è l'Amministrazione regionale, quindi
Aosta è l'imbuto, il polo di attrazione di tutto il traffico di
tutta la Valle, in particolare de "La Plaine". Questo farebbe
pensare che in teoria si dovrebbe fare una serie di azioni per
favorire l'afflusso e il deflusso del traffico, in quanto questo
permette, facendo scorrere le automobili, di inquinare meno, perché
tutti sappiamo che le auto il massimo di inquinamento lo fanno
quando sono ferme con il motore accesso e subito dopo quando si
muovono a passo d'uomo. Tutto questo per dire che alcuni mesi fa, a
novembre, è stato inaugurato quel meraviglioso ponte sul Buthier,
il quale avrebbe dovuto accelerare lo smaltimento del traffico
diretto verso Saint-Christophe, Porossan e Roisan, dirigendolo
direttamente senza passare sul vecchio ponte: quello grande sul
Buthier e quindi smaltendolo direttamente. In realtà, un po' perché
il ponte, sempre per il "Fubini pensiero" è fatto con 2 carreggiate
di larghezza appena più larghe di una "Panda" e un po' perché gli
angoli di attacco sono stati fatti talmente stretti che gli
articolati non girano, le astronavi gialle che solcano il traffico
di Aosta, quelle dei trasporti pubblici non riescono a girare... e
la viabilità è stata ridefinita in modo assolutamente demenziale,
il risultato è che tutti i Comuni che sono al di là di questo ponte
creano una difficoltà agli abitanti e ai loro cittadini che la
mattina vengono ad Aosta. Questo potrebbe sembrare un problema di
Aosta, in realtà è un problema di tutta la regione, quello della
viabilità di Aosta, tenuto conto che la nostra Regione ha
competenza primaria sugli enti locali. A seguito del casino creato
da questa prima ridefinizione del Piano di viabilità e apertura del
ponte inaugurato in pompa magna, a parte i 6 incidenti nei primi 5
giorni che poi hanno continuato... si è verificata una protesta
vibrata di tutti i commercianti di Via Sant'Anselmo perché nella
ridefinizione del traffico era stato evitato il giro attorno
all'Arco di Augusto per preservare il monumento. Quando questi
comitati di commercianti si sono recati in Comune, hanno messo in
azione i giornali, hanno elevato una serie di proteste, è stato
comunicato subito che immediatamente si sarebbe ripristinato il
traffico come prima. Quello che invece è successo è che abbiamo
scoperto, come al solito, che i commercianti sono organizzati,
hanno una capacità organizzata di protestare, sono più forti dei
cittadini, i quali non si organizzano e continuano a soffrire
perché è stato, sì, riaperto il traffico attorno all'arco, ma non è
stata ridefinita la viabilità fra i 2 ponti e le 2 strade laterali
ai 2 ponti: Via Pasquettaz dalla parte della sinistra orografica
del Buthier e Via Chabod sulla destra, per cui si passa attorno al
ponte, i commercianti sono contenti perché il traffico è
ulteriormente rallentato e magari li fa lavorare di più, ma i
cittadini ogni mattina alle 8,00 sono bloccati, perché il fatto che
si sia istituito il senso doppio, anziché il senso unico in Via
Pasquettaz, il fatto che vi sia un semaforo solo per chi gira in
Corso Ivrea o chi entra ad Aosta, e tutta una serie di altre cose,
fa sì che lì, non appena il semaforo è rosso, si blocca il traffico
fino alla rotonda che hanno fatto dal lato sinistro del fiume e
tutto si paralizza. Fa sì che per esempio si devono fare una serie
di percorsi strani per fare pezzi di strada brevissimi.
È pur vero che ad Aosta manca un autodromo, quindi dopo la prima
pista di "go kart" realizzata in fondo a Corso Battaglione Aosta -
quella dove bisogna studiare la carta geografica per riuscire ad
arrivare a Tzambarlet -, si è pensato di farne altre 3, in modo che
ogni angolo di Aosta abbia la sua pista da "go kart", perché i
bambini non possono spostare i "go kart" da una parte all'altra
della città. Ne abbiamo quindi appena inaugurate 2: una è questa
tragica del Buthier, l'altra è quella del Pont-Suaz, dove anche lì
i pullman e gli articolati fanno fatica a girare e quella più bella
sarà sicuramente quella all'altezza della scuola di agricoltura;
quindi riusciremo a paralizzare il traffico di Aosta.
Ritengo che i cittadini abbiano il diritto di circolare in
automobile in modo economico, che abbiano il diritto di respirare
senza il traffico bloccato che gli massacra i polmoni e che in
qualche modo, dato che la Regione è competente per il piano di
traffico e per tutti i rapporti della viabilità generale della
Regione, che si prenda in carico questo tipo di problema e che si
faccia parte diligente nei confronti dell'Amministrazione di Aosta,
per concordare quanto meno su tale situazione di cui sto parlando:
il ponte sul Buthier... si recepiscano le indicazioni avanzate da
cittadini che sono state scritte in giro sui "blog", sui siti e
pubblicate anche dalla stampa di Aosta, perché esiste un modo
semplicissimo di rimettere a posto le cose, ma il Comune ignora
tutto questo. Lo scopo di questa interpellanza è che, per evitare
problemi di traffico, perché tutti vediamo che la mattina sono
tutti bloccati quando scendono da Roisan o da Quart per
l'inquinamento che si è creato nella zona che è insostenibile, per
i costi che questo genera ai cittadini in termini di tempo e di
consumo di carburante, la domanda è se l'Assessore competente per i
trasporti non ritenga di dover intervenire con un'azione sul
Comune, in modo che si possano concordare i flussi di ingresso e di
uscita da Aosta in particolare in tale punto, che ha creato una
situazione patologica, in tempi brevi, anche perché la soluzione
c'è. Basta che si faccia Via Pasquettaz da nord a sud in doppio
senso, se poi si fa il ponte, si torna giù, si fa una specie di
rotonda che in realtà è un rettangolo in cui tutti si avviano, si
può anche abolire il semaforo e tutto funzionerebbe domani mattina,
come è stato scritto da più parti, ma come altrettanto non si è
tenuto conto. Vorrei poi che il Governo valuti se in una situazione
del genere, di un ponte fatto e tenuto chiuso non si sa perché, poi
aperto perché altrimenti non si sapeva perché era stato fatto, una
volta aperto che causa solo problemi, anziché risolverne, non si
ravvisino più gravi responsabilità in ordine alla gestione del
denaro pubblico, perché il ponte è costato più di 4 milioni di euro
che sono soldi dei cittadini e che, anziché risolvere un problema,
ne ha creato uno più grave di quanto non c'era. È un'opera assai
costosa che non è solo apparentemente inutile, è addirittura
dannosa.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Proverò a rispondere su tale seconda parte,
perché sono gli unici elementi di relativa competenza della
Regione, perché su tutto il resto la sede non è questa,
evidentemente. Quel ponte non è frutto della fantasia del Comune di
Aosta, ma è un'opera individuata nell'ambito del Piano programma di
Aosta capoluogo, come tale è stata concertata fra l'Amministrazione
comunale e l'Amministrazione regionale, è stata approvata dai
rispettivi Consigli comunali e regionali, di conseguenza ognuno
nelle sedi del dibattito relativo ha potuto esprimere le proprie
valutazioni. Non entro nel merito né del suo utilizzo, né di come
viene utilizzata la rete viaria che con esso si articola, questa è
materia di competenza comunale; credo però di poter dire che una
parte di tali disagi derivano dal fatto che ancora non si è
realizzata una serie di interventi strutturali per quanto riguarda
la viabilità più a sud della città, che dovrebbero definitivamente
assorbire tutto il traffico che arriva da est, decongestionando
questa parte di flussi. Per il resto invito il collega Ottoz a
rivolgersi al suo compagno di partito o rappresentante di "Forza
Italia" presso il Comune di Aosta e di fare in quella sede quelle
che lei ritiene le giuste rimostranze affinché il Comune
intervenga. D'altra parte se, come ha detto, l'opinione dei
commercianti è stata tale da far cambiare idea al Comune di Aosta,
presumo che, se vi fosse una altrettanto consistente ed effettiva
corrente di opinione che volesse qualcosa di diverso, visto che il
Comune di Aosta è così sensibile, cambierebbe idea; se non lo ha
fatto, è perché questa pressione credo al momento attuale non vi
sia.
Presidente
- La parola al Consigliere Ottoz.
Ottoz (CdL)
- Rapidissimamente. La questione di Aosta
capoluogo risale all'alba dei tempi, 1993-1994, quando la
situazione era diversa. Certe opere si sono trascinate nel tempo,
ne abbiamo sentito parlare anche per la questione del "Palais
Aosta", insomma sappiamo come va la questione di Aosta capoluogo,
sappiamo cosa il Comune è stato in grado di spendere, non voglio
qui entrare nel merito di questioni che riguardano il Comune, ma la
questione Aosta capoluogo riguarda opere da realizzarsi e
sistemazioni delle quali c'è bisogno, non riguarda un'analisi dei
flussi di traffico della viabilità alla luce della situazione
attuale. Non c'è dubbio che nella zona saranno realizzate altre
infrastrutture che magari si integreranno con il ponte e potranno
alleviare i fastidi per i cittadini che devono andare ad Aosta a
lavorare, tornare a casa a mangiare e tornare ad Aosta a lavorare,
tornare a casa per passare la serata e andare a dormire, non ho
dubbi su questo, ma non ho capito per quale motivo la Regione a cui
devono stare a cuore i problemi di tutti i Comuni della Valle - e
non è la Regione, il Comune di Aosta che se ne frega di
Saint-Christophe o di Roisan, ma si occupa di tutti i Comuni e
delle situazioni che generano interrelazioni virtuose o perverse
tra vari Comuni - non possa intervenire per quanto riguarda il
piano di traffico per concordare con il Comune una diversa
viabilità, tenuto conto che stiamo parlando di un traffico che
viene da Comuni vicini e non da Aosta e che percorre strade
regionali, non strade comunali o rionali o quant'altro. Ripeto e
chiudo: rimane il fatto che, oggi come oggi, dirigendo il traffico
rotatorio in senso antiorario fra ponte - Via Chabod, ponte - Via
Pasquettaz e immettendo su tutte le parti, si abolirebbe il
semaforo e si eliminerebbe completamente questo tipo di ingorghi
costanti, che ormai sono un fatto strutturale, mattiniero, che c'è
sempre, per non parlare di quando piove... quindi non capisco per
quale motivo l'Assessore ritenga che me ne devo occupare io con
quale Consigliere del Comune di Aosta! Questo è un problema che
riguarda vari Comuni, in cui la Regione deve farsi parte incisiva
per affrontare e risolvere il problema, perché Aosta non è
interessata a risolvere i problemi di Roisan o di Saint-Christophe
e d'altra parte gli abitanti di Roisan e Saint-Christophe non hanno
nessun titolo per andare ad assediare l'ufficio del Sindaco, quindi
la situazione rischia di rimanere bloccata così. Mi auguro e chiedo
sia fatta un'azione nei dovuti modi nei confronti del Comune di
Aosta per affrontare questo problema e alleviarne gli effetti
immediatamente.
Non abbiamo avuto nessuna risposta alla seconda interrogazione,
ossia se la Regione - nella sua libertà di valutazione delle cose e
del comportamento dei Comuni, tenuto conto che ha competenza anche
per quanto riguarda vigilanza e controllo finanziario su come sono
spesi i soldi che sono dati ai Comuni in funzione della legge sul
federalismo fiscale e sulle autonomie locali in valle - non ritenga
che si ravvisino gli estremi di una cattiva gestione di fondi
pubblici in questo caso. A tale domanda non ho ricevuto alcuna
risposta, quindi non possiamo assolutamente ritenerci
soddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK