Consiglio Regionale della Valle d'Aosta - Oggetto del Consiglio n. 3243 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3243 del 20 febbraio 2018 - Resoconto
OGGETTO N. 3243/XIV - Interrogazione: "Perfezionamento delle
procedure tecniche per l'effettuazione dello scrutinio
centralizzato dei voti per l'elezione del Consiglio
regionale".
Farcoz (Président)
- Point n° 11 à l'ordre du jour. La
parole au Président de la Région pour la réponse.
Viérin (UVP) -
Anche qui cercherò di separare i ruoli di
indirizzo da quelli tecnici. Qui spesso noi ci vogliamo sostituire
ai tecnici, facciamo i dirigenti, facciamo i funzionari, ma ci sono
questioni nelle procedure dell'Amministrazione regionale che sono
in capo ai tecnici su indicazione di questo Consiglio e altre
questioni che, invece, rilevano puramente dal lavoro dei tecnici.
Ogni atto votato da questo Consiglio implica poi delle conseguenze
e, quando l'Amministrazione mette in campo le parti tecniche,
spesso queste sono anche difficoltose rispetto alle previsioni di
indirizzo, e spesso, quando ci sono leggi elettorali frutto di
tante sintesi e di bei principi che si vogliono mettere in campo,
ci si deve poi destreggiare per applicarle.
Il collega Chatrian chiede se sono state perfezionate tutte le
procedure per la piena applicazione della nuova modalità: la
risposta è sì, sono state fatte tante riunioni, è stata una delle
prime incombenze di cui ci siamo preoccupati. Invece, riguardo alla
richiesta se vi sono stati incontri tra la parte amministrativa e
la parte tecnica, la risposta è stata no. Quando noi abbiamo
approvato questa legge elettorale i tecnici hanno avuto i loro
ruoli e la parte amministrativa non si è premurata di chiedere ai
tecnici "come va a finire questa cosa?". Meno male che sono stati
fatti degli incontri, perché ci sono questioni, anche di indirizzo,
che andavano seguite molto attentamente. Non sono così automatiche
certe procedure, in un cambio di sistema che non vede più le urne
all'interno di ogni singolo seggio ma vengono trasferite per zona,
in zone centralizzate. Ci siamo pertanto preoccupati e premurati di
seguire attentamente tutto ciò che avveniva e di essere da raccordo
con gli Enti locali, con la parte della Questura e del Tribunale
(queste ultime sono più tecniche). Necessiteremo ancora di un
incontro approfondito, anche con gli Enti locali, perché bisogna
che tutti i pezzi di questo spoglio centralizzato funzionino
affinché siano garantiti tutti i crismi.
Parliamo spesso delle Commissioni, e c'era stato un incontro in
Commissione con i tecnici, prima dell'approvazione della legge, per
verificare se questa cosa era fattibile, dopodiché, dopo
l'approvazione della legge, non c'è più stato raccordo. Abbiamo
fatto parecchi incontri (l'ultimo è di ieri), ma direi di fare
nelle prossime settimane un punto della situazione affinché tutti
siano ben consapevoli di come si svolgerà questo procedimento. Lo
dovremo fare anche al di là degli Enti locali, perché c'è tutta una
parte di Presidenti di seggio, tutta la parte di Polizia municipale
che abbiamo coinvolto e che in un primo momento non lo era, parti
tecniche per garantire che i vari
step
di questa procedura
assicurino dei passaggi tutelanti - al di là di voler mettere in
campo un sistema con spoglio diverso - la tranquillità per tutti,
compresa la parte comunale e dei rappresentanti di lista, a cui
spetta tutta una parte di controllo.
Per capire come si sta incanalando - e poi potremmo vederlo
anche in Commissione in modo più approfondito - il sistema rimane
come lo ha previsto il Consiglio regionale, perché queste sono le
sue battaglie e oggi si devono portare avanti anche tecnicamente:
ci sarà lo spostamento in tre zone centralizzate dei singoli seggi
(sono 151). Nel momento in cui si chiudono i seggi la più grande
preoccupazione è: trasportare immediatamente le schede nella sede
centralizzata, assicurare il trasporto delle stesse in buste che ne
garantiscano la sicurezza e che siano trasportate non su mezzi
propri ma su mezzi della Polizia municipale, scortate dalle Forze
dell'ordine, e che ci sia una corrispondenza nella chiusura dei
seggi, nei
report
tra schede e votanti. La stessa cosa deve
avvenire il mattino successivo: deve esserci una corrispondenza fra
quello che si è fatto il giorno prima e quello che si è fatto il
giorno dopo, ovviamente il tutto deve svolgersi secondo i crismi
della legge, e si deve anche garantire la non riconoscibilità dei
seggi. Tutto questo si sta evolvendo molto positivamente.
Chiaramente ci saranno tempi molto più lunghi di spoglio, perché
vengono previste per legge delle mazzette di schede. Ci saranno poi
dei Presidenti di seggio che verranno utilizzati il giorno
seguente, presi dai seggi del giorno prima, per fare lo spoglio per
lista e per preferenza e ci sarà la trasmissione dei risultati
all'Ufficio elettorale comunale per zona di riferimento, quindi
sono aggregati e non riconoscibili. Ho cercato di riassumere
l'
iter
, ma vi assicuro che i colleghi si sono occupati della
questione, perché non solo abbiamo coinvolto e tanto gli uffici,
bensì ci siamo premurati anche di verificare pezzo per pezzo
dell'Amministrazione, gli adempimenti, compresa tutta la parte
informatica. Credo che nelle prossime settimane sarà interessante,
in Commissione o in una Commissione allargata, che tutti sappiano
effettivamente come si svolgono queste cose. Come Amministrazione
abbiamo iniziato il percorso di condivisione anche a livello
comunale, abbiamo fatto fare all'ufficio una ricognizione per
capire quanti mezzi comunali c'erano e se erano sufficienti a
coprire ogni seggio, perché dovranno trasportare il Presidente di
seggio; in un primo momento si era pensato che il Presidente di
seggio si recasse con mezzo proprio, ma noi abbiamo detto
assolutamente di no. Per tale questione saremo comunque più
puntuali in Commissione.
Lo rilevo dall'interrogazione, ma lo dico proprio anch'io: c'è
stata la premura che ci fosse un raccordo tra noi che abbiamo fatto
la legge e i tecnici che la devono applicare, perché era quello che
mancava. Se non c'era raccordo tra la parte amministrativa e la
parte tecnica, secondo noi si sarebbe andati in una direzione che
non avrebbe avuto gli esiti da tutti sperati. Visto che questo
modello peraltro è sperimentale, dobbiamo
déployer
tutte le
nostre energie perché esso funzioni. Ci sarà maggiore attenzione e
dovremo sollecitare anche tutti i rappresentanti di seggio e tutti
gli scrutatori per aver effettivamente un'attenzione ancora più
vigile su tutte le procedure. Credo che nelle prossime settimane
sarà interessante poterci confrontare, affinché tutti siano edotti
su questo sistema.
Président -
La parole au collègue Chatrian pour la
réplique.
Chatrian (ALPE) -
Non so se avete avuto modo di leggere
l'iniziativa che abbiamo presentato: è nata semplicemente per
conoscere lo stato dell'arte affinché tutto funzioni e ci sia
concretezza rispetto alle discussioni, alle battaglie avute in aula
nel mese di giugno laddove noi, come gruppo ALPE, abbiamo sostenuto
questa modifica. Tutto qui. Non abbiamo accusato nessuno, non vi è
alcun spirito polemico. Non so se devo rileggere l'iniziativa che
abbiamo scritto. A noi non interessa la polemica, il nostro unico
obiettivo era avere il punto di caduta affinché tutto funzioni al
meglio, come ci ha gentilmente adesso illustrato il Presidente
della Regione: è tutto pronto. È stato complicato, non semplice. Il
nostro intento - e penso che l'abbiamo messo in evidenza nelle
premesse - è garantire la tutela della libertà e della segretezza
del voto dei cittadini valdostani. La risposta che ci ha dato
pertanto ci soddisfa perché è tutto pronto, soprattutto i
valdostani sanno perfettamente che si è data attuazione alla legge
che abbiamo votato nel mese di giugno, quindi ci sarà la libertà di
voto, un voto libero, segreto. Penso che questo sia molto bello per
la nostra comunità.
Faccio solo una piccola considerazione. Il Presidente ci diceva
che nessuno si è preoccupato. Ora, nel momento in cui abbiamo
approvato la variazione di bilancio - mi sembra il 4 agosto -
abbiamo inserito risorse in più proprio per il discorso
informatico, perché ne mancavano alcune. I tecnici della Presidenza
della Regione che si occupano di legge elettorale - non era il mio
Assessorato che si occupava di quello - ci hanno richiesto a metà
luglio di mettere in campo ulteriori risorse per poter applicare
quanto approvato dal legislatore nel mese di giugno. Questo era
solo un passaggio in più che volevo fare. Il nostro obiettivo era
pertanto di accertare che tutto funzioni e, da quello che abbiamo
potuto capire, a maggio, quando ci saranno le elezioni regionali,
ci sarà questa nuova era della libertà e della segretezza del voto
per i valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK