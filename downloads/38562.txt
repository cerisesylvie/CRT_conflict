Consiglio Regionale della Valle d'Aosta - Oggetto del Consiglio n. 2078 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2078 del 11 maggio 2016 - Resoconto
OGGETTO N. 2078/XIV - Interpellanza: "Adozione di iniziative
per limitare i danni causati dai cinghiali".
Viérin M. (Presidente) -
Con 26 Consiglieri presenti
iniziamo i lavori del pomeriggio. Siamo arrivati al punto n. 23.
Rinviamo i punti n. 24 e n. 25 in attesa del rientro da Roma del
Presidente della Regione. Passiamo al punto 26 dell'ordine del
giorno. La parole au collègue Nogara.
Nogara (UVP) -
Quest'interpellanza fa seguito ad altre
interpellanze che avevamo già fatto a suo tempo sempre qui in
Consiglio regionale. Oltre a quest'interpellanza, come gruppo UVP,
abbiamo fatto anche dei "116" per capire l'entità sugli
abbattimenti che sono stati fatti negli anni, soprattutto nell'anno
passato. Non c'è molto da dire, ma c'è molto da guardare, nel senso
che da anni ormai si continua a dire che, per i danni che provocano
i cinghiali, si stanno facendo un sacco di interventi, tante cose,
però se si gira sul nostro territorio, si vede che negli anni i
danni continuano ad aumentare e continuano ad aumentare in modo
indiscriminato. Io spero che lei, Assessore, quando mi darà la
risposta, non mi snocciolerà una serie di dati su quanti sono stati
uccisi, come sono stati uccisi, perché basta fare il giro delle
nostre vallate e ci sono un sacco di zone che oramai sono devastate
dai cinghiali. Io mi sono portato molte fotografie, perché in
queste settimane ho girato nei posti dove sapevo che ci sono dei
danni, ma comunque ormai si vada è pieno di buchi, sembra che si
siano piantate patate dappertutto. Il problema più grosso è negli
alpeggi più alti, dove i danni dei cinghiali non è che da un giorno
all'altro si possano risolvere o si può seminare, per degli anni
sui duemila metri non cresce più molta erba dove sono passati i
cinghiali.
Volevo fare un'appendice che non c'entra nulla con i cinghiali,
perché noi ci ritroviamo con i nostri allevatori che devono fare
fronte ai cinghiali, ai cervi, ai caprioli e tra poco anche al
lupo, e questo sarà il tema della prossima interpellanza. Sono
stati proposti tantissimi interventi per i cinghiali, ma alla fine
c'è il momento del
boom
, della discussione sui danni che
provocano questi animali, si esce sul territorio, si fanno due
riunioni per indicare quali potrebbero essere le iniziative e poi
non si fa assolutamente niente. Ho qui una delibera con
l'approvazione del programma di controllo della specie cinghiale,
dove ad un certo punto si legge: "fa presente che la rilevazione
delle superfici danneggiate svolta dal personale del Corpo
forestale della Valle d'Aosta ha permesso di constatare una
tendenza in notevole decrescita che ha avuto il suo valore più
basso mai rilevato". Il Corpo forestale viene chiamato quando ci
sono i danni e quando si vuole essere risarciti. Ormai siamo in una
situazione in cui i nostri agricoltori sono così depressi che non
chiamano neanche più, anche perché se si chiama anche per fare un
sopralluogo, con il problema del
de minimis
, con tutti
questi problemi, alla fine non ti pagano neanche, oppure fra due o
tre anni. Gli agricoltori si trovano con i cinghiali, con i cervi.
Io sono stato l'altro giorno in una zona della Valle del Gran San
Bernardo, mi sono affacciato e in un prato c'erano 20 cervi che
mangiavano tranquilli. Conosce bene anche la situazione l'Assessore
Marguerettaz, perché la zona della Valle del Gran San Bernardo è
interessata non male dalla presenza di cervi e questi sono come dei
manzi che vanno al pascolo. L'allevatore che deve andare al pascolo
si trova prima i danni dei cinghiali, poi i cervi che vanno al
pascolo, non so che cosa bisogna aspettarsi ancora.
Noi vorremmo da lei, Assessore, delle risposte un po' chiare e
le ripeto che spero che non mi elenchi tutti i dati di quanto si è
dato, quanti cinghiali sono stati uccisi, perché se lei si fa un
giro sul nostro territorio, vedrà che i danni sono notevolmente
aumentati rispetto all'anno passato. Basta anche che faccia poche
telefonate nelle stazioni forestali, che le confermeranno questa
cosa e le confermeranno che in tantissime zone della nostra
regione, dove prima non facevano molti danni i cinghiali, in questo
periodo troviamo dei danni.
C'è un altro discorso da fare. Da una parte si dice che dobbiamo
tenerci i cinghiali, i cervi, però ci si aspetta che almeno
l'Amministrazione regionale a un qualcosa ti venga incontro.
Andiamo a prendere il bilancio 2016, troviamo che, per i contributi
ai proprietari e conduttori degli allevamenti per l'attuazione di
misure di prevenzione per i danni della fauna selvatica, è zero.
"Trasferimento ai proprietari degli allevamenti per risarcimento
dei danni provenienti dagli animali predatori, patrimonio
zootecnico - e sarà il prossimo discorso che farò con i lupi - 500
euro". Sappiamo che con la nuova legge sulla caccia ci sarà una
cifra che verrà devoluta proprio al pagamento di questi danni, però
non è con il pagamento di questi danni che si risolve il problema,
perché anche quando in periodi migliori si potevano pagare questi
danni, l'Amministrazione regionale pagava tutti i danni che
venivano fatti, alla fine non ti viene neanche la voglia tutte le
volte di rimettere a posto il terreno, piuttosto si lascia perdere.
Le chiediamo quindi, Assessore, di affrontare seriamente questo
problema e di cercare con cose nuove, con interventi nuovi che si
possono fare, con iniziative nuove che si devono fare di
intervenire per limitare questo grosso problema.
Presidente -
La parola all'Assessore Testolin.
Testolin (UV) -
Rispondo a quanto è stato chiesto
dall'interpellante, anche snocciolando dei numeri perché i numeri
fanno parte di una situazione che è da inquadrare in qualche modo e
sulla quale le azioni che vengono messe in campo sono delle azioni
che tendenzialmente, da una parte, tendono a dare delle risposte
per i danni che si sono subiti, dall'altra, ad evitare che ce ne
siano di nuovi. Se ci fossero delle iniziative innovative a livello
nazionale o internazionale o ci fossero delle proposte sul
territorio che potessero andare a risolvere completamente questo
tipo di problematica, saremmo ben lieti di accoglierle, valutarle e
metterle in campo. Evidentemente dobbiamo affrontare il problema
con le risorse a disposizione, con le possibilità di intervento,
coscienti del fatto che la risoluzione complessiva del problema è
decisamente complessa, non semplice da evadere, quindi cercheremo
di dare delle informazioni, che sono quelle che ci portano ad
operare con serietà per affrontare il problema, con dei risultati
che evidentemente in certe località sono più importanti, in altre
località lo sono meno, ci sono dei territori da presidiare - e su
questo concordo in maniera più importante con il collega - dove
questi danni possono protrarsi nel tempo, anche con penalizzazioni
forti per l'agricoltura e su questo cerchiamo di metterci la
massima attenzione.
Nel condividere il fatto che la problematica dei danni arrecati
all'agricoltura dalla specie del cinghiale sia estremamente
importante e assolutamente degna della massima attenzione, però è
comunque doveroso per una corretta informazione riportare alcuni
dati. Nel 2005 i danni arrecati dalla specie cinghiale alle colture
sono stati intorno ai 50 mila euro e su quest'aspetto il richiamo
che ha fatto il collega anche agli agricoltori è proprio quello
comunque di fare le denunce, di presentare queste richieste di
danni, di permettere la verifica sul territorio da parte del Corpo
forestale degli incidenti che sono stati causati per quantificare
in maniera corretta e puntuale e per avere anche a livello
statistico delle informazioni precise, che ci possano permettere
anche nei confronti con altre autorità di gestione della fauna
selvatica di poterci avvalere di questi dati per chiedere la
possibilità di interventi suppletivi. Mentre a fronte di un totale
di 64 incidenti stradali, come era stato richiamato all'interno
delle premesse dell'interpellanza, causati da selvatici registrati
nel 2015, per i quali sono in corso di erogazione dei rimborsi
ammontanti a circa 84 mila euro, come da voi citato nella premessa,
si segnala che gli incidenti causati dai cinghiali siano stati
quattro. Si evidenzia come da sempre l'Amministrazione regionale è
sensibile alla problematica e mette in campo diverse azioni per far
fronte ai danni da cinghiale. Per quanto concerne la prevenzione
dei danni, si evidenzia ancora una volta come nel contesto
valdostano non sia agevole nei confronti della specie cinghiale
mettere in atto sistemi di prevenzione dei danni a basso costo e a
basso impatto paesaggistico. Tuttavia considerando importante non
tralasciare alcuna iniziativa utile a limitare i danni arrecati
dalla specie, nel disegno di legge n. 78 sono previste specifiche
iniziative per incentivare l'adozione di misure preventive.
Assicurare il risarcimento dei danni patiti dagli agricoltori
rappresenta un impegno imprescindibile per far fronte alla
problematica e a tal fine, sempre nel disegno di legge n. 78 di
modifica della normativa sulla gestione della fauna selvatica e sul
prelievo venatorio, recentemente approvato dalla Giunta e
attualmente all'esame della competente commissione consiliare, è
prevista una maggiore contribuzione economica dei cacciatori
finalizzata ad assicurare le risorse da destinare al pagamento dei
danni.
In merito all'attività di contenimento numerico della specie,
come già altre volte illustrato, l'Amministrazione regionale è
particolarmente attiva nell'abbattimento dei cinghiali nelle zone
interessate dai danni mediante il coinvolgimento del Corpo
forestale e di cacciatori esperti. Nel 2015 sono stati abbattuti
circa 280 cinghiali. Per il futuro si intende proseguire
quest'attività, senza la quale il numero dei danni sarebbe
probabilmente più elevato. È nostro intento coinvolgere
maggiormente i cacciatori al fine di ottenere risultati ancora
migliori. Nei primi mesi del 2016 sono stati già prelevati 58
animali, di cui 33 dai forestali e 25 dai cacciatori, con un numero
di uscite sul territorio che è cresciuto notevolmente: dalle 238
dello scorso anno alle 317 di quest'anno. Considerando che tutti i
cinghiali prelevati in controllo sono ceduti a titolo oneroso alla
Kiuva di Arnad, unico centro di lavorazione della selvaggina in
Valle d'Aosta, e ai cacciatori che intervengono nelle operazioni di
controllo è consegnata, quale contributo alle spese, la metà degli
animali abbattuti, al fine di rendere più agevole ed economica la
consegna degli animali abbattuti, è in corso l'ottimizzazione delle
procedure di trasporto degli stessi in maniera da favorire
l'intervento dei cacciatori sgravandoli da tale incombenza. Questo
è un passaggio che riteniamo importante e che molte volte è stato
causa anche di un mancato intervento, di un mancato coinvolgimento
da parte degli agricoltori verso i cacciatori; con la messa in
piedi di questa procedura, che può permettere di snellire questo
tipo di approccio, potremo dare probabilmente delle risposte più
interessanti.
Alla luce di quanto sopra evidenziato, si ribadisce come nel
prossimo futuro sarà nostra cura adottare le misure e le iniziative
opportune anche verificando presso altre strutture se ci sono
tipologie di intervento diverse. Tra le quali però risulta sempre e
comunque indispensabile la disponibilità, il coinvolgimento e la
tempestività degli interventi che potranno essere messi in piedi
dalle stazioni forestali, che sono il primo presidio del territorio
e che in questa specifica attività sono un punto di riferimento
imprescindibile per quelli che possono essere i risultati e la
possibilità di dare delle risposte immediate all'agricoltore.
Se ci sono delle iniziative che anche a livello di agricoltori
si pensa di poter condividere, sicuramente non c'è alcun tipo di
preclusione per poterle affrontare e condividere assieme. Per il
momento pensiamo che l'azione messa in piedi, la sensibilizzazione
soprattutto nei confronti dei cacciatori e del Corpo forestale
siano importanti, siano una risposta immediata della quale ci
avvaliamo per cercare di dare delle risposte che siano
convincenti.
Presidente -
La parola al Consigliere Nogara.
Nogara (UVP) -
Quando ho iniziato a presentare
quest'interpellanza, come ha ben notato, ho parlato solo dei danni
all'agricoltura. Io avevo inserito nell'interpellanza anche i danni
che questi animali possono provocare sulle strade. Io le assicuro
che gli animali più pericolosi, quando ci sono gli incidenti, sono
i cinghiali e i cervi. Quando si va contro un cinghiale o un cervo,
è come andare contro un muro, c'è sempre da sperare che non succeda
niente. Questo come premessa.
Il discorso è semplice. Lei mi può parlare di tutte le
iniziative, di quanto sono bravi i cacciatori, i forestali e di
quanto sono disponibili, ma se continuano ad aumentare i danni...
Io non sono qui come Consigliere regionale a suggerirle che cosa
bisogna fare, non sarei neanche in grado di farlo, come penso
nessuno in questa sala lo sia; c'è un Assessorato, una struttura
che deve fare in modo che questi danni non continuino ad aumentare,
ma che regrediscano. Poi che facciano delle squadre con i
cacciatori, che ci siano delle squadre specializzate di forestali,
che si attuino altre forme di lotta contro i cinghiali, non penso
che questo debba venire da noi Consiglieri, noi riportiamo le
problematiche che ci sono sul territorio e che continuano ad
aumentare. Lei può dirmi tutto quello che vuole: che sparano, che
tirano, bravi o meno bravi, ma se lei in questo momento si fa un
giro sul territorio della Valle d'Aosta, noterà che dappertutto ci
sono danni da cinghiali ingenti. Ripeto: come le ho detto
stamattina per il consorzio di miglioramento fondiario, se ci diamo
una mossa, forse qualcosa si riesce a fare.
Anche per i cinghiali lei ha fatto menzione nuovamente del
conferimento, bisogna anche studiare dei sistemi che se un
cinghiale mi provoca un danno sul pascolo e sono un cacciatore che
gli sparo fuori dal periodo della caccia, io il cinghiale me lo
tengo, perché almeno mi risarcisce dei danni che ha fatto. Forse
incentiverebbe un po' di più la gente, non lo so, io faccio delle
ipotesi, però bisogna mettersi a tavolino e non oggi che discutiamo
questo...magari domani esce l'articolo sul giornale, dopodomani è
tutto finito e ricominciamo daccapo. Bisogna cercare di fare
qualcosa, questo volevo dirle, non altro. Lei mi può parlare di
tutto quello che vuole, ma se io mi trovo devastato dappertutto,
non credo che siano gli scoiattoli che mi fanno questi danni,
quindi qualcosa bisogna fare, che siano i cacciatori, i forestali,
che ci siano altri metodi, ma bisogna darsi da fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK