Consiglio Regionale della Valle d'Aosta - Oggetto del Consiglio n. 655 del 30 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 655 del 30 novembre 1982 - Resoconto
OGGETTO N. 655/VII - FORMAZIONE DELL'ORDINE DEL GIORNO
DELL'ADUNANZA.
PRESIDENTE
: Colleghi Consiglieri, il Consiglio è
convocato su richiesta del Presidente della Giunta che con lettera
del 10 novembre 1982 ha richiesto, ai sensi dell'art. 20 dello
Statuto, la convocazione straordinaria d'urgenza del Consiglio per
l'esame del bilancio di previsione della Regione Autonoma Valle
d'Aosta per l'anno finanziario 1983, per il triennio 1983-1985, e
dei finanziamenti di spesa nei diversi settori regionali
d'intervento, con modifica alle autorizzazioni di spesa di leggi
regionali in vigore, assunte in coincidenza con l'approvazione dei
bilanci di previsione per l'esercizio 1983 e del pluriennale
1983-1985.
Come avete potuto constatare, la lettera di convocazione non era
accompagnata dall'ordine del giorno, non essendo il Presidente del
Consiglio in grado di allegare i disegni di legge nn. 446 e 447 in
quanto questi, benché già trasmessi alle competenti Commissioni ed
a tutti i Consiglieri, non avevano ancora avuto il prescritto
parere.
Voi sapete che il regolamento prevede che il Presidente del
Consiglio iscriva all'ordine del giorno gli argomenti in via
d'urgenza quando il parere arriva prima delle ventiquattro ore, con
rimessa anche degli allegati. In questo caso non c'era bisogno di
questi accorgimenti, in quanto gli allegati erano in possesso dei
Consiglieri.
La Commissione ha espresso ieri alle ore 12,30 il parere, quindi
non c'erano più 24 ore di tempo per una trasmissione dell'ordine
del giorno. La Presidenza ritiene che in seguito a questa serie di
scadenze che si sono venute a creare dopo la lettera di
convocazione del Presidente del Consiglio, i due disegni di legge
che hanno avuto il parere e che quindi possono essere discussi dal
Consiglio regionale, debbano essere iscritti all'ordine del
giorno.
Il Presidente della Giunta ritiene che, a seguito della sua
convocazione in data 10.11.1982, poiché è comunque sopravvenuto il
parere, l'ordine del giorno sia automaticamente formato con i due
oggetti da lui trasmessi, per cui questo viene iscritto d'ufficio
questa mattina in aula, senza bisogno della votazione con
maggioranza dei due terzi per la sua iscrizione d'urgenza.
Colleghi Consiglieri, non ne faccio una questione di procedura,
ma solo una questione di principio. Mi sembra che il normale
svolgimento dei fatti possa giustificare la richiesta
dell'iscrizione all'ordine del giorno con votazione, prassi seguita
in altre occasioni. Come non ho nessuna obiezione particolare,
pregiudiziale, alla richiesta del Presidente della Giunta, che è
anche una questione di principio, che gli argomenti diventino
ordini del giorno d'ufficio con la distribuzione dello stesso
ordine del giorno e dei pareri.
La Presidenza del Consiglio propone al Consiglio la sospensione
dei lavori per cinque minuti per dar modo alla Commissione per il
Regolamento, a tal uopo istituita, di riunirsi e di pronunciarsi
sulla questione.
Ha chiesto di parlare il Presidente della Giunta, ne ha
facoltà.
ANDRIONE - (U.V.):
Il Presidente del Consiglio è stato
molto cortese nel presentare le due interpretazioni, anche per
facilitare i lavori della Commissione per il Regolamento.
Per quanto ci riguarda, non ne facciamo una questione di
principio. A noi sembra che, a prescindere da quando è stato
acquisito il parere delle Commissioni, sia possibile per il
Consiglio discutere, essendo trascorse 24 ore.
Se poi non si vuole seguire questa procedura, possiamo
cominciare la discussione domani, con il ritardo che questo
comporta.
Se si vuole fare una votazione come controprova della volontà
del Consiglio, la si può anche fare. A me sembra però che dovrebbe
essere stabilita a questo punto - questo riguarda soprattutto la
maggioranza - non una correzione, ma una specificazione del
regolamento, nella quale si sottolinea che il parere
tempestivamente acquisito su un disegno di legge con una richiesta
che risale a 20 giorni fa, possa essere discusso. Questo è
tutto.
Quale che sia la posizione in materia della Commissione per il
Regolamento, potrebbe benissimo essere valida la tesi del
Presidente del Consiglio, poiché siamo in un paese di giuristi.
Si può fare la votazione, come controprova; a noi sembra invece
che sia necessario stabilire una volta per tutte come si procede
per le Commissioni.
Non crediamo che sia possibile - questo dietro argomenti di ben
più ampia natura - rallentare con delle procedure l'iter di un
provvedimento di legge: si può benissimo dissentire sui metodi,
sulle proposte; ma dato che il bilancio è un documento che ritorna
puntualmente ogni anno e che proprio per la sua difficile stesura
non è praticamente modificabile, è chiaro che su di esso si dà un
giudizio politico. Ogni rinvio vuol dire semplicemente ridiscutere
la stessa cosa con qualche giorno di ritardo.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Noi accettiamo la sospensione
proposta dal Presidente del Consiglio: non intendiamo assolutamente
farne una questione di procedura, ma di rapporto politico fra forze
presenti in Consiglio.
Quindi, sia che si faccia una scelta, quella di iscrivere
l'oggetto immediatamente perché così si interpreta il regolamento,
sia che si debba discutere sull'iscrizione e poi passare alla
votazione, noi abbiamo una serie di dichiarazioni di ordine
politico da fare, che faremo comunque.
PRESIDENTE:
Allora, se il Consiglio è d'accordo, in
cinque minuti possiamo risolvere questo problema procedurale per
poi cominciare. La Commissione per il Regolamento è convocata
immediatamente nella sala delle Commissioni qui a fianco.
I lavori del Consiglio sono sospesi dalle ore 10,06 alle ore
10,45.
PRESIDENTE:
Signori Consiglieri, la seduta riprende.
Vorrei fare una breve relazione sulla riunione della Commissione
per il Regolamento.
Devo dire subito che la Commissione non è stata unanime, né per
una soluzione né per l'altra. Da una parte c'è la preoccupazione
che le norme del Regolamento che lo stesso Consiglio si è dato
vengano modificate di fatto, e dall'altra l'opinione espressa da
tutti i Consiglieri componenti la Commissione, che non vale la pena
fare delle questioni di lana caprina, perché quello che conta è la
sostanza.
E' stato anche detto che, se la Commissione fosse stata unanime
nel dare l'interpretazione che dà il Presidente della Giunta, e
cioè che i due argomenti devono considerarsi automaticamente
iscritti perché egli ne ha fatto cenno nella sua richiesta di
convocazione straordinaria ed urgente del Consiglio, sarebbe stato
il Consiglio stesso a doversi pronunciare con la votazione per
l'iscrizione straordinaria ed urgente e per la discussione, non
alterando quella che è stata la procedura fin qui seguita e
interpretando alla lettera il Regolamento.
Il Presidente della Giunta, nel suo intervento, ha parlato di
controprova della volontà del Consiglio e quindi una soluzione
potrebbe essere quella di chiedere al Consiglio di pronunciarsi,
senza discussione, sull'iscrizione immediata dei due argomenti e
quindi sulla distribuzione dell'ordine del giorno e dei pareri, con
maggioranza di 2/3.
L'altra soluzione, per essere aderenti a quanto è stato detto
nella Commissione per il Regolamento, sarebbe quella di convocare
il Consiglio per domani mattina alle ore 9,30, con i pareri e
l'iscrizione dei due oggetti.
Non so se ho riassunto il pensiero della Commissione per il
Regolamento e se il Consiglio ritiene che, come controprova della
volontà dell'Assemblea, di iscrivere i due oggetti, si possa fare
la votazione, per sancire, con un atto formale quello che il
Presidente della Giunta ha sostenuto come sua interpretazione, cioè
l'iscrizione d'ufficio, indipendentemente dai tempi della
formulazione dei pareri da parte delle Commissioni, per gli
argomenti che sono presentati dal Presidente della Giunta, quando
chiede una convocazione straordinaria ed urgente del Consiglio.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
L'ultima parte del discorso che ha
fatto il Presidente del Consiglio non mi è completamente chiara: è,
a nostro avviso, possibile votare per verificare se esistono i due
terzi dei Consiglieri che sono disposti all'iscrizione d'urgenza,
però non crediamo che si possa farlo senza discussione. Non
riusciamo a capire il motivo per cui non si dovrebbe discutere.
Se invece si vuole evitare, per questioni di principio, questa
discussione sull'urgenza, visto che è il Presidente della Giunta
che ha convocato questo Consiglio, è lui che deve dirci, una volta
trascorsi i termini previsti dal Regolamento, quando ci dobbiamo
trovare.
PRESIDENTE:
La mia proposta di non discussione andava nel
senso di far ribadire dal Consiglio, con la votazione la
maggioranza di 2/3, il valore dell'interpretazione; quindi non si
discuteva sul merito, ma sull'interpretazione. Nel momento in cui
questa interpretazione verrà sancita dal Consiglio, si aprirà la
discussione nel merito del provvedimento.
Mi sembra che questa sia una interpretazione corretta per far
dire al Consiglio se ritiene che si risolva il problema oggi e non
si protragga di altre 24 ore.
In questo senso il Consigliere Mafrica accoglie la proposta del
Presidente del Consiglio?
Ha chiesto di parlare il Consigliere Voyat, ne ha facoltà.
VOYAT - (U.V.):
Al di là di ogni altra discussione, dal
momento che la Commissione sul Regolamento non è unanime
sull'interpretazione da dare in questo caso, siamo dell'avviso che
si proceda alla votazione di controprova, per sapere se il
Consiglio è d'accordo per la discussione o meno.
Intendo anche precisare che concordiamo con l'interpretazione
che dà il Presidente della Giunta, in base al secondo comma
dell'art. 32 del Regolamento; siamo più per la sostanza della
questione che non per la forma e non vorremmo vanificare il lavoro
fatto dalla Commissione Affari Generali.
A questo proposito, vorrei anzi far presente l'ottimo lavoro
svolto dal Presidente e dai membri di detta Commissione.
Per di più, visto che il Consiglio è riunito, il fatto di
rinviare di sole 24 ore la discussione comporterebbe una perdita di
tempo, perché la giornata, o la mezza giornata, sarebbero
sprecate.
Pertanto accettiamo la votazione per l'interpretazione di questo
Regolamento e voteremo a favore della discussione immediata delle
due leggi.
PRESIDENTE
: Non mi resta che mettere ai voti come
controprova dell'interpretazione che si dà in occasione della
convocazione straordinaria di urgenza richiesta dal Presidente
della Giunta, che non ha limiti di tempo per il pronunciamento da
parte delle Commissioni; cioè, essendo stato previsto quell'ordine
del giorno, questo si ritiene iscritto d'ufficio, se nel frattempo
pervengono i pareri, senza il limite delle 24 ore.
Ha chiesto di parlare il Consigliere Carlassare, ne ha
facoltà.
CARLASSARRE - (Dem. Prol. Nuova Sin.):
Dopo le ultime
parole del Presidente del Consiglio, mi pare di non aver ben chiara
tutta la questione, perché in questo momento ha fatto riferimento
ai pareri per poter iscrivere gli oggetti all'ordine del giorno
senza il termine delle 24 ore prescritte.
Non so se gli altri 34 Consiglieri abbiano mai visto questo
parere della I^ Commissione Affari Generali, incaricata di
discutere il bilancio; io personalmente non ne ho avuta copia.
Quindi mi pare che qui si instauri una prassi del tutto
differente, per cui o l'elemento di convocazione diventa questa
votazione oppure questo parere deve essere perlomeno conosciuto dai
Consiglieri. Altrimenti non si capisce su che base discuteremo il
bilancio.
PRESIDENTE
: Il Regolamento parla dell'esistenza dei
pareri; infatti nel momento in cui il Consiglio definisce la sua
posizione, noi distribuiamo immediatamente i pareri e l'ordine del
giorno.
Ha chiesto di parlare il Consigliere Martin, ne ha facoltà.
MARTIN - (U.V.P.):
Solo per capire su cosa votiamo:
votiamo per l'iscrizione del bilancio per la discussione immediata
o votiamo per l'interpretazione del regolamento?
PRESIDENTE
: Votiamo per l'iscrizione immediata, come
controprova dell'interpretazione del Presidente della Giunta su cui
la Commissione non ha raggiunto l'unanimità.
Ha chiesto di parlare il Presidente della Giunta, ne ha
facoltà.
ANDRIONE - (U.V.):
Io non mi formalizzerei sulla
questione, perché visto che ci vogliono i due terzi, verrebbe
comunque iscritto.
Sotto l'aspetto giurisprudenziale, sono d'accordo per rimandare
la discussione perché esistono pareri contrastanti. Possiamo
benissimo chiedere un parere pro veritate o tutto quello che
volete.
La controprova ha un senso politico, non giuridico, per cui noi
diciamo che il fatto di iniziare a discutere dal 30 novembre
anziché rimandare al 10 dicembre, è indifferente, anzi permette una
discussione più ampia. Se vi sono 24 Consiglieri favorevoli si
parte a discutere dal 30 novembre.
PRESIDENTE
: Ha chiesto di parlare il Consigliere Bordon,
ne ha facoltà.
BORDON - (D.C.):
Prendo la parola in quanto membro della
Commissione e vorrei ripetere le stesse parole che ho detto in
riunione.
Il cittadino valdostano che sa che questa seduta è stata
convocata e quindi rinviata, ad un certo momento, per una questione
procedurale, vorrebbe delle spiegazioni, altrimenti rischia di non
capirci più niente.
Mi sono permesso di dire in Commissione che con la mia mentalità
di ragioniere interpreto la legge in un modo diverso e forse
errato, rispetto a come la interpreta l'avvocato, perché questi ha
una sensibilità superiore alla mia per gli studi che ha fatto, e
forse perché la mia mentalità, per l'attività che ho svolto, è
basata più sulla pratica.
Ora mordo il freno, non volevo parlare, ma vorrei farvi notare
che c'è un regolamento che può essere interpretato in due modi
diversi, come abbiamo sentito dire prima; non critico chi lo
interpreta in modo diverso dal mio, come non voglio essere
criticato se lo interpreto così, ma è altrettanto vero che se noi
ieri mandavamo agli organi competenti un telegramma per la
convocazione urgente per oggi, lo stesso giorno alle ore 16, non
avremmo avuto nessuna discussione.
Questo è un punto pratico che voglio discutere qui dentro.
Allora, perché lo rinviamo? Ecco che subentra la mia mentalità
di ragioniere, molte volte rimproveratami. Ma scusate, stamattina
ci presentiamo in Consiglio alle ore 9,30, per discutere un
argomento di vitale importanza per la Regione e ad un certo
momento, per l'interpretazione più o meno esatta del Regolamento,
dobbiamo rinviare la seduta. E rinviare perché? Una discussione che
si sarebbe svolta oggi e che avrebbe accelerato i lavori, viene
rimandata solo perché ieri gli organi competenti non hanno spedito
il telegramma.
Ecco, voglio solo che si sappia questo: non è affatto vero che
andiamo contro il Regolamento, perché alcuni di noi lo interpretano
in un modo; altri in un modo diverso.
Il giudizio che voglio esprimere è che tutti noi siamo qui per
lavorare, per cui il Regolamento non viene ad essere calpestato, né
la democrazia del Consiglio regionale rischia di essere messa in
pericolo se decidiamo di proseguire i lavori. Se ieri questo
telegramma relativo all'ordine del giorno fosse stato spedito, noi
oggi avremmo discusso questo argomento. E' tutto qui.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Noi, l'ho detto prima e lo ripeto,
non facciamo questioni di procedura, ma poniamo un problema
politico. Siccome mi sembra di aver capito che si discute
sull'iscrizione o meno d'urgenza, valutiamo politicamente questa
necessità, perché le ultime cose che ha detto il Presidente della
Giunta mi sembrava che fossero in questo senso.
Credo perciò di dover ricostruire la storia e fare una serie di
considerazioni. Innanzitutto quando si è cominciato a parlare della
discussione del bilancio era l'8 novembre ed era in corso una
conferenza dei Capigruppo, per cui sono contrario all'iscrizione
d'urgenza per i motivi che cercherò di illustrare.
PRESIDENTE
: Allora abbiamo fatto un passo avanti; siamo
giunti alla conclusione di questa controprova in base alla
votazione che verrà fatta. Come la prassi richiede, si deve
esprimere un Consigliere a favore ed uno contro l'iscrizione
d'urgenza.
Ha chiesto di parlare contro il Consigliere Mafrica; ne ha
facoltà.
MAFRICA - (P.C.I.):
Mi rallegro di poter finalmente dire
quello che volevo dire e di poter anche votare, perché chiediamo
che ci sia un voto con cui si stabilisca che la maggioranza
richiesta è per dare un giudizio d'urgenza su questa questione. Per
quanto riguarda il nostro Gruppo, vogliamo chiarire perché non la
riteniamo urgente.
Riprendo dicendo che l'8 novembre c'è stata la conferenza dei
Capigruppo con i Presidenti di Commissione. Si è parlato del
calendario delle convocazioni del Consiglio e si è discusso in
quell'occasione di un certo abuso che si notava da parte della
Giunta nel richiedere la procedura d'urgenza per iscrivere degli
oggetti negli ordini del giorno del Consiglio. La riunione dei
Capigruppo aveva stabilito all'unanimità che il Consiglio doveva
essere tenuto nei giorni 9, 10 e 11 dicembre per il bilancio.
Era l'8 novembre, si era pensato di avere circa un mese di tempo
a disposizione. Il Presidente della Giunta, informato di questa
data, chiedeva che la discussione fosse anticipata ad oggi, 30
novembre, ed ai due giorni successivi. Questo perché? Ed arriviamo
così al nocciolo della questione.
Secondo il Presidente della Giunta esisteva il pericolo che un
emendamento alla legge finanziaria, in quel momento in discussione,
potesse ridurre il riparto fiscale per la Valle d'Aosta da 9 a
7/10. I Capigruppo, unanimi, su proposta del Gruppo comunista
stabilivano che se esisteva effettivamente questo pericolo, era
necessario anticipare la discussione. Nel caso che non fossero
stati presentati questi emendamenti alla legge finanziaria, la
discussione poteva avvenire nei giorni prestabiliti, cioè il 9, 10
e 11 dicembre. Questo è quanto è stato allora deciso.
Dopo questa notizia allarmante della possibile riduzione da 9 a
7/10, la Segreteria regionale del P.C.I. emetteva il giorno
successivo un comunicato in cui dichiarava la propria disponibilità
a fare tutti i passi necessari nei confronti dei propri gruppi
parlamentari perché in sede di Parlamento, se il Governo avesse
presentato quell'emendamento, esso fosse respinto; la Giunta invece
in quei giorni non prendeva alcuna posizione ufficiale.
Nel Consiglio dell'11 novembre, tre giorni dopo, quando già il
10 novembre il Presidente della Giunta aveva chiesto la
convocazione urgente del Consiglio, il nostro Gruppo chiedeva alla
Giunta come mai era stata passata sotto silenzio la questione e
l'Assessore Chabod rispondeva: "Noi ufficialmente questo
emendamento non l'abbiamo visto". Analoga argomentazione veniva
sostenuta dal Consigliere Tamone. Se ne deduce quindi che in
assenza di qualcosa di visibile, non si poteva tenerne conto.
Il giorno stesso in cui era riunito il Consiglio cadeva il
Governo e fino ad oggi il nuovo non è stato votato dal Parlamento,
anche se sembra che si stia dando soluzione alla crisi
governativa.
Noi diciamo che da allora, per quanto ci risulta, e vorremmo
avere delle controprove, di questo emendamento si sono perse le
tracce. Abbiamo chiesto personalmente al Sen. Modica, che è
Presidente della Commissione interparlamentare per le questioni
regionali, se esisteva questo emendamento, se ne aveva copia: egli
asserisce di non averlo mai visto. Il Deputato della Valle d'Aosta,
che ha preso conoscenza degli emendamenti che erano stati
illustrati, sotto forma di bozza, ai Capigruppo, mi ha detto sabato
scorso che questo emendamento per il momento non lo ha visto. A
questo punto mi chiedo quali elementi abbiamo per poter dire che
esiste effettivamente un pericolo di questo genere.
Io credo che la legge finanziaria non possa essere approvata da
qui al 9 dicembre, data prestabilita per la convocazione del
Consiglio, perché il Governo dovrà avviare a risoluzione dei
problemi non facili su cui la discussione fra le forze politiche è
ancora aperta. Pertanto crediamo che in queste condizioni l'urgenza
non esista più e che quindi la discussione debba essere fatta il 9,
10 e 11 dicembre.
Questa è una valutazione politica per rispettare la volontà
unanime dei Capigruppo, dei Presidenti di Commissione e per
rispettare un determinato metodo che il Consiglio si assegna quando
vuole esaminare il bilancio o qualunque altro disegno di legge.
Chiediamo agli altri Capigruppo, che allora avevano condiviso
questo orientamento, se quanto abbiamo affermato risponde al vero,
e quali elementi di fatto, rispetto all'impegno che allora era
stato preso, li abbiano portati ad un cambiamento d'opinione.
Inoltre crediamo che le dichiarazioni fatte dal Presidente della
Giunta il 24 novembre, quando avevamo già posto questo problema,
non rispondano al vero; crediamo che abbia fatto delle affermazioni
capziose quando ha detto che conviene discutere oggi il bilancio
anziché nei giorni prestabiliti, perché è bene presentarsi con le
carte in regola davanti al Governo che si sta costituendo. Siamo di
diverso avviso perché crediamo che prima di tutto non esistano i
tempi tecnici per l'approvazione della legge finanziaria prima del
9 dicembre; è nostra opinione che questo tentativo de parte della
Giunta di far discutere oggi il bilancio invece che alla data
prestabilita corrisponda in realtà ad un atteggiamento difensivo da
parte della Giunta regionale rispetto a possibili iniziative del
Governo e che questa non sia la strada da seguire per difendersi da
tentativi, a livello governativo di togliere alla Valle d'Aosta
quanto è stato riconosciuto con legge dal Parlamento.
Si parla di possibili decreti legge: il decreto legge
ministeriale su una questione che riguarda la Valle d'Aosta
richiede comunque che venga consultato preventivamente il
Presidente della Giunta, a norma dell'art. 44 dello Statuto;
altrimenti sarebbe facilmente contestabile un provvedimento del
genere.
Il decreto legge è comunque molto improbabile in questo caso, ma
se fosse emanato, dovrebbe essere approvato dal Parlamento entro 60
giorni. Poiché il Parlamento, per quanto riguarda il riparto
fiscale della Valle d'Aosta, ha già modificato orientamenti
negativi del Governo, crediamo che sarebbe in grado - dal punto di
vista politico - di osteggiare ed invalidare eventuali proposte del
Governo in tal senso. Crediamo, così com'è stato fatto nel corso
della discussione sul riparto fiscale, che si debba dimostrare più
coraggio rispetto alle posizioni del Governo e non lasciarci
impressionare dalle minacce.
Noi crediamo che non sia una questione formale il vedere se e
quando verrà pubblicata la legge finanziaria, se il bilancio della
Regione è stato approvato prima o dopo. E' al contrario una
questione politica, perché o si riesce a respingere un orientamento
contrario agli interessi della Regione da parte del Governo o non
ci si riesce. Ed in quanto questione politica riteniamo che vada
affrontata sul terreno politico, e sta proprio in questo la
contraddizione più grande del comportamento della Giunta regionale
ed anche del movimento che più conta in questa Giunta. Mentre ad
Aosta si lanciano a volte invettive nei confronti dello Stato,
mentre si cerca nella Regione di presentarsi come fieri oppositori
di decisioni del Governo, nei fatti c'è un'assenza di iniziativa
autonomistica da parte della Giunta regionale, la quale ricorre ad
espedienti come anticipare la convocazione del Consiglio per
esaminare il bilancio onde dimostrare una certa combattività che
nella realtà non esiste, nei confronti del Governo nazionale. Non è
esistita nel caso del riparto quando soltanto i Comunisti, Nuova
Sinistra, il PSDI e il PLI (mi sembra), hanno votato una mozione
che chiedeva al Parlamento di ripristinare la quota dei 9/10. Non è
esistita in numerosi altri casi, non ultimo quando lo Stato (ma di
questo discuteremo in seguito) non ha erogato quanto stabilito dal
Parlamento in fatto di quote del riparto fiscale.
La Giunta regionale, approvando l'anticipazione di cassa per 120
miliardi, invece di fare una battaglia politica nei confronti del
Governo, ha scelto la strada più comoda, che è quella di ricorrere
alle banche.
Noi crediamo addirittura che la via della pressione politica nei
confronti del Governo dovrebbe essere più facile per questa Giunta,
poiché la Democrazia Cristiana, presente nella maggioranza
regionale, si sta dimostrando la forza che conta di più a livello
di Governo: dopo una parentesi di poco più di un anno, il
Presidente del Consiglio è nuovamente un Democratico Cristiano. Nel
Governo nazionale ci sarà anche il P.S.I., che è presente in questa
maggioranza, non sappiamo se questa volta ci sarà il P.R.I.
Tutti gli ultimi Governi nazionali sono stati appoggiati dai
parlamentari valdostani: si facciano valere questi rapporti. Si
conti quindi sulla nostra disponibilità politica a sventare tutte
le manovre del Governo nei confronti della Valle d'Aosta, ma non si
cerchi di fare dei giochini procedurali.
Per tornare alla questione dell'urgenza, ci pare che questa non
ci sia perché questo emendamento non è stato ancora presentato,
perché non sarà approvata la legge finanziaria nei prossimi
quindici giorni, perché soprattutto, con altri otto giorni ancora a
disposizione, potremo fare una cosa necessaria ed utile, che la
Giunta regionale questa volta non ha voluto fare, e cioè consultare
le forze sociali.
La Commissione Affari Generali, che ha terminato solo ieri a
mezzogiorno l'esame del bilancio, si era dichiarata disponibile ad
incontrare le Organizzazioni Sindacali. Non ce n'è stato il tempo;
la Giunta non ha voluto incontrarle, a quel che ci risulta. C'è un
comunicato di protesta delle Organizzazioni Sindacali per questa
mancata consultazione ed esiste un'altra presa di posizione delle
ACLI valdostane.
Noi crediamo sentire le osservazioni delle forze sociali sia
utile per ricevere dei suggerimenti e doveroso far rispettare
determinati livelli di democrazia nel Paese.
Quando si comincia a pensare che si possono fare le cose senza
neanche perdere quella mezza giornata di tempo per parlare con le
Organizzazioni Sindacali, si è purtroppo su una brutta strada; si è
troppo sicuri del proprio ruolo e della propria influenza.
Quindi voteremo contro l'iscrizione d'urgenza; ovviamente se il
Consiglio, la maggioranza, andando contro gli orientamenti assunti
in precedenza, deciderà che si deve discutere, siamo disponibili a
discutere e non vogliamo assolutamente fare ostruzionismo o
sollevare questioni procedurali.
PRESIDENTE
: Ha chiesto di parlare a favore il Presidente
della Giunta, ne ha facoltà.
ANDRIONE - (U.V.):
Pochissime parole, perché il 90% di
quanto è stato spiegato è travolto dal fatto che comunque ormai
domani discuteremmo il bilancio, per cui mi sembra che questa lunga
spiegazione sia per lo meno "a latere".
Vorrei però dichiarare che il motivo per cui abbiamo chiesto
l'urgenza è perché non separiamo forma da sostanza, come se
battersi con un documento in mano fosse una posizione più debole
che battersi invece sulla base di più o meno fumose
affermazioni.
Che ci sia l'intenzione di fare dei tagli a quelli che vengono
generosamente chiamati Enti locali, credo che non si possa metterlo
in discussione; che occorrano trenta giorni per approvare una legge
- in particolare la legge di bilancio non è mai ritornata vistata
prima dei trenta giorni regolamentari - è una altra questione che
non è discutibile. Il che ci porta già al 6 gennaio, giorno della
Befana.
Noi vorremmo evitare, anche se i tagli verranno - lo dico senza
nessuna gioia e battendomi e valendomi anche dell'autorevole
appoggio del P.C.I., quando è necessario, di vederci rinviare il
bilancio perché lo si adegui alle decisioni che sono state prese.
Ed essendo fuori discussione che i conti dell'azienda Italia sono
dissestati, è bene, per rafforzare la nostra posizione, essere
abbastanza diligenti da presentarsi con le carte in regola.
Ribadisco: non è un segreto che al Ministero del Tesoro
l'emendamento è stato preparato; non è stato ancora votato dal
Consiglio dei Ministri, che in questo dovrebbe convocarmi.
Però in quelle sedute, Consigliere Mafrica, non si cambia la
realtà, perché normalmente i Ministri sono 26 e il Presidente della
Giunta uno solo, e quello della Valle d'Aosta non ha facoltà di
voto. Una volta sola il Presidente della Giunta siciliana ha votato
ed è stato messo in minoranza 26 a 1. Da allora non ha più
votato.
Detto questo, mi sembra che ormai, come ha detto il Consigliere
Bordon, il buon senso debba prevalere.
Noi vogliamo sentire suggerimenti e critiche. Non abbiamo avuto
il tempo di sentire i Sindacati, ma li rappresentate degnamente,
credo che abbiate il filo diretto. Non è vero? Si vede allora che
era una mia impressione.
Comunque abbiamo mezza giornata di più per discutere ed
eventualmente fare delle modifiche, anche per il fatto che questo è
un documento che, come voi sapete, è soggetto a variabili ed a
varianti.
PRESIDENTE
: Colleghi Consiglieri, allora come stabilito
passiamo alla votazione per l'iscrizione d'urgenza.
ESITO DELLA VOTAZIONE
Presenti 33
Votanti 33
Maggioranza 24
Favorevoli 25
Contrari 8
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK