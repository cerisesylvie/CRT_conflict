Consiglio Regionale della Valle d'Aosta - Oggetto del Consiglio n. 1854 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1854 del 8 giugno 2011 - Resoconto
OGGETTO N. 1854/XIII - Relazione annuale sull'attuazione del
Titolo II "Principi in materia di controllo strategico e di
controllo di gestione" della legge regionale 4 agosto 2009, n.
30.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Su questo tema credo sia stata distribuita una relazione che
tutti i colleghi conoscono, e che io non leggerò; farò, invece, una
breve introduzione. La legge regionale n. 30/2009 ha previsto
l'introduzione di due importanti metodologie di analisi e di lavoro
per un'amministrazione moderna, ovvero la pianificazione, il
controllo strategico e il controllo di gestione.
Per quanto riguarda il controllo strategico, questo si colloca
nell'ambito dei controlli interni dell'Amministrazione, verifica
l'adeguatezza come congruenza tra gli obiettivi ed i risultati
conseguiti delle scelte compiute per attuare piani, programmi e
altri strumenti di concreta traduzione dell'indirizzo politico del
Governo regionale. Nell'ambito di questa attività, coordinata dal
Segretario generale della Regione, nel 2010 si sono tenute riunioni
con i dirigenti e sessioni di monitoraggio a cadenza regolare, in
cui è stato presidiato l'avanzamento delle unità operative per il
conseguimento degli obiettivi strategici della corrente
legislatura.
Un particolare accento è stato dato alle azioni per la
semplificazione amministrativa, che è una priorità strategica con
cui il Governo regionale individua una serie di procedimenti per i
quali si rende necessario attuare misure di informatizzazione e
abbreviazione dei tempi. Su questo tema abbiamo molto insistito, ci
sono state riunioni con tutte le strutture dell'Amministrazione
regionale, con tutti i dirigenti e i coordinatori, con un esame
approfondito della situazione, dei correttivi possibili, delle
priorità, e soprattutto di come si può tradurre questa esigenza di
semplificazione, pur mantenendo le giuste attenzioni alla normativa
nazionale e a quella europea. Ci sono dei settori là dove la
semplificazione riesce difficile, perché gli orientamenti ed i
regolamenti, soprattutto a livello europeo, richiedono una serie di
procedure defatiganti e ultronee rispetto all'obiettivo finale,
tant'è che nei momenti di monitoraggio da parte delle commissioni
europee per la verifica dell'avanzamento dei programmi europei, lo
abbiamo sollevato a più riprese, e loro stesse si sono rese conto
di questo tema, tanto che si sono impegnate ad attivarsi affinché
ci sia un intervento in tal senso.
Sono state inoltre tracciate le linee fondamentali del nuovo
sistema di misurazione e valutazione della
performance
organizzativa e di quella individuale dei dirigenti e del personale
appartenente alle categorie, ai sensi della legge n. 22/2010.
Con la delibera di Giunta del 30 dicembre 2010, n. 3771, è stato
approvato il sistema di misurazione e valutazione della
performance
organizzativa ed individuale per tutti gli enti
del comparto unico e il nuovo sistema è quindi operativo da
quest'anno. Inoltre è in corso di elaborazione, e sarà approvato
entro il prossimo mese di luglio, il piano della
performance
, che rappresenta l'insieme degli impegni
dell'Amministrazione regionale a livello politico, dirigenziale ed
individuale nei confronti della comunità valdostana per la corrente
legislatura.
Per quanto riguarda il controllo di gestione, il processo per la
verifica dell'efficacia e dell'efficienza e l'economicità
dell'azione amministrativa si avvale, come strumento principale,
della contabilità analitica, che - affiancandosi alla tradizionale
contabilità finanziaria - consente di quantificare il costo
effettivo delle funzioni assolte dall'ente includendo, oltre ai
costi diretti, tutti gli altri costi necessari per espletare tali
funzioni. Dopo una prima fase di sperimentazione svolta nel 2009,
il controllo di gestione è stato introdotto a regime nell'intera
Amministrazione regionale a decorrere dal 1° gennaio 2010;
l'attività è coordinata dall'unità di controllo di gestione
incaricata presso la Direzione finanze e contabilità degli enti
locali.
Nel 2010 è stata svolta l'attività formativa in materia di
controllo di gestione a beneficio di dirigenti e personale delle
categorie, è stato revisionato il piano regionale dei centri di
costo e perfezionato il piano dei fattori produttivi e le diverse
tipologie di costo. Inoltre è stato elaborato il software per
acquisire i dati contabili in sede di liquidazione delle spese
correnti che alimentano la contabilità analitica; sono stati
definiti i requisiti del programma informatico per l'elaborazione
dei dati scaturenti dalla contabilità analitica ed è stata avviata
la creazione di banche dati extracontabili, al fine di disporre ed
imputare correttamente i dati di natura non contabile, quali ad
esempio l'attribuzione del personale, la ripartizione dei costi di
energia, dei servizi di pulizia e di economato.
Con la classificazione dei centri di costo per tipologia,
generali, ausiliari e finali, e l'individuazione dei criteri di
ribaltamento dei centri di costo intermedi su quelli finali,
attualmente in fase di realizzazione, gli aspetti più rilevanti
della definizione dei principi contabili per il controllo di
gestione sono pertanto effettuati, e nel 2011 la Giunta regionale
potrà disporre delle prime analisi e dei primi indicatori derivanti
dal controllo di gestione. Controllo di gestione che era iniziato
in modo sperimentale a livello di Comuni, i quali si erano
impegnati in tal senso, e dobbiamo dare atto di aver fatto, sotto
questo profilo, un salto di qualità per riuscire, loro stessi, con
difficoltà...non è una cosa banale attivare questi meccanismi nei
Comuni, perché comunque creavano le premesse per individuare
eventuali situazioni di anomalia dei costi: l'asilo nido come è
gestito da un Comune, come è gestito da un altro, riuscire a capire
se i costi avevano una spiegazione o se i sovraccosti non erano
tali, tutte queste analisi sono state fatte. Ringrazio in
particolare il coordinamento della dott.ssa Tiziana Vallet e di
Lucat, che hanno seguito questo settore con particolare attenzione
insieme al gruppo di lavoro che aveva coinvolto i segretari
comunali, e che ha permesso di tracciare le linee su cui poi si è
costruito pian piano un programma che oggi è attivo per tutti, e
che coinvolge anche l'Amministrazione regionale, perché è giusto
che nell'insieme ci sia questa possibilità operativa.
Ricordo che l'analisi dei centri di costo non è solo fatta per
garantire efficacia ed efficienza, ma è anche un'esigenza di
rendicontazione e di rispetto del patto di stabilità, per sapere
dove e come integrarci nel momento in cui ci siano difformità.
Oggi, per i Comuni, questa è la garanzia per il patto di stabilità
ed è ancora sotto l'ombrello regionale, ma sempre più i Comuni
dovranno immaginare che anche a loro verrà chiesto di capire qual è
l'indice di spesa e come si discosta dai parametri che sono oggi
convalidati. Si deve tener conto che anche a livello nazionale ci
sarà l'esigenza di rendicontare questi dispositivi di centri di
costo per avere un calcolo omologo su tutto il territorio, per
riuscire a capire come mai si spende di più in un settore piuttosto
che in un altro, per riuscire a capire come vanno le finanze, e se
ci sono degli sprechi o se ci sono dei settori che non utilizzano
al meglio le risorse pubbliche.
Questo è quanto volevo dire, molto brevemente, sulla relazione
che è nelle vostre mani e che spero vi abbia potuto dare almeno un
piccolo approfondimento su quello che sta succedendo e su quello
che è in corso nell'ambito di un'attività molto difficile, che non
si può fare senza il senso di responsabilità dei dirigenti della
Regione, i quali, ognuno per la propria competenza, devono, a
caduta, garantire questo controllo nel proprio reparto. Grazie.
Presidente
- La parola al Consigliere Louvin.
Louvin (ALPE)
- Solo per esprimere un apprezzamento sul
piano tecnico per la relazione che viene rassegnata, perché fa
parte sicuramente di un percorso appena avviato per poter avere un
miglior controllo della situazione. Noi, e per alcuni aspetti anche
la Giunta regionale, abbiamo un controllo più spannometrico finora
del raggiungimento dei risultati, oltre che finanziario di ordine
generale. Forse non sarà male, in futuro, che questa relazione -
quando avrà maggior contenuto, oggi è essenzialmente metodo e
ricostruzione di primi passi - possa associarsi alla
rendicontazione generale della Regione.
Il suggerimento è che la si porti per l'anno venturo, in
concomitanza con la discussione del conto consuntivo che noi
tratteremo fra poche settimane; in questo particolare momento la
necessità non è ravvisabile, perché questa - non per togliere
merito - è una relazione priva di contenuto sui risultati della
valutazione strategica e questo ci è perfettamente chiaro. Sarebbe
anche stato interessante, per alcuni versi, capire gli intendimenti
di una modifica della filosofia che governa i rapporti con INVA,
per esempio, capire cosa si sta implementando, ma fa parte di un
lavoro che deve fare il Governo regionale. Il controllo strategico
è essenzialmente uno strumento per chi sta governando, più che di
controllo da parte del Consiglio regionale sull'Esecutivo. Quindi
seguiamo con attenzione questo, lo potremo valutare man mano.
Io penso, e da questo punto di vista, avendo un Presidente di
commissione molto attento e molto puntuale, credo che sarà
possibile informare costantemente la commissione, tenerla
aggiornata sull'andamento del lavoro che sviluppa il gruppo che è
stato attivato; ci sono dei dati che ci interessa molto acquisire,
come ad esempio la ricognizione sugli indicatori ISEE e IRSEE.
Queste sono materie per le quali poter disporre anche del quadro
generale di analisi che è in corso è cosa tutt'altro che banale, e
penso che possa darci qualche suggerimento anche senza darci
necessariamente appuntamento da qui ad un anno.
Non so quali siano in concreto le possibilità che sono
attuabili, qui siamo su un versante nel quale, in qualche modo, al
di là di ricevere il contenuto di questa relazione, il Consiglio
regionale non è direttamente implicato, ma penso che non sia
inopportuno che si stabilisca un raccordo comunicativo. Crediamo
che ci siano tutti i presupposti, anche per la serietà dei
dirigenti che sono impegnati, oltre che dei consulenti,
nell'operazione, speriamo che questo ci possa dare dei frutti anche
in termini di possibilità di dare qualche sterzata. Mi viene in
mente la questione dell'informatizzazione dei procedimenti del
Dipartimento agricoltura: se c'è un dipartimento che necessita di
qualche robusta implementazione per quanto riguarda il
raggiungimento di obiettivi strategici assegnati forse è anche
questo. Quindi siamo, ripeto, in una fase assolutamente
preparatoria di lavoro.
Ringraziamo il Presidente e chiediamo che sia attuato questo
momento di raccordo e di informazione continua, per quanto
possibile e senza eccessive complicazioni, e che sia realizzabile
nei prossimi mesi. Grazie.
Presidente
- Se nessun altro chiede la parola, il
Consiglio prende atto.
Il Consiglio
Premesso che:
- la legge regionale 4 agosto 2009, n. 30 recante "Nuove
disposizioni in materia di bilancio e di contabilità generale della
Regione autonoma Valle d'Aosta/Vallée d'Aoste e principi in materia
di controllo strategico e di controllo di gestione" prevede,
all'articolo 78, comma 3, la presentazione, da parte del Presidente
della Regione, di una relazione annuale sull'attuazione del Titolo
II "Principi in materia di controllo strategico e di controllo di
gestione" della legge medesima;
- il Presidente della Regione ha presentato all'attenzione
del Consiglio regionale l'allegata relazione, ai sensi
dell'articolo 78, comma 3, della legge regionale n. 30 del
2009;
Prende atto
della relazione stessa.
Allegato
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK