Consiglio Regionale della Valle d'Aosta - Oggetto del Consiglio n. 268 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 268 del 27 gennaio 2021 - Resoconto
OGGETTO N. 268/XVI - Interpellanza: "Realizzazione del piano
di azioni per fronteggiare l'emergenza economica previsto
dall'articolo 5 della l.r. 11/2020".
Bertin (Presidente) -
Passiamo al punto n. 28
dell'ordine del giorno. Per l'illustrazione, ha chiesto la parola
il consigliere Aggravi.
Aggravi (LEGA VDA) -
Impugnative a parte, la volontà di
questa interpellanza è prendere spunto da quello che è stato un
principio, o forse un auspicio, espresso nella legge n. 11 e, in
particolare, all'articolo 5, che prevede, o statuisce se vogliamo,
il fatto che la Giunta regionale predispone anche sulla base delle
indicazioni di una Commissione consiliare speciale appositamente
costituita un piano di azioni per fronteggiare l'emergenza
economica derivante dalla pandemia ai fini della graduale ripresa e
del rilancio delle attività.
Come, e non lo ripetiamo, è già stato più volte detto, il
bilancio di previsione 2021-2023, che è stato approvato ormai
l'anno scorso, aveva una finalità sostanzialmente tecnica e, com'è
stato detto, doveva essere utile alla nuova Amministrazione
entrante per poter proseguire in continuità e soprattutto, come ci
ha spesso detto l'assessore Marzi, scongiurare lo spauracchio
dell'esercizio provvisorio. Sicuramente questa finalità era una
finalità, se vogliamo, formale ma anche sostanziale a fronte della
quale noi abbiamo cercato di portare avanti un'azione di
programmazione e quindi di opportunità di misure, di idee e di
contributi sulla base di una serie di ordini del giorno e spiace -
lo dissi all'epoca e lo ripeto - che solo alcuni di questi ordini
del giorno siano stati compresi fino in fondo e soprattutto non si
sia scelto di scendere nel dettaglio di possibili misure anche
facendo riferimento all'esperienza della legge n. 8. Soprattutto
non si è scelto di valutare l'opportunità di definire un primo
pacchetto di misure a inizio anno in considerazione di una
situazione di estrema gravità e complessità come quella che stiamo
vivendo. Forse non saremmo stati così pessimisti, questo lo posso
dire, ma sicuramente c'erano dei campi di azione su cui si poteva
intervenire anche a fronte di una serie di risorse che non erano
state utilizzate sulla legge n. 8 e che quindi erano già
conoscibili e in termini programmatori, come spesso diciamo in
quest'aula, potevano già essere messe in campo.
Comunque sia la scelta dell'attuale Governo è stata quella di
rimandare questo momento totalmente alla valutazione e approvazione
dell'assestamento di bilancio. Si è però definito, come ho detto in
apertura, un principio: quello dell'articolo 5, che prevede una
volontà comunque di definire o, meglio, anche sulla base è
eventuale, quindi qua è giusto interrogare la Giunta regionale o
chi per esso, che sia il Presidente o che sia l'Assessore, per
capire se c'è questa volontà, in particolare però noi vorremmo
comprendere se al di là di aprile, maggio, marzo, ogni tanto si è
un po' giocato sulle date in base un po' a chi rispondeva, quale
sia l'agenda prospettata e relative scadenze per l'esame
dell'assestamento di bilancio da parte delle Commissioni del
Consiglio.
L'obiettivo cioè qual è? Ancorché ci sia effettivamente una
situazione di confusione soprattutto a livello centrale - ma anche
qua non scherziamo mi sembra almeno sulla forma - definire e capire
quando si può pensare di andare a discutere e soprattutto dare una
prospettiva a imprese e ai Valdostani che sono fuori per capire
quando ci potranno essere delle nuove misure messe a disposizione;
se sia intenzione appunto della Giunta dare corso e in che termini
almeno per la quota parte di sua responsabilità, alle indicazioni
di cui all'articolo 5 della legge n. 11 che ho letto e soprattutto
se vi siano state interlocuzioni con il Governo centrale,
ovviamente mi riferisco a prima della crisi che è arrivata, o con i
suoi rappresentanti in materia di ristori destinati alla Regione
autonoma. Ecco, in questo caso qui quando con i colleghi abbiamo
presentato l'interpellanza non potevamo sapere che ci sarebbe stata
la fine del Conte bis, quindi se chi mi risponde vorrà anche darci
magari dei dettagli riguardo a delle interlocuzioni per interposta
persona, e quindi magari per mezzo del nostro Senatore, capiremmo
meglio e daremmo una risposta anche a degli elementi
particolarmente importanti: uno che so essere caro all'assessore
Marzi è quello delle minori entrate, perché comunque abbiamo fatto
dei ragionamenti in sede di bilancio, sono stati fatti poi dei
ragionamenti successivi, forse oggi dovremo aggiornare questi
ragionamenti e soprattutto se magari si sono già fatte delle
prospettive riguardo all'eventuale minor contributo in termini di
finanza pubblica, non so se questo è almeno nelle intenzioni del
Governo uscente a questo punto... e considerando che, a meno di
sorprese, la compagine che riformerà eventualmente - io spero in
una soluzione molto più netta - un Governo a Roma, comunque più o
meno sarà sempre quota parte delle controparti con le quali avete
avuto e abbiamo purtroppo avuto a che fare fino a oggi.
Credo che su questo aspetto sia bene anche considerare perché
altre iniziative sono state presentate su eventuali ristori
specifici per società di impianti a fune... o magari anche, visto
che in parte se n'è parlato forse con più attenzione riguardo ad
altre realtà, anche per la situazione dei casinò, che purtroppo
sono stati vittime privilegiate di questa crisi in quanto la
chiusura ha pesato notevolmente di più che per altre situazioni. E
soprattutto ne approfitto, considerando un po' il
modus
operandi
che c'è da queste parti... per chiedere se siano stati
eventualmente creati dei tavoli - senza appunto coinvolgere la
Commissione, ma non è una colpa, è per sapere ovviamente - a
livello di amministrazione che hanno magari avuto occasione anche
di coinvolgere non solo le strutture regionali ma anche enti
terzi.
In particolare forse qualcuno lo citava questa mattina ma
comunque è dei giornali l'iniziativa fatta dalla
Chambre
,
anche l'iniziativa promossa dall'assessore Bertschy, che ha chiesto
alla
Chambre
stessa una serie di dati che sono sicuramente
utili per parametrare quelle che sono appunto poi possibili misure
e quindi capire quali sono le valutazioni che state facendo.
Se posso permettermi, sapendo che poi l'Assessore che mi
risponderà spesso si dilunga più sulla terminologia e la semantica
rispetto che ai numeri e soprattutto alle date, io la inviterei a
darci delle certezze, perché ovviamente, quando parliamo di
programmazione, dobbiamo un minimo considerare delle certezze,
perché altrimenti la programmazione fa parte della favella e non fa
parte della carta sulla quale appuntarsi le date che non soltanto
noi o membri di Commissioni attendiamo ma soprattutto che al di
fuori, imprese e cittadini, stanno aspettando. Perché - e ne
approfitto per concludere questa presentazione - se fino ad oggi in
molte situazioni e in molte realtà si è potuto fare riferimento e
far fronte alle spese che c'erano con risparmi o comunque ciò che è
stato prodotto magari nel corso dell'estate, in questa situazione
attuale noi non siamo assolutamente - e lo continuo a dire ed è una
cosa lapalissiana - nella situazione del primo
lockdown
in
cui si poteva far fronte a una stagione invernale che aveva dato
dei risultati.
Qui non abbiamo nulla e soprattutto le imprese non hanno nulla a
cui far riferimento. Parlo principalmente delle imprese più
colpite, quindi del settore turistico alberghiero commerciale,
ovvero quelle che hanno avuto gli effetti più diretti perché sono
impossibilitate di poter lavorare. L'asporto non lo considero un
lavoro, lo considero un palliativo per molte realtà.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Grazie collega Aggravi, di fatto la
ringrazio anche per un richiamo a una modalità comunicativa. In
realtà, pur recependo con le spalle di cui sono dotato l'approccio,
anche se l'ultima volta che parlammo dell'argomento lei chiuse con
un complimento rispetto alla mia cortesia, lo disse in inglese
utilizzando il termine
polite
, però a tutti gli effetti
richiamò la mia cortesia... voglio continuare a essere
assolutamente cortese e gentile e quindi dire che anche rispetto
alla tematica richiamata durante l'esplicazione di codesta
interpellanza sulla esplicitazione di date che permettono di
arrivare a una programmazione, anche in occasione della risposta
che noi demmo proprio rispondendo al primo ordine del giorno da lei
richiamato il 15 di dicembre del 2020... alle ore 10:58 del mattino
lei presentò codesto ordine del giorno nel quale chiedeva una serie
di valutazioni, ci fu poi una sospensione, io risposi alle ore
15:07 e lei replicò alle ore 15:18. In quell'occasione, poi
richiamata anche durante la conferenza di fine anno e anche nelle
interlocuzioni successive, io ebbi la possibilità di esplicitare
delle date molto precise che rimangono le stesse rispetto a quello
che tutti quanti assieme stiamo cercando di portare a compimento,
cioè gli interventi per dare una mano al tessuto economico
valdostano in estrema difficoltà... durante sia la presentazione
dell'ordine del giorno di riferimento che la presentazione
dell'interpellanza n. 28 di questo pomeriggio, lei in maniera molto
chiara esplicitò... utilizzammo il termine: "guardare il Covid
negli occhi", esplicitammo anche la necessità... il cambiamento che
c'è stato tra la prima crisi pandemica, quella che quindi ci vide
operare nel periodo che intercorre tra la legge n. 4, la legge n. 5
e la legge n. 8 del 2020 e poi successivamente invece il fatto di
trovarci tutti quanti in piena discussione sull'attuale situazione
che stiamo vivendo... che ovviamente, intervenendo su un periodo
dell'anno quale quello invernale, vede la Valle d'Aosta in una
difficoltà completamente diversa, Valle d'Aosta che assieme a tutte
quante le Regioni alpine si trova a vivere un momento nel quale
tutto è cambiato, tutto è diverso e "peggiorato".
Parto con il fatto che ovviamente il 21 di gennaio del 2021, è
fatto di cronaca, è già stato esplicitato, il Presidente e il
Vicepresidente della Regione hanno dato comunicazione rispetto al
fatto che tutte quante le Regioni, soprattutto quelle della
montagna, hanno fatto espresse richieste allo Stato centrale per
4.5 miliardi di euro illustrando dei dati ben precisi rispetto
appunto al cambiamento totale che c'è stato tra la prima crisi
pandemica, e quindi la prima parte del 2020, e la situazione in cui
tutte le regioni di montagna, compresa la Valle d'Aosta, si trovano
in questo preciso momento.
Rispetto alle interlocuzioni che lei giustamente richiama nei
passaggi al ristoro tra la Regione Valle d'Aosta e lo Stato, sono
state fatte anche in tal senso delle richieste allo Stato centrale
rispetto alle compartecipazioni tra lo Stato e la Regione autonoma
Valle d'Aosta e stiamo aspettando che arrivino risposte, come, tra
l'altro, avvenne l'anno scorso con il decreto legislativo n. 34 del
2020.
Venendo all'utilizzo dell'articolo 5 della legge n. 11,
ovviamente non adisco la via che, essendo in questo momento quella
legge impugnata e quindi sospesa, noi di fatto, da un punto di
vista amministrativo, ma a livello di Consiglio purtroppo, o per
fortuna, non ci troviamo nella possibilità di dar corso
all'articolo 5 della legge n. 11, ma c'è sicuramente la volontà di
cogliere gli aspetti di quello strumento, e quindi di una
Commissione dedicata espressamente al Covid, come possibilità per
intervenire rispetto appunto a un coinvolgimento più diretto
dell'Aula consiliare sulle iniziative che dobbiamo porre in
essere.
C'è sicuramente un dato e cioè che continua a essere presente la
II Commissione consiliare, che, come da lei richiamato, sia a
dicembre che adesso, risulta essere uno strumento assolutamente
adeguato nell'attesa di fare scelte susseguenti rispetto alle
interlocuzioni che devono avvenire su quello che ci sta aspettando
per gli interventi legati al Covid.
Adesso parliamo direttamente degli interventi legati al Covid
partendo da quello che abbiamo detto a dicembre e proseguendo in un
percorso coerente, che cerca di dare programmazione rispetto agli
strumenti che abbiamo in questo momento a disposizione. Faccio un
esempio: durante i numerosi ordini del giorno da voi presentati
durante la discussione della finanziaria regionale, se non erro,
38, io già quando presentammo e discutemmo appunto l'ordine del
giorno n. 1, le dissi: "poi in seguito le proporrò un emendamento
rispetto a un ordine del giorno" e quell'ordine del giorno era il
n. 21 nel quale lei faceva una proposta di analisi sugli interventi
legati al Covid presenti nella legge n. 5 e nella legge n. 8 e
chiedeva un'interlocuzione con degli
stakeholder
da un punto
di vista istituzionale. Se non erro, il 30 di dicembre del 2020,
per dar corso a quell'ordine del giorno l'ho inviato a Finaosta,
Confindustria e Confidi e, nel momento in cui gli ho mandato
quell'ordine del giorno, gli ho anche chiesto: "sentite, per
cortesia, cerchiamo di vederci per analizzare quello che
nell'ordine del giorno era previsto ma cerchiamo anche di essere
molto operativi in maniera tale che voi veniate già "sapendo di che
cosa dobbiamo discutere", anche perché, nel momento in cui ne
discutiamo, io poi ho bisogno di un vostro
feedback
che
devo... come dire? consegnare nel minor tempo possibile al
Consiglio, per il tramite, nel caso specifico della II Commissione,
perché è quella operativa in tal senso e confido questa settimana o
l'inizio della prossima di darvi il lavoro di riferimento, che,
rispetto a quell'ordine del giorno stesso, era chiaramente
esplicitato nell'impegnativa.
In questa maniera, a proposito di quanto io dissi a dicembre e
quanto, tra l'altro, avevo già detto nel mese di novembre, stiamo
adendo quel percorso parallelo che vede che cosa? La definizione
entro il 28 di febbraio, lei addirittura giustamente disse: "questi
sono degli ottimi intendimenti, però faccia attenzione all'incastro
con la macchina amministrativa". Io confido nel fatto che voi
riusciate ad arrivare a definire l'avanzo di amministrazione dopo
il rendiconto nel mese di aprile, però la primavera può essere
tiepida o calda, il termine "tiepido" lo uso io, confido di più,
che si vada verso una primavera troppo calda, aspettando non si dà
una mano al tessuto economico valdostano. Stiamo cercando con tutte
quante le nostre forze quindi di portare avanti questo percorso
parallelo che prevede: l'approvazione del DEFR entro il 28-29
febbraio 2021 e naturalmente all'interno del DEFR per la prima
volta verrà inserito il termine "Covid", perché sia la legge n. 1
del 2020, la finanziaria che votammo in esercizio provvisorio che
poi dopo il procrastino degli indirizzi riferiti al DEFR che
abbiamo spostato appunto... non prevedeva interventi Covid. Per la
prima volta in termini di programmazione pertanto si parlerà di
Covid nel bilancio regionale con il DEFR, che in questo momento
stiamo già discutendo e che contiamo di rispettare, tra l'altro, su
un impegno che ci siamo presi proprio durante il dibattito della
finanziaria regionale.
Contestualmente stiamo lavorando sul riaccertamento ordinario
dei residui che lei sa essere il passaggio obbligato per arrivare
al rendiconto di riferimento che per legge... e, tra l'altro, lo
dissi già a dicembre: ecco perché le dico che, nonostante io abbia
un eloquio... come dire? "rotondo", cercai, per quanto mi è
possibile, di dare delle date... e stiamo cercando di rispettarle,
quindi di arrivare al rendiconto entro il 30 di aprile del 2021.
Arrivando al rendiconto, arriviamo anche a calcolare l'avanzo di
amministrazione, che, com'è stato per la 8, sarà anche per il
disegno di legge di riferimento il motore fondamentale perché c'è
bisogno di soldi per intervenire sul tessuto economico valdostano
per poter tutti quanti assieme dare delle indicazioni. Indicazioni
che molto probabilmente saranno una serie di interventi di natura
economica sui quali ci sarà ampia possibilità da parte del
Consiglio di esplicitarsi perché poi sarà giustamente compito del
Consiglio, per il tramite delle Commissioni nuove o già presenti,
di audire gli stakeholder di riferimento con tutte le richieste del
caso. Proprio a dicembre lei giustamente disse: "arriva dal
territorio la richiesta di interventi" e quindi è giusto che
nuovamente ci sia la possibilità, intervenendo con il territorio e
ascoltandolo, di agire come lo si ritiene più opportuno perché nel
frattempo tanto è cambiato. Quello che posso anticiparvi e che, tra
l'altro, ho già avuto occasione di dire pubblicamente è che, come
ci eravamo tra l'altro già detti io e lei quando analizzammo
l'articolo 3 della legge n. 5, arriva dal territorio sicuramente la
richiesta di fare attenzione all'aumento delle posizioni debitorie
e conseguentemente la richiesta di interventi in termini di
liquidità ai quali molto probabilmente il pubblico deve fare
fronte, sul quale deve intervenire, ma sicuramente queste richieste
di liquidità e di innesti di liquidità non devono addivenire
attraverso processi che aumentino i debiti delle imprese del
tessuto economico. Cercando pertanto di essere i più coerenti
possibile e cercando di rispettare le tempistiche che vengono date
- e concludo -, stiamo portando avanti quanto abbiamo
dichiarato.
Confido che, nel momento in cui metteremo in disponibilità
quello che in due-tre settimane è stata l'interlocuzione con i
soggetti istituzionali per dare risposta a quanto richiesto
dall'ordine del giorno n. 21, mentre lavoriamo con gli uffici per
portare avanti gli atti di riferimento, di dare uno spunto di
analisi sia sugli interventi delle leggi n. 4, n. 5, n. 8 e n. 10,
sia allo stesso tempo di dare il "la" ovviamente al dibattito
consiliare, per fare in modo che il Consiglio dia una mano a noi a
fare nel miglior modo possibile il meglio per la Valle d'Aosta
rispetto a questa drammatica situazione.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
Vede, Assessore, lei è molto bravo a
riportare il passato, un po' meno a guardare verso il futuro, me lo
consenta. Mi permetta anche di farle un appunto: lei giustamente
nella rendicontazione che ha dato di date, orari e termini ha
parlato di un ordine del giorno che è stato approvato - e la
ringrazio di averci resi edotti -, che il 30 di dicembre ha avviato
l'iter di attuazione di quest'ordine del giorno ma, come si disse
all'epoca, e infatti anche i soggetti che lei ha coinvolto sono
legati a una delle fattispecie, quella era la fattispecie che forse
più preoccupa e giustamente lei lo ricordava anche per effetto di
misure già precedenti, ovvero quella della necessità di
ristrutturare i debiti, perché ci troviamo anche di fronte a tutta
una situazione di rinvio di pagamenti, di rinvio di rate, ma poi
sappiamo che prima o poi i debiti vanno pagati e quindi c'è la
necessità di andare a ristrutturare posizioni debitorie che oggi,
ovvero domani, si troveranno in una situazione ancora peggiore
perché non c'è una liquidità e nello stesso momento c'è un peso dei
debiti pregressi che rischiano di mandare in
default
molte
aziende anche a fronte poi di tutta una serie di incombenze anche
dovute temo alla non messa a terra di tutta una serie di
decretazioni a livello nazionale. Lei giustamente cita il 34, che
forse è quello che ha avuto più successo, in quelli poi successivi
direi molto meno.
Riguardo al DEFR, sappiamo tutti che spesso rischia di essere un
bell'esercizio di stile, io mi auguro che ci sia più praticità
rispetto che sogni o proclami, perché purtroppo andrà fatto un DEFR
in questo senso molto concreto e molto serio al di là della parola
"Covid", perché probabilmente bisognerà per una volta dire cosa si
può fare e cosa non si potrà fare, perché altrimenti qua rischiamo
di parlare solo per proclami e investimenti futuri, quando in
realtà oggi forse, più che a un investimento pro-futuro, dobbiamo
pensare a investimenti di contenimento dell'attuale situazione.
Come ho detto rispetto al principio, l'ho chiamato giustamente
così perché poi, quando è stata scritta l'interpellanza, non si
sapeva cosa sarebbe passato, prendo atto che la II Commissione
verrà interessata e, da un certo punto di vista, forse è meglio
così per non perdere tempo in Commissioni speciali, che poi magari
non vanno da nessuna parte su questo, anche perché non sono stato
promotore di questo articolo con i miei colleghi, ci sono altri
promotori, sinceramente le sedi deputate per discutere ci sono.
Riguardo poi invece alle richieste di ristoro, abilmente lei non
mi ha parlato del Senatore, ma ci sarà occasione per parlare
direttamente con il Senatore, prendo atto del fatto, anche sulla
base di quello che sta succedendo, che molto probabilmente tutta
una serie di valutazioni, prospettive e speranze forse verranno
meno ma lo vedremo in base a come andrà il futuro del
post
Conte bis. Lì forse dovremo ritirare la riga e capire che cosa si
potrà ottenere o no dal punto di vista non soltanto dei ristori, ma
magari anche di eventuali scorciatoie o aiuti dal punto di vista
normativo.
Sulle date la ringrazio di aver specificato in maniera un po'
più chiara rispetto a quanto avvenuto in bilancio, perché in
bilancio abbiamo toccato i temi un po' settorialmente, l'obiettivo
di questa interpellanza era definire due date precise: il 28
febbraio per il DEFR, me lo sono appuntato, giorno più giorno meno,
e fine aprile per il rendiconto, mi sono altrettanto appuntato la
data.
Come lei è bravo a parlarmi del passato, sappia e lo sa
benissimo, che il sottoscritto e il mio gruppo - perché ricordo che
gli ordini del giorno non li ho presentati io ma li ha presentati
un gruppo di soggetti firmatari, perché lavoriamo comunque ognuno
per quota parte in squadra - saremo molto attenti e vigili a far
rispettare queste date o a dire la nostra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK