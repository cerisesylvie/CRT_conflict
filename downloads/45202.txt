Consiglio Regionale della Valle d'Aosta - Oggetto del Consiglio n. 2001 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2001 del 3 novembre 2022 - Resoconto
OGGETTO N. 2001/XVI - Interpellanza: "Interlocuzioni con la
nuova proprietà della Cogne Acciai Speciali per il consolidamento
della collaborazione sinora attuata con la Regione".
Marguerettaz (Presidente) -
Punto n. 37 all'ordine del
giorno. La parola al consigliere Carrel.
Carrel (PA) -
Torniamo sull'acquisizione della Cogne
Acciai Speciali, di cui abbiamo avuto alcune informazioni un po' di
mesi fa e dopo non abbiamo più avuto nessun tipo di notizia. Questa
interpellanza vuole appunto chiedere se vi siano delle
interlocuzioni in atto. Abbiamo appreso anche dai giornali che vi
era stato un incontro tra il Presidente, l'Assessore e la nuova
proprietà. Abbiamo riassunto nell'interpellanza tutti quelli che
sono gli atti che hanno seguito poi la vendita, il
closing
,
che arriverà a fine anno, entro la fine del 2022, e volevamo un po'
comprendere quali erano le interlocuzioni per capire come si
intende e se si intende ancora sostenere politicamente con delle
azioni amministrative, anche con la nuova proprietà, questa
importante impresa per il nostro territorio.
Credo che abbiamo sottolineato più volte l'importanza della
Cogne Acciai Speciali, sia dalle opposizioni che dalla maggioranza,
ma è importante comprendere come vogliamo intraprendere questo
percorso con questi nuovi proprietari che, ovviamente, essendo una
società privata, non devono per forza interfacciarsi con il Governo
regionale e la politica, ma è altrettanto ovvio che per la Regione
Valle d'Aosta la Cogne ha un peso specifico importante e credo che
sia bene continuare a parlarne e chiedere informazioni in merito
all'Assessore.
Presidente -
Per la risposta, ha chiesto la parola
l'assessore Bertschy.
Bertschy (AV-VdA Unie) -
È evidente, l'illustrazione lo
ha evidenziato, che il rapporto con la CAS dev'essere - per carità
- in una logica di azienda privata e Amministrazione pubblica, ma
un rapporto di grande attenzione verso una realtà industriale e
produttiva che è da più di cento anni, che da sempre ha
rappresentato dei momenti di crescita e di sviluppo, pur con tutte
le difficoltà che si sono generate in così tanti anni di
produzione. Da parte nostra abbiamo, come Governo, seguito questa
fase in particolare con dei rapporti con la
governance
,
perché la proprietà, dopo questa visita, è in attesa di completare;
abbiamo letto e appreso un po' tutti quello che è stato anche detto
da parte del Governo: entro la fine dell'anno ci sarà il
closing
, che traccerà in via definitiva il passaggio della
maggioranza azionaria all'azienda taiwanese Walsin.
Le interlocuzioni sono continue sul piano degli investimenti,
sul piano delle politiche della formazione del lavoro e anche direi
- avete visto in quest'ultimo periodo - il progetto espositivo
insieme al Forte di Bard, che ha visto le due realtà, in una
situazione così interessante e innovativa, proporre un progetto
espositivo di interesse e soprattutto che fa vedere quanto
l'azienda creda nei rapporti con il territorio.
Nel caso specifico di quello che sta succedendo, quello che è
importante e quello che noi abbiamo voluto far rilevare è che
intanto è bene anche ricordare sempre che stiamo parlando di
un'azienda taiwanese e non, come ogni tanto viene riportato,
cinese. Questo è bene sottolinearlo, perché l'evoluzione economica
e tecnologica di Taiwan, al di là dei problemi geopolitici, è
un'evoluzione di imprese che stanno facendo grande crescita. E sul
livello internazionale il fatto che ci sia stata
quest'investimento, per quanto ci riguarda, è comunque una garanzia
a livello economico e tecnologico.
È un dossier che seguiamo con dei rapporti su più livelli. Ci
possiamo un po' tutti ricordare dell'ultima azione sulla legge di
assestamento, dove abbiamo messo delle risorse a favore di VDA
Structure per un investimento, che ha valore urbanistico ma anche
ambientale, su un progetto molto interessante che riguarda anche la
Città di Aosta e che si propone di abbattere il forno fusorio,
cercando anche una riqualificazione complessiva dell'edificio, che
non ha ovviamente un valore di tipo produttivo, ma serve per
continuare a migliorare i rapporti tra azienda e città, anche per
quanto riguarda il contesto di tipo urbanistico.
È un lavoro in continuità, cercando anche di essere presenti
rispetto alle innovazioni che abbiamo cercato di introdurre in
questi ultimi anni. In particolare sulle politiche della
formazione, è stato rilanciato un corso che si propone degli
obiettivi sempre di inserimento lavorativo dei giovani e si sta
organizzando un master interessante da parte della proprietà, che
però vede coinvolto anche il nostro Assessorato e che si propone
l'obiettivo di cercare di attrarre nuove competenze, di far
crescere quelle locali e di garantire a un'azienda che ha una
grande visibilità sul panorama nazionale e internazionale la
presenza del Governo pubblico delle politiche sul lavoro e
sull'occupazione, ma allo stesso tempo la possibilità di lavorare
insieme per garantire che, rispetto a progetti come questi, si
possano interessare anche nuove competenze a venire a stare, a
vivere e a lavorare in Valle d'Aosta.
Quindi, direi che sotto questo profilo ci sono più progetti e
obiettivi che sono stati messi in campo. Ovviamente alla fine
dell'anno, quando avremo la sicurezza che l'operazione a livello di
cambio di maggioranza si sarà completata, richiederemo un nuovo
incontro alla nuova proprietà per rilanciare anche tutti questi
progetti.
Voci fuori microfono
Presidente -
Dopo una serie di "fuori onda", diamo la
parola al collega Carrel per la replica.
Carrel (PA) -
Grazie Assessore, la nostra intenzione era
proprio quella di comprendere le politiche ambientali, le politiche
di formazione, le politiche che la Regione Valle d'Aosta pone in
essere in sinergia con la Cogne Acciai Speciali, come stavano
procedendo e come si intende farle proseguire, ricordando che la
Cogne - come ha ben ricordato anche lei - ha un effetto e ha delle
ricadute sull'intero territorio regionale e può essere un elemento
di attrazione per la nostra regione per i giovani anche con alta
formazione. Credo che sia fondamentale continuare a lavorare in
questa direzione e tenere aperta ogni possibilità di dialogo anche
con la nuova proprietà, perché è per noi vitale la presenza della
Cogne Acciai Speciali ad Aosta e di tutto ciò che comporta la Cogne
Acciai Speciali, tra cui anche una potenziale attrattività
soprattutto per i giovani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK