Consiglio Regionale della Valle d'Aosta - Oggetto del Consiglio n. 1362 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1362 del 16 luglio 2015 - Resoconto
OGGETTO N. 1362/XIV - Interpellanza: "Adeguamento del premio
per l'insediamento di giovani in agricoltura".
Presidente -
Per l'illustrazione, ha chiesto la parola il
Consigliere Grosjean, ne ha la facoltà.
Grosjean (UVP) -
Sì, grazie Presidente.
In questo momento, in quest'epoca di mancanza di certezze nel
mondo dell'agricoltura e soprattutto di informazioni che arrivano
anche da altre Regioni, da ISMEA in particolare, volevo capire un
po' cosa si pensa di fare in Valle d'Aosta per quanto riguarda il
premio di insediamento per i giovani agricoltori, che ad oggi mi
risulta sia di 40 mila euro, almeno sul vecchio PSR, col nuovo PSR
ho visto che da diverse parti si dice che è stato portato a 70 mila
euro. Non avendo informazioni di quello che sta succedendo qui in
Valle, quindi chiedo all'Assessore se ci può dare qualche
informazione in più e ritengo che sia veramente un'occasione da non
perdere se c'è questa possibilità di incrementare questo premio per
le nuove aziende.
Presidente -
Per la risposta, ha chiesto la parola
l'Assessore Testolin, ne ha facoltà.
Testolin (UV)
- Grazie Presidente.
Si fa presente in premessa di quella che sarà la risposta che la
Regione è chiamata nel quadro del programma di sviluppo rurale
della Valle d'Aosta 2014-2020 a definire le condizioni, i criteri e
le modalità per l'erogazione degli aiuti all'avviamento delle
imprese dei giovani agricoltori con la misura specifica, quella
6.1, ai sensi dell'articolo 19 del regolamento n. 1305 del 2013 e
delle successive disposizioni attuative. L'impegno, dunque, non è
tanto quello di adeguare o meno il massimale all'importo erogabile,
ma si tratta più in generale di stabilire, in base ai nuovi
dispositivi regolamentari per il periodo 2014-2020 e in coerenza
con l'impianto strategico del futuro PSR, il complesso delle nuove
regole che disciplinano il premio di insediamento dei giovani
agricoltori. In questa logica le proposte avanzate alla Commissione
europea prevedono per i giovani agricoltori, oltre al premio di
insediamento, un pacchetto di misure che contempla appunto, oltre
all'aiuto forfettario per l'avviamento, delle iniziative mirate di
formazione previste dalla misura 1 e un sostegno per investimenti
materiali o immateriali previsti dal piano aziendale con un altro
tipo di misura: la misura 4. In particolare, quest'ultima misura è
riservata esclusivamente ai giovani agricoltori, cosa che prima non
era contemplata: al loro primo insediamento concedono un sostegno
in conto capitale pari al 50 percento della spesa ammessa nei
limiti di eventuali massimali prevedibili poi in bando e per gli
investimenti del piano aziendale che migliorano le prestazioni e la
sostenibilità globale dell'azienda agricola. Oltre a beneficiare di
questa specifica misura, dedicata agli investimenti iscritti nei
piani aziendali, nel quadro più generale del sostegno agli
investimenti alle aziende agricole, i giovani agricoltori che
presentano la domanda di aiuto entro i cinque anni, quindi non più
nei tre, ma nei cinque anni, dal primo insediamento godono di una
maggiorazione del 10 percento rispetto agli agricoltori
sull'aliquota di sostegno.
Con specifico riferimento all'aiuto all'avviamento di impresa,
oggetto dell'interpellanza, l'allegato 2 al regolamento prevede un
massimale di 70.000 euro delegando alle singole amministrazioni la
definizione degli importi, che deve essere esplicitamente
giustificata sulla base, in particolare, delle dimensioni aziendali
e del tessuto produttivo locale. In un'ottica di continuità con
quanto attuato nel recente passato e sulla base delle
caratteristiche del contesto, è stabilito in Valle d'Aosta un
importo che rimane di 40.000 euro così com'è articolato e che
consiste in un premio base di 30.000 euro, 5.000 euro aggiuntivi in
caso di costituzione
ex novo
dell'impresa agricola e 5.000
euro aggiuntivi ulteriormente in caso di insediamento in zona
particolarmente marginale. In linea con il dettato regolamentare si
tratta di un incentivo erogato forfettariamente, quindi senza la
necessità di una puntuale rendicontazione delle spese ed erogato in
almeno due
tranche
, in due rate nell'arco di un periodo
massimo di cinque anni dall'insediamento stesso: il 50 percento
all'atto della decisione di concessione dell'aiuto e il 50 percento
all'atto della decisione di erogazione a saldo, che è subordinato
alla verifica della corretta attuazione del piano aziendale.
Per rispondere al secondo quesito, si evidenzia che l'obiettivo
chiaramente esplicitato a livello europeo non è tanto quello di
parificare tutti gli aiuti a livello nazionale, ma di stabilire
importi coerenti con le caratteristiche e le dimensioni del tessuto
socio-produttivo locale, tenendo anche conto di una situazione
socio-economica della zona oggetto di programma. In questa logica
ogni Regione ha fissato e giustificato massimali diversi per il
proprio premio di insediamento. A titolo di esempio si cita, in
considerazione delle analogie rispetto al contesto produttivo
montano, il PSR, ad esempio, di Bolzano, che prevede un massimale
di 33.000 euro con un premio base di 7.500, che poi è aumentato a
15.000 nel caso di maso chiuso. Questo per dire che ogni tipo di
misura che viene ed è stata costruita all'interno del programma di
sviluppo rurale deve essere contestualizzata e dosata su quelle che
sono le caratteristiche del territorio di pertinenza.
Si è cercato di portare avanti una politica di mantenimento di
quelle che erano le risorse messe a disposizione dei giovani
agricoltori anche per non creare delle discrasie importanti tra chi
ha iniziato magari quest'anno e chi inizierà il prossimo anno e per
garantire la possibilità di accesso a questo tipo di misura ad un
numero di aziende che sia consono a quelle che sono le aspettative,
a quelli che sono stati i numeri di adesione nella scorsa
programmazione. Questo è un po' il quadro all'interno del quale si
sono fatte queste... Merci.
Presidente
- Grazie Assessore. Per la replica, chiede la
parola il Consigliere Grosjean, ne ha facoltà.
Grosjean (UVP)
- Grazie Presidente.
Fino a qualche anno fa non venivano prese in considerazione le
misure nazionali o internazionali perché qui in Valle ce n'era di
più, quindi sovente abbiamo dimenticato tutto quello che succedeva
fuori perché si diceva: "no, ma la legge regionale, la legge di
settore dà di più, quindi non stiamo a preoccuparci". Adesso la
cosa è completamente invertita, mi sento dire che non possiamo
aumentare per una questione di discrasia, perché se a quello di
prima gli potevamo dare solo 40 a quello che viene dopo non gliene
possiamo dare di più, ma se è cambiata la direttiva nazionale,
potrebbe anche non essere una discrasia.
Il problema grave è che in Valle d'Aosta le aziende sono da
creare, cioè non si trovano aziende così facilmente da rilevare se
non è un passaggio generazionale a livello di famiglia, dove, tra
l'altro, mi sembra ci sia qualche dubbio per avere l'aiuto di nuovo
insediamento se semplicemente è un passaggio di azienda. Con le
difficoltà, con i costi dei treni, con tutti i costi aggiuntivi che
ci sono nella nostra regione, io avrei veramente valutato la
possibilità di arrivare se non a 70, di aumentare qualcosina,
invece, da quanto ho capito, i 40.000 saranno ridotti a 30.000 con
5.000 euro se è un'azienda
ex novo
e si arriverà a 40.000
se, oltre ad essere
ex novo
, sarà anche in zona marginale.
Tutto sommato quindi, per quel poco che riesco a capire di
matematica, mi sembra che ci sia più una riduzione che piuttosto
una tendenza a cercare di stimolare ancora di più. Siamo in un
periodo dove veramente mancano posti di lavoro e a livello
nazionale l'unico settore dove i posti di lavoro crescono
soprattutto per i giovani è proprio il settore dell'agricoltura.
Secondo me, quindi forse facciamo ancora in tempo a riflettere, a
ripensare se non sia il caso magari di aumentare questo premio di
insediamento, fissando magari delle regole ben precise su come
devono essere impostate le aziende, non dandolo in modo
così...direi facile, ma mettendo delle regole ben precise, però se
c'è la possibilità di fare qualcosina in più, perché no?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK