Consiglio Regionale della Valle d'Aosta - Oggetto del Consiglio n. 450 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 450 del 10 marzo 2004 - Resoconto
OGGETTO N. 450/XII - Situazioni sfavorevoli alla riproduzione
ittica nei corsi d'acqua della Valle. (Interrogazione)
Interrogazione
Appreso dagli organi di informazione delle recenti proteste
avanzate dal Consorzio Pesca circa la non adeguatezza delle acque
dei torrenti e della Dora della Valle a favorire la riproduzione
ittica;
Ricordato che il periodo della riproduzione ittica coincide
con il periodo invernale in cui più scarsa è la presenza d'acqua
nei torrenti e nella Dora;
Preso atto che ormai quasi ogni anno vengono indicati da
detto Consorzio come ostacoli al ripopolamento dei corsi d'acqua o
l'inquinamento derivante da scarichi industriali o il non rispetto
del minimo deflusso vitale o la presenza di cantieri attivi
nell'alveo;
Tenuto conto che la presenza di tali situazioni rischia di
vanificare gli interventi di ripopolamento portati avanti dal
Consorzio Pesca;
la sottoscritta Consigliera regionale
Interroga
l'Assessore competente per sapere:
1) che cosa è stato fatto, dopo la recente denuncia del
Consorzio Pesca, per migliorare le situazioni sfavorevoli alla
riproduzione ittica;
2) se anche quest'anno sono presenti cantieri in alveo
durante i mesi invernali;
3) quale influenza ha la normativa sul minimo deflusso vitale
sulla presenza di fauna ittica nei nostri corsi d'acqua.
F.to: Squarzino Secondina
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per poter correttamente inquadrare le questioni
sollevate dall'interrogazione, è necessario fare una piccola
premessa. Il Consorzio pesca ha evidenziato - e lo ha fatto in
maniera reiterata - che la scarsità di acqua imputata ai prelievi
per i diversi usi: idroelettrico e irriguo, è tra le cause più
rilevanti, assieme a quella degli interventi in alveo, di
penalizzazione dell'ecosistema acquatico: sono dei fattori che
riducono l'efficacia delle iniziative di ripopolamento ittico
effettuate dal consorzio stesso. Dobbiamo dire che l'inquinamento
da scarichi industriali rappresenta un evento del tutto
eccezionale; è vero che, quando capitano, determinano delle
situazioni che si prolungano nel tempo, perché in qualche caso
abbiamo avuto degli inquinamenti che hanno determinato la moria
dell'intero tratto di fiume o di torrente interessato. Ha poi
ricordato come il periodo invernale sia quello durante il quale le
portate dei corsi d'acqua raggiungono il minimo, quindi è il
periodo nel quale è possibile la realizzazione di alcuni interventi
anche negli alvei: gli attraversamenti con le condotte, le opere di
protezione spondale, laddove gli alvei sono molto stretti e il
prelievo delle sovralluvioni. È altrettanto vero, ed altrettanto
universalmente riconosciuto, che in questi ultimi 10 anni lo
sconvolgimento dell'ecosistema acquatico, più che a scarsità di
acqua o altri motivi, è stato determinato da eventi di piene
eccezionali, piene che si sono caratterizzate con delle lave
torrentizie che desertificano i corsi d'acqua. Infine, il
monitoraggio sistematico della qualità delle acque svolto dall'ARPA
ha indicato come siano già stati conseguiti quegli obiettivi di
qualità, peraltro anche da un punto di vista biologico, che la
normativa nazionale - decreto legislativo n. 152 - fissava per il
2008 e siano alla portata dei prossimi anni anche quelli del 2016,
e questo vale per l'intero reticolo idrografico valdostano.
Richiamiamo poi, come documento interessante dal punto di vista
della conoscenza di questa problematica, la Carta ittica regionale
che esprime una certa precarietà degli ecosistemi idrici della
Valle d'Aosta, proprio per questi fattori che sono, più che di tipo
antropico, di tipo naturale.
Venendo più propriamente ai quesiti, è vero che quest'anno,
anche per la siccità estiva, sono state evidenti le carenze di
portate dei corsi d'acqua - e quindi le sofferenze degli ecosistemi
fluviali regionali -, anche se dobbiamo dire che le iniziative
adottate per una riqualificazione dei corsi d'acqua hanno subito
una forte accelerazione dopo l'alluvione dell'ottobre 2000, quando
sono state modificate le strategie di intervento della cosiddetta
"fase di ricostruzione post alluvione", sia come indicato nel
Programma degli interventi straordinari a seguito dell'evento
alluvionale, sia come evidenziato di recente nelle Linee guida in
materia di difesa del suolo, approvate dalla Giunta regionale il 23
febbraio scorso, nonché dal progetto di Piano regionale delle
acque, approvato sempre dalla Giunta con propria deliberazione n.
34/2003. Il progetto di Piano regionale delle acque, approvato
dalla Giunta nel febbraio dello scorso anno, ha chiaramente posto
la questione della tutela del recupero e della riqualificazione
degli ecosistemi fluviali come un obiettivo prioritario, fornendo
delle indicazioni specifiche per gli interventi che si devono
realizzare in alveo.
Per quanto riguarda nello specifico le questioni sollevate dal
Consorzio pesca, si ricordano i due protocolli di intesa approvati
con deliberazione n. 348/2003, relativa alla redazione di progetti
di gestione degli impianti idroelettrici per l'effettuazione delle
operazioni di sghiaiamento e sfangamento dei bacini, in conformità
agli obiettivi previsti dall'articolo 40 dei decreti legislativi n.
152/1999 e n. 349/2003 per la determinazione delle modalità di
intervento in alveo a salvaguardia dell'ecosistema fluviale.
In un recente incontro con la CVA sono state affrontate le
questioni connesse con lo sfruttamento delle acque a scopo
idroelettrico e la tutela degli ecosistemi fluviali e si è
stabilito che siano individuate delle misure specifiche finalizzate
a garantire il rilascio di quantitativi sufficienti di acqua, il
cosiddetto "deflusso minimo vitale", che rappresenta lo strumento
attraverso il quale garantire un recupero in tempi rapidi delle
situazioni maggiormente compromesse. A tale proposito, siamo
rimasti d'accordo, tra i tecnici dell'Assessorato e quelli della
CVA, di avviare una serie di incontri intesi ad individuare le
diverse criticità presenti nei corsi d'acqua a valle delle
derivazioni e le misure più idonee per porvi rimedio, fra le quali
è prevista anche la determinazione minima di acqua da lasciar
defluire, ma non solo in un'ottica di assolvimento di certe
prescrizioni, come la deliberazione del Consiglio del 1995, ma
anche nell'ottica di consentire la ricostituzione degli ecosistemi,
così come auspicato dall'evoluzione della legislazione in merito a
questa materia.
Stiamo poi procedendo alla redazione del Piano di tutela delle
acque, ai sensi del decreto legislativo n. 152, attraverso il quale
saranno individuate le modalità di intervento per garantire la
salvaguardia qualitativa e quantitativa dei corsi d'acqua
regionali, compreso il loro recupero. Si tratta di uno strumento
molto importante di salvaguardia degli ecosistemi fluviali, in un
quadro di iniziative che, complessivamente e in modo organico, sono
finalizzate a questo stesso obiettivo. Qui un punto qualificante
sarà rappresentato dalla determinazione delle portate di minimo
deflusso vitale più pertinente ad ogni situazione idrologica, con
cui ci si confronta.
Sono diverse, quindi, le iniziative in atto, che, prendendo atto
dalla situazione dei corsi d'acqua regionali, vogliono proporre di
intervenire sugli aspetti maggiormente critici, come gli interventi
in alveo, gli sfangamenti dei bacini, individuando modalità
operative e tempi di realizzazione degli interventi. Nel 2003,
compatibilmente con le procedure già avviate, queste modalità sono
state applicate sia per gli interventi di disalveo lungo la Dora
Baltea, sia per la realizzazione di opere di difesa, seppure in
modo così non evidente. Con l'approvazione del piano di tutela, si
concretizzerà maggiormente l'azione di riqualificazione dei corsi
d'acqua attraverso interventi specifici anche sulle sponde e sugli
alvei, sia di aumento delle portate rilasciate a valle delle
derivazioni, in particolare quelle idroelettriche.
Per quanto riguarda il quesito n. 2, si ricorda che è ancora in
piena attuazione il programma degli interventi post-alluvione di
sistemazione dei corsi d'acqua danneggiati dall'evento calamitoso.
Si tratta di interventi secondari che sono numerosi, in particolare
sulle conoidi. Sulla rete principale però, nel caso della Dora
Baltea e dei tributari principali, il numero dei cantieri è stato
notevolmente ridotto rispetto agli altri anni - sono
complessivamente solo più una decina -, così come si è già detto
per gli interventi di disalveo sulla Dora Baltea, che sono stati
concentrati fra novembre e dicembre. Devo però anche ricordare che
il periodo invernale è l'unico in cui si può lavorare in alveo in
sicurezza, per le portate minime dei corsi d'acqua.
Per quanto riguarda il quesito n. 3, bisogna fare un
ragionamento molto più complesso, nel senso che è chiaro che
l'efficienza biologica del corso d'acqua a valle della derivazione
è in funzione dei quantitativi d'acqua, quindi, in teoria, ad ogni
incremento di deflusso si dovrebbe avere un incremento della
condizione della forza biologica del corso d'acqua. Esiste quindi
uno stretto rapporto fra - non parlerei neppure di minimo deflusso
- il deflusso e l'efficienza biologica dei corsi d'acqua. Ecco
perché non si possono fare delle generalizzazioni ma, riprendendo
anche quanto è contenuto nella Carta ittica regionale, bisogna
andare a vedere qual è il potenziale idrobiologico di ogni corso
d'acqua e quindi calibrare il minimo deflusso vitale a far sì che
dia quella risposta, che è correlata al potenziale biologico dei
corsi d'acqua. Per quanto riguarda la questione dei corsi d'acqua,
dobbiamo tenere presente che il periodo invernale è un periodo di
riproduzione, il che significa due cose: da una parte, una
sostanziale immobilità dei pesci perché, in conseguenza anche delle
temperature, essi si muovono poco e hanno meno bisogno di acqua;
per contro, laddove sono depositate le uova, vi è la necessità di
avere delle acque relativamente pure o prive di sospensioni per
evitare l'occlusione dei meccanismi di respirazione prima delle
uova e poi dei pesci. Si tratta di materia molto delicata, che
stiamo affrontando con molta determinazione e con molta
ragionevolezza.
Presidente - La parola alla Consigliera Squarzino Secondina.
Squarzino (Arc-VA) - Credo che, dalla risposta dell'Assessore
Cerise, emerga come questa interrogazione, che poteva sembrare
porre una domanda abbastanza banale, in realtà sollevi tutta una
serie di problemi, perché ci fa vedere come vi sono diversi fattori
che concorrono a far sì che i corsi d'acqua tornino o continuino ad
essere l'habitat in cui vivono non solo i pesci, ma anche tutta
un'altra serie di microrganismi.
Ringrazio l'Assessore per aver affrontato in modo il più
possibile completo la questione, evidenziando tutti gli elementi
che vanno presi in considerazione. Concordiamo sul fatto che vi
sono periodicamente degli episodi di inquinamento d'acqua dovuti
agli scarichi industriali. L'Assessore ha detto che non sono così
importanti e neppure così frequenti, è anche vero, ma hanno
conseguenze gravi nei confronti della vita della Dora Baltea;
ricordo l'inquinamento dovuto al rilascio della "Cogne" nel
1999-2000, a Verrès nel 1999, recentemente nel 2003 a
Pré-Saint-Didier. Sono episodi non continuativi - speriamo bene che
anche i terremoti o le alluvioni non si verifichino in modo
continuativo! -, però sono episodi molto gravi che incrinano tutta
l'altra politica di attenzione alla vita biologica dei fiumi che si
sta portando avanti; per cui forse qui ci deve essere un'attenzione
particolare affinché si continui quel lavoro preventivo, che poi
impedisce l'insorgere di questi episodi.
Il secondo problema di cui ha parlato l'Assessore riguarda i
lavori in disalveo. Questo è un problema - l'Assessore lo ha
ricordato - per tutta una serie di motivi: perché il momento dei
lavori in disalveo coincide con il momento della riproduzione
ittica, ha parlato di protocolli di intesa con il Consorzio pesca,
però sembra che vi sia ancora qualcosa che non funziona, altrimenti
non vi sarebbero ancora delle difficoltà in questo senso. Ritengo
quindi che su questo aspetto vada fatto un lavoro ulteriore ancora
di verifica. Fra l'altro, credo che l'Assessore sappia bene come i
lavori di disalveo nella Dora Baltea rischieranno di essere più
frequenti fra qualche anno, nel senso che finora anche da parte
delle imprese erano stati utilizzati i materiali delle alluvioni;
adesso poco per volta questo deposito viene meno e si dovrà di
nuovo tornare a cercare materiale per l'edilizia, quindi si
riproporrà nuovamente questo tema, per cui chiederei che vi sia
un'attenzione particolare nel monitorare le azioni previste nei
protocolli di intesa con il Consorzio pesca.
Il terzo problema riguarda il controllo del minimo deflusso
vitale, qui prendiamo atto che vi sono accordi con la CVA per
vedere se è possibile individuare i punti di criticità ed
intervenire a proposito. Vorrei notare che forse tutto il lavoro di
ricostruzione dell'alveo di torrenti e di fiumi fatto con pietre
cementificate nuoce al mantenimento e alla riproduzione della vita
biologica dei corsi d'acqua, ma torneremo ancora a seguire questa
questione, perché credo sia interesse di tutti che la vita non solo
ritorni, ma sia presente in tutti i corsi d'acqua della nostra
regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK