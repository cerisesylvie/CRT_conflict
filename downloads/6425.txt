Consiglio Regionale della Valle d'Aosta - Oggetto del Consiglio n. 908 del 14 novembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 908 del 14 novembre 1984 - Resoconto
OGGETTO N. 908/VIII - RINVIO DELLA TRATTAZIONE DELL'OGGETTO
CONCERNENTE: "CONCESSIONE E LIQUIDAZIONE ALLA SOCIETA' "CIRCOLO
SPORTIVO MAROS-SAINT-VINCENT", SEZIONE CALCIO, DI UN CONTRIBUTO
STRAORDINARIO DI LIRE 12.000.000 PER L'ESPLETAMENTO DELL'ATTIVITA'
SPORTIVA DURANTE LA STAGIONE AGONISTICA 1984/1985".
PRESIDENTE:
Do lettura del testo della delibera:
IL CONSIGLIO REGIONALE
DELIBERA
1°) di approvare la concessione e la liquidazione alla
società "Circolo sportivo Maros-Saint-Vincent", sezione calcio, di
Saint-Vincent, di un contributo straordinario di lire 12.000.000
per l'espletamento dell'attività sportiva durante la stagione
agonistica 1984/85.
2°) di approvare la spesa di lire 12.000.000 (dodici milioni)
e di ordinare, con le modalità previste dall'art. 58 della L.R.
7.12.1979, n. 68 l'emissione del relativo mandato di pagamento con
quietanza del sig. Rossini Angelo - Via Roma, 50 - Saint-Vincent,
imputando la spesa stessa sul cap 37200 del bilancio preventivo
della Regione per l'anno 1984 ("Contributi e sussidi ad aziende di
soggiorno, pro loco, enti ed altri organismi pubblici e privati per
attività nel settore del turismo e del tempo libero").
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
La società Maros (la squadra del Maros
fa il campionato di promozione) ha presentato un bilancio di 134
milioni, in cui erano previsti 22 milioni 740 mila come contributo
ordinario o straordinario da parte della Regione. Come lo scorso
anno, la Giunta propone un contributo di 12 milioni alla società
Maros di Saint-Vincent.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Con delibera 4870 del 10 agosto, la
Giunta regionale concesse un contributo di lire 25 milioni alla
società Intervallée Gagliardi con delle motivazioni abbastanza
generiche. Nella delibera era scritto che la società presentava un
disavanzo di 35 milioni - non ho avuto modo di prendere visione del
bilancio di questa società, ma mi riservo di farlo - e si proponeva
poi, in considerazione del valore dei risultati sportivi conseguiti
dalla società, di concedere un contributo di 25 milioni, che tra
l'altro fu concesso anche in via d'urgenza. Nel corso della
discussione di questa delibera, feci presente il pericolo a cui si
andava incontro concedendo questo contributo straordinario, cioè il
pericolo di una rivendicazione a catena da parte di altre società
sportive, oltre al fatto che in questo modo si veniva a stravolgere
la legge sui contributi ordinari che è stata votata dal Consiglio
regionale.
L'Assessore Borbey era assente in quell'occasione; mi rispose il
Presidente della Giunta, il quale disse testualmente che se si
fossero presentate altre richieste di contributi straordinari, era
intenzione della Giunta regionale accordare tali contributi come
per la società Intervallée.
Ho saputo invece successivamente dall'Assessore Borbey, il quale
non ha ritenuto oggi di doverlo ripetere, che esistono presso
l'Assessorato altre richieste pervenute da società sportive, ma che
non è intenzione dell'Assessorato concedere questi contributi
straordinari in modo indiscriminato, che bisogna fissare dei
criteri generali. Trovo che sia giusta questa affermazione,
altrimenti non si può più parlare di contributo straordinario, dato
in condizioni eccezionali, ma si va alla concessione di contributi
che acquistano il titolo dell'ordinarietà. Mi pare tuttavia che una
cosa sono i buoni propositi e un'altra sono i fatti.
Infatti, ancora oggi ci viene presentata una delibera di un
contributo straordinario che, a mio avviso, non ha alcuna
motivazione. Non può essere una motivazione quella che ci ha
fornito oggi l'Assessore Borbey, ovvero il fatto che già l'anno
scorso era stato dato un contributo, perché a maggior ragione non
si tratta più di contributo straordinario, ma ordinario.
Ho avuto modo di esaminare il bilancio di questa società, sul
quale avrei parecchie osservazioni da fare. Intanto questa società
riceve già da parte del Comune di Saint-Vincent un contributo di 20
milioni, agevolazione di cui penso non goda nessun'altra società
sportiva, neppure l'Aosta Calcio, per cui si trova già in una
posizione privilegiata rispetto ad altre società sportive.
Ma se andiamo a vedere nella parte uscite, ci sono delle voci
sulle quali sarebbe necessario un approfondimento: per quanto
riguarda le trasferte queste non superano i 30-40 km; poi ci sono 8
milioni di premi per gare, 12 milioni di rimborsi per trasferte e
soprattutto 50 milioni per acquisto giocatori. Vorrei ricordare
all'Assessore Borbey che questa società, come la maggior parte
delle società sportive di calcio in Valle, ha natura
dilettantistica pertanto non può avere alle proprie dipendenze dei
professionisti; inoltre esiste una legge nazionale, la 23.3. 1981,
n. 91, che regola questi rapporti nel senso che un giocatore
dilettante non può essere remunerato per le sue prestazioni e non
può neanche essere acquistato o venduto. Può anche darsi che nella
pratica questo avvenga, se però le società sportive vogliono farlo,
non possono avvalersi di contributi regionali, altrimenti la
Regione avalla delle operazioni che sono al limite della
legalità.
Alla luce di questo bilancio, che ritengo debba essere
approfondito, ma soprattutto per seguire il suggerimento
dell'Assessore Borbey che bisogna stabilire dei criteri oggettivi
che evitino ogni discriminazione tra le società che fanno richiesta
di contributi straordinari, chiederemo il rinvio di questa delibera
e l'esame di questa richiesta da parte della Commissione consiliare
competente, in modo che si stabiliscano dei criteri generali per
questi contributi straordinari e si eviti ogni discussione.
PRESIDENTE:
C'è una richiesta di rinvio formalizzata dal
Consigliere Pasca--le. Ha chiesto di parlare l'Assessore al
Turismo, Urbanistica e Beni Culturali Borbey, ne ha facoltà.
BORBEY - (D.C.):
Vorrei dire che la Giunta regionale ha
presentato questo contributo per la Maros perché, a volte, queste
agevolazioni diventano prassi consolidate: abbiamo dato il
contributo straordinario all'Aosta Calcio quando questa ha militato
in promozione, bome il Maros attualmente.
Questo perché la promozione è ritenuta quasi come un campionato
professionistico, e devo ricordare che queste deli-bere sono state
sempre approvate all'unanimità o quasi, salvo qualche astensione a
titolo personale. Non voglio entrare nel discorso di avallare
l'illegalità, perché tutti i giornali hanno parlato del "Gallia"
che si è costituito per la prima volta a Verrès. Sono stato
invitato anche a presenziare a questo calcio-mercato e ringrazio il
Consigliere Pascale del suggerimento, perché se si ravvisasse per
caso l'illegalità, mi riservo di non partecipare la prossima
volta.
Noi accettiamo ben volentieri la proposta di rinviare la
delibera perché, a seguito del contributo che abbiamo dato alla
Gagliardi, ritenevamo che non venissero molte altre richieste, che
invece stanno pervenendo. Non vorremmo arrivare come esecutivo a
snaturare una legge dello sport.
Quindi o troviamo un giusto indirizzo, oppure il prossimo anno
non daremo niente a nessuno.
PRESIDENTE:
Se il Consiglio è favorevole al rinvio, il
provvedimento in oggetto è rinviato alla V^ Commissione Consiliare
Permanente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK