Consiglio Regionale della Valle d'Aosta - Oggetto del Consiglio n. 208 del 5 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 208 del 5 dicembre 2018 - Resoconto
OGGETTO N. 208/XV - Ordine dei lavori. Chiusura dei lavori
dell'adunanza consiliare.
Fosson (Presidente)
- Chiediamo scusa ma la situazione e
le discussioni politiche in corso hanno fatto sì che il Consiglio
iniziasse in ritardo.
Alla presenza di 33 Consiglieri possiamo iniziare i lavori di
questo Consiglio. La parola alla Consigliera Rini.
Rini (GM) -
Intervengo per richiamarmi all'articolo 61
del nostro Regolamento interno sollevando una questione
pregiudiziale, questione che è già stata trattata all'interno della
Conferenza dei Capigruppo, dove le forze che hanno depositato una
mozione di sfiducia costruttiva hanno chiesto, accelerando i tempi
e l'iter, alla Presidente della Giunta Spelgatti di formalizzare le
proprie dimissioni, peraltro anticipate dalla stessa durante le
ultime conferenze stampa del Governo. Questo perché, a fronte del
deposito di una mozione di sfiducia costruttiva, sarebbe possibile
discutere già oggi e ricomporre gli organismi e consiliari ed
esecutivi; questo perché poter dare un Governo oggi a questa
Regione avrebbe accelerato un iter importante. La priorità di
questa Regione è poter lavorare con serietà al bilancio, un
bilancio che è arrivato con delle tempistiche un po' lunghe, un
bilancio che oggi è all'attenzione delle commissioni, un bilancio
che poteva essere trattato già nelle sedute delle commissioni
consiliari questo lunedì. Ahimè, con questa forzatura, che io
rispetto ma non condivido, della Presidente Spelgatti e di quello
che resta del suo Esecutivo questo viene impedito. Non è
sicuramente un torto che si fa alla nuova maggioranza, ma un torto
che, secondo il mio misero parere, si fa alla Valle d'Aosta proprio
perché, di fronte alla costituzione di una nuova maggioranza, si
poteva, come ho detto prima, essere già operativi e dare finalmente
un Governo di emergenza, ma un Governo operativo a questa
Regione.
Ricordiamo che ormai sono mesi che questa Regione, per una serie
diversa di circostanze, non ha una maggioranza e ha un Governo
monco, un Governo che non vedeva più la sua composizione organica e
questo ha portato diverse criticità, ha portato ad assumere delle
decisioni in totale solitudine, in antitesi ai principi
democratici.
Noi quindi, nel rispetto ovviamente della facoltà delle
decisioni di tutti, ribadiamo forte la richiesta perché crediamo e
credo fermamente che oggi sia il giorno della proposta e non della
polemica, perché la polemica sta nuocendo gravemente alla nostra
Regione e ognuno, a partire dalla sottoscritta, si deve assumere le
proprie responsabilità. Ora, però, la nostra Regione chiede delle
risposte e queste risposte possono essere date, che piaccia o meno
solo con una maggioranza coesa, una maggioranza operativa e con un
Esecutivo che possa essere legittimato. Arroccarsi sulle proprie
posizioni, secondo me, non fa bene a nessuno e quindi chiedo, se
questo buon senso non verrà messo in campo, di poterci appellare
all'articolo 61, perché si è parlato delle leggi che sono
all'attenzione, una legge mi sta particolarmente a cuore (l'ho
proposta io): quella di rendere definitivo lo spoglio
centralizzato. Credo che questo sia un tema molto importante, verrà
affrontato immediatamente, ma non è sicuramente la priorità della
nostra Regione, credo che i valdostani e le valdostane oggi abbiano
altre priorità, abbiano bisogno di risposte.
Oggi chiedo alla Presidente Spelgatti, che ha detto più di una
volta di avere una sola parola e che ha ricordato più volte che,
qualora fosse stata presentata una mozione di sfiducia, si sarebbe
dimessa, questo atto di responsabilità per poter veramente dare
immediatamente un Governo - che oggi c'è, è stata depositata una
mozione di sfiducia costruttiva - che possa operare e dare delle
risposte alla Regione, altrimenti noi le chiediamo, Presidente
Fosson, di poter rinviare questa seduta e di convocare con la
massima urgenza, nella prima data utile, una nuova seduta
consiliare per rinnovare l'Ufficio di Presidenza, per discutere la
mozione di sfiducia e immediatamente rendere di nuovo operative le
commissioni con la propria ricostituzione per poter davvero operare
e dare delle risposte al territorio al più presto possibile.
Presidente -
La Consigliera Rini ha posto una questione
pregiudiziale secondo l'articolo 61 del Regolamento interno, in cui
si chiede la sospensione di questo Consiglio, in attesa di
discutere la mozione di sfiducia costruttiva. Come prevede il
Regolamento e com'è stato deciso dai Capigruppo, in caso di una
questione pregiudiziale è previsto un intervento a favore della
sospensione e un intervento contrario e poi si procede a un voto
palese. La parola al Consigliere Manfrin.
Manfrin (LEGA VDA) -
Siamo quindi giunti a questa
giornata fatidica in cui si concretizzano i
desiderata
di
una parte di questo Consiglio, una parte molto risicata, ma avremo
modo di parlarne ulteriormente, e si chiede di rinviare l'intero
Consiglio alla prossima seduta.
Durante l'incontro nella Conferenza dei Capigruppo abbiamo
chiesto non certo di discutere in quest'aula delle mozioni, delle
interrogazioni e delle interpellanze, che saranno oggetto di
discussione del prossimo Governo che siederà su quei banchi, a cui
facciamo ovviamente i migliori auguri, come si fa nelle carte del
Monopoly
nella carta "Imprevisti". Quello che chiedevamo è
di votare quattro leggi, riguardanti la legge elettorale e delle
vere priorità di questa Regione: una è la legge sull'esame di Stato
che deve essere urgentemente inviata a Roma, una volta approvata da
questo Consiglio, per permettere ai nostri studenti di poter avere
accesso agli esami di Stato, e che verrà ulteriormente ritardata e
se verrà rinviata - mi auguro di no - da questo Consiglio,
rischierà di mettere in crisi tutto il sistema degli esami; l'altra
è la legge, approvata anche questa a larghissima maggioranza
all'interno delle commissioni, di iniziativa consiliare che
riguarda gli interventi in contrasto al gioco d'azzardo. Riteniamo
che queste siano delle priorità e che non vi sia alcuna difficoltà,
vista la larghissima maggioranza che hanno incontrato queste leggi,
compresa quella sulla nuova legge elettorale, ad essere votate
oggi, questo è un vero atto di responsabilità. L'atto di
irresponsabilità è di chi da mesi ha aperto una crisi di governo,
senza peraltro essere riuscito a trovare una soluzione
incaponendosi a cercare delle alternative, ma non ci è riuscito e
ha portato al blocco dell'azione, ma siamo andati comunque avanti
lo stesso e abbiamo fatto un eccellente lavoro, in ogni caso
abbiamo presentato un bilancio e avremmo affrontato anche gli esami
in commissione, le audizioni programmate. Le commissioni hanno
continuato a funzionare nonostante le dimissioni dei vari
presidenti.
Come già ricordato dalla nostra Presidente, che non so se poi
vorrà intervenire, noi ovviamente non intendiamo dare le
dimissioni, semplicemente perché avevate tutto il tempo in questi
mesi in cui avete parlato di maggioranza alternativa di presentare
una nuova maggioranza con una mozione di sfiducia. Oggi viene
depositata la mozione di sfiducia, ritengo che si debbano
rispettare i tempi, ovvero i tre giorni di convocazione previsti
dal Regolamento. Noi ovviamente rispettiamo la vostra impostazione;
anche se non condividiamo quanto avete fatto fino ad oggi e il vero
atto di irresponsabilità oggi è fatto da voi. Siamo contrari al
rinvio di questo Consiglio.
Presidente -
La parola al Capogruppo Testolin.
Testolin (UV) -
Penso che la richiesta presentata dalla
collega Rini sia stata esplicitata in maniera molto chiara,
nonostante questo, ritengo opportuno intervenire nuovamente in
seguito ad alcune affermazioni del collega Manfrin, che si è
innanzitutto permesso di definire risicata la nuova maggioranza a
18, quando in questi ultimi mesi ha fatto parte di una maggioranza
che ha perso dei pezzi per strada e, purtroppo, non è stata in
grado di portare avanti con solerzia tutta una serie di cose, tra
le quali il bilancio, che per noi rimane la priorità vera, tant'è
vero che all'interno di quella che è stata una discussione dei
Capigruppo è stata sottolineata con forza dai gruppi dell'Union
Valdôtaine, dell'Union Valdôtaine Progressiste, dal Gruppo Misto,
da Stella Alpina e da PNV la necessità di affrontare con la massima
celerità questo tipo di argomento. Un argomento che, per mancanza
di volontà anche da parte commissioni competenti, che tanto vengono
"blagate" dal collega Manfrin, si è prevista la
démarche
delle audizioni delle parti sociali, piuttosto che dei portatori di
interesse, piuttosto che delle associazioni, che non sono state mai
interpellate per la costituzione di questo bilancio da parte del
Governo che attualmente siede su quegli scranni, per valutare
assieme a queste stesse associazioni le necessità del
territorio.
Noi, visto che le tempistiche sono già corte, avevamo proposto
in questa seduta di discutere da una parte questi quattro
provvedimenti legislativi, che peraltro non hanno un'urgenza
pressante, ma verranno riproposti da qua a tre giorni nel momento
in cui ci sarà il Consiglio utile per la ricostituzione di un nuovo
Governo e per la costituzione di un nuovo Ufficio di Presidenza,
per accelerare un iter di analisi che, non si preoccupi, noi faremo
anche in via informale con i documenti e con le possibilità che
abbiamo di lavorare su un bilancio che ci è stato presentato lo
scorso lunedì, tre giorni fa, e dove la prima seduta utile della II
Commissione era stata fissata per la prossima settimana. I tempi
erano già talmente stretti che per noi era assolutamente
indispensabile rispettare questa scaletta di marcia per riuscire ad
affrontare nel più breve tempo possibile quella che per noi è
assolutamente un'urgenza, ma non solo per noi, per i valdostani. Se
poi vogliamo girare le carte in tavola e dire che è assolutamente
prioritario discutere una legge sugli esami di Stato che
probabilmente vedrà la sua applicazione nel 2020, va bene; se
vogliamo dire che una legge elettorale, che peraltro anche da chi è
stata presentata viene sottolineata come un provvedimento che, se
non viene votato oggi ma tra tre giorni, assolutamente non cambia
niente, a fronte invece di un'assoluta mancanza di volontà e
mancanza di responsabilità da parte soprattutto della Lega, perché
la Presidente si è permessa di dire all'interno della Conferenza
dei Capigruppo che quella è la posizione della Lega... Sinceramente
non è una bella figura dire che oggi non si vuole lavorare
nell'ottica di accelerare un iter, sul quale voi vi siete attivati,
ci avete presentato delle cose, ma sul quale ci sono ancora dei
passaggi da fare in maniera assolutamente rapida e il più possibile
condivisa, perché non ci saranno i tempi per stravolgere un
documento di questo tipo, che avrebbe avuto bisogno di 30 giorni.
Chi è seduto anche su quelle sedie lo ha sempre ricordato quando
era all'opposizione e quando doveva analizzare dei numeri di cui
non aveva piena contezza.
A nostro avviso, quindi, quando c'è una mancanza di volontà di
affrontare un percorso che sia utile a tutti, non ci mettiamo a
disposizione di un ricattuccio, che peraltro non porta alcun tipo
di conseguenza su un'analisi di quattro punti che verranno
riproposti fra tre giorni. La cosa che ci teniamo ancora una volta
a sottolineare è che, purtroppo, l'iter del provvedimento principe
per un'Amministrazione, il bilancio, vedrà ancora un ritardo nella
sua analisi per colpa di una mancanza di responsabilità da chi
invece di responsabilità da parte dell'opposizione in questi mesi
ne ha avuta molta: quando c'è stata l'approvazione della variazione
di bilancio, piuttosto che quando è stata approvata e messa la
possibilità di discutere il bilancio consolidato. Lo vogliamo
ricordare in questa sede, perché, quando c'è bisogno di
responsabilità da parte dell'opposizione, questi gruppi l'hanno
sempre dimostrata. Non è così, ne prendiamo atto.
Presidente -
La parola al Consigliere Vesan.
Vesan (M5S) -
Ai sensi dell'articolo 60, per mozione
d'ordine, in considerazione dell'importanza dell'argomento, chiedo
che il Presidente conceda la parola sulla questione pregiudiziale a
un oratore per ogni gruppo consiliare.
Presidente -
Il Regolamento lo prevede. La Conferenza dei
Capigruppo aveva deciso diversamente e mi sembra che la questione
fosse già chiara, però permettiamo a uno per gruppo di esprimersi
sulla questione. La parola al Consigliere Vesan.
Vesan (M5S) -
Abbiamo sentito questa proposta presentata
dalla Consigliera Rini sulla questione pregiudiziale; purtroppo
sono mesi che in questo Consiglio la situazione della
maggioranza... di una maggioranza e dell'altra maggioranza,
prevarica le funzioni di quest'Assemblea, che esercita il potere
legislativo in nome e per conto del popolo valdostano e il potere
legislativo dovrebbe essere nel modo migliore rappresentato da
quest'aula in modo indipendente rispetto alla maggioranza. Noi
siamo regolarmente critici nei confronti di posizioni, tipo voto di
fiducia o voto di maggioranza assoluta su temi importantissimi e
istituzionali come, per esempio, la legge elettorale. Noi, come
gruppo consiliare del Movimento Cinque Stelle, avremmo voluto che
in quest'aula discutessimo dell'approvazione delle leggi, perché è
fondamentale ed è il mandato che abbiamo avuto dai nostri
cittadini.
Oggi ci è stata presentata questa giornata da parte della
Consigliera Rini che ha fatto questa richiesta di pregiudiziale
come il giorno della proposta, citando il fatto che la nostra
Regione chiede delle risposte. A questa Regione manca una
maggioranza, manca un Governo, è tutto vero, ma, se sulla scorta di
questo, togliamo ai nostri concittadini anche la possibilità di
legiferare, continuando a rinviare i lavori di quest'aula, come sta
succedendo da mesi, non solo in questa giornata, togliendo ai
rappresentanti dei cittadini la possibilità di discutere della
legge elettorale, per esempio, presentata urgentemente dalla
Consigliera Rini a luglio... ma non è l'unica che l'ha presentata,
caro Consigliere Testolin! Anche noi insieme a Impegno Civico
abbiamo presentato una proposta di legge elettorale chiedendo il
fatto che fosse trattata urgentemente e questo pare non interessare
di fronte al fatto che la Consigliera Rini è tranquillamente e
serenamente disponibile a rinunciare all'urgenza della sua
proposta. Lo spoglio centralizzato è solo un punto, non l'unico,
all'interno della legge elettorale, se n'è discusso in commissione,
si è avuto un largo voto e quindi i lavori del Consiglio, secondo
noi, dovrebbero affrontare la discussione sulle leggi elettorali e
sulle altre proposte di legge, perché questo è un lavoro che il
Consiglio deve fare indipendentemente da quale sia la maggioranza
seduta su questi banchi.
Qualcuno qui ha fatto discussioni accusando gli altri di
mancanza di responsabilità, la nostra responsabilità come 35
Consiglieri è quella di discutere i lavori strettamente inerenti
all'attività del Consiglio. Il Consiglio regionale nomina la
Commissione paritetica, che è fondamentale per portare avanti
discorsi a qualunque livello nei rapporti con lo Stato e per
valorizzare la nostra autonomia ed è una potestà di questo
Consiglio: il fatto che su quei banchi ci sia seduta la Presidente
Spelgatti o un altro Presidente non dovrebbe cambiare nulla, perché
la Paritetica rappresenta tutta la Valle d'Aosta, eppure si
continua a rinviarla come niente fosse. Dov'è la nostra assunzione
di responsabilità a questo punto? Nel passare da una maggioranza
all'altra?
Noi in questo momento siamo una vergogna per i nostri
concittadini per come non ci meritiamo non solo lo stipendio lauto
che ci viene dato, ma come non ci meritiamo la responsabilità che
ci è stata assegnata, continuando a rimandare argomenti
importantissimi sulla scorta di motivazioni veramente futili e che
nulla hanno a che fare. Mi chiedo, Consigliere Testolin, che cosa
accidenti centri l'urgenza nell'approvazione del bilancio con la
discussione della legge elettorale, eppure è l'argomentazione che
lei ha portato quale elemento a favore della questione
pregiudiziale.
Noi avremmo voluto discutere in questo Consiglio, come Movimento
Cinque Stelle, anche un altro argomento importante: le dimissioni
della Presidenza del Consiglio, perché riteniamo che, siccome
queste dimissioni fanno parte espressamente dei lavori del
Consiglio... abbiamo ribadito più volte che la Presidenza del
Consiglio non dovrebbe centrare nulla con l'espressione della
maggioranza, perché non dovrebbe essere una poltrona oggetto di
spartizione, eppure ci troviamo tristemente, per la seconda volta,
a dover discutere in Conferenza dei Capigruppo del rinvio della
discussione delle dimissioni del Presidente del Consiglio. Questo
non è degno nemmeno di un Paese civile, non dico di noi! Il
Movimento Cinque Stelle quindi è contrario alla questione
pregiudiziale e su questo ci esprimiamo come gruppo.
Presidente -
La parola al Consigliere Viérin.
Viérin (UVP) -
Non saremmo intervenuti avendo inteso che
la questione pregiudiziale era uno a favore e uno contro ma,
sollecitati, e condividiamo il fatto che ognuno si possa esprimere,
apriamo il nostro intervento nel dire che alla Conferenza dei
Capigruppo abbiamo proposto, colleghi Vesan e Manfrin, di non
rimandare il Consiglio: questo sia chiaro! Queste forze politiche
che oggi hanno depositato una mozione di sfiducia costruttiva hanno
chiesto di poter discutere in quest'adunanza del Consiglio sia la
nomina del nuovo Governo, sia la ricostituzione delle commissioni,
sia la ricostituzione dell'Ufficio di Presidenza e l'elezione del
Presidente del Consiglio, comprese le leggi che erano iscritte
all'ordine dei lavori. Affinché ci sia quella chiarezza che spesso
viene invocata, c'è un solo modo per poter in quest'aula oggi
discutere di queste cose: a fronte di una mozione di sfiducia
costruttiva, ai sensi del Regolamento, ci deve essere la dimissione
del Governo e del Presidente, che peraltro, com'è stato evocato, è
stata annunciata più volte non solo dal Presidente, ma anche da
altri Assessori, che avevano detto: "ci dimetteremo dopo
l'approvazione del bilancio - e noi avevamo anche aggiunto: "forse
mai visto che nessuno lo voterà" o, meglio, la maggioranza non
aveva più i numeri per votarlo, e quindi forse era un invito a
dire: "non ci dimetteremo mai" - oppure quando ci sarà un progetto
alternativo depositato".
Ieri abbiamo chiesto il rinvio della Conferenza dei Capigruppo
proprio per dire che si stava lavorando a una mozione di sfiducia,
oggi alle ore 8,45 abbiamo annunciato la mozione e, prima di
depositarla, abbiamo con garbo istituzionale chiesto alla
Presidente se era confermata quell'intenzione che era stata detta
nelle scorse settimane e negli scorsi mesi che, quando ci sarebbe
stato un progetto alternativo, sarebbero arrivate le dimissioni.
Abbiamo preso atto che la posizione, la risposta è stata: "noi non
ci dimettiamo!". Forse quindi l'intervento dovrebbe essere rivolto
ai banchi del Governo, o meglio a quello che ne è rimasto, non ad
altri colleghi! Ci permettiamo di dirlo con garbo istituzionale e
senso di responsabilità.
L'unico modo per poter oggi discutere tutti gli argomenti di
questo Consiglio, soprattutto le leggi e la ricostituzione degli
organi, è che ci sia un passo indietro, perché questo prevede il
Regolamento, da parte della Presidente. Abbiamo preso atto che non
c'è questa disponibilità, questa volontà, che pure era stata
sbandierata e annunciata, non ci rimane che rimandare l'adunanza
del Consiglio e fare tutto assieme fra qualche giorno, prendendo
atto che probabilmente durare tre giorni in più è una priorità per
la Valle d'Aosta.
Presidente -
La parola al Consigliere Bertin.
Bertin (IC) -
Sarò estremamente breve, perché non vorrei
che questa questione pregiudiziale occupi tutta la giornata del
Consiglio, rendendo anche vana la nostra presenza qui.
Ripeto quanto detto nella Conferenza dei Capigruppo appena
svoltasi: non è nella nostra disponibilità poter fare tutto oggi,
affrontare sia la sostituzione del Governo che l'ordine del giorno
del Consiglio regionale, nel caso è una decisione che ricade
essenzialmente sulla Presidente del Governo regionale. Su questa
questione quindi non posso intervenire, anche se forse sarebbe la
soluzione più rapida. Rimane la questione invece dell'ordine del
giorno previsto per oggi. Per quanto ci riguarda, ovviamente la
parte riguardante le interpellanze e le interrogazioni è a questo
punto decaduta di fatto, perché si è formato un nuovo Governo;
rimangono le quattro proposte di legge che sono state depositate
ormai da diverso tempo e che hanno affrontato l'iter nelle
commissioni; tra l'altro, con l'approvazione a larga maggioranza,
pertanto riteniamo che soltanto queste quattro leggi presentate si
possono affrontare in questo Consiglio, rimandando il resto alla
prossima seduta.
Presidente -
Se non ci sono altri interventi, metto in
votazione la questione pregiudiziale posta dalla Consigliera Rini
circa l'interruzione dei lavori di questa seduta. La votazione è
aperta. La votazione è chiusa. Comunico l'esito della
votazione:
Presenti: 34
Votanti: 34
Favorevoli: 18
Contrari: 16
Il Consiglio approva la questione sospensiva testé proposta
dalla Consigliera Rini e rinvia ad altra adunanza consiliare la
trattazione degli oggetti iscritti all'ordine del giorno.
Presidente -
Chiedo ai Capigruppo di fermarsi per una
riunione urgente. La seduta è chiusa.
---
L'adunanza termina alle ore 10:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK