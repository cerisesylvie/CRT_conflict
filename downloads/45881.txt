Consiglio Regionale della Valle d'Aosta - Oggetto del Consiglio n. 2348 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2348 del 19 aprile 2023 - Resoconto
OGGETTO N. 2348/XVI - Interrogazione: "Attuazione dell'ordine
del giorno relativo all'ampliamento del Parco regionale del Mont
Avic approvato all'unanimità dal Consiglio regionale il 14 dicembre
scorso".
Bertin (Presidente) -
Punto n. 25. Risponde l'assessore
Sapinet.
Sapinet (UV) -
Mi si interroga per sapere in che termini
è stato dato corso all'impegno votato e quando sarà ufficialmente
ampliato il Parco del Mont Avic; è un'interrogazione che è già di
qualche mesetto fa.
In Consiglio regionale, come detto nella seduta del 14 dicembre
del 2022, avevamo approvato all'unanimità un ordine del giorno, il
n. 4, che impegnava il Governo regionale a procedere entro il 31
marzo del 2023 all'ampliamento del parco naturale del Mont Avic,
con l'inserimento dei soli terreni di proprietà di privati
cittadini che hanno avanzato l'apposita richiesta e delle
particelle deliberate dal Comune di Fénis: un totale di 1549
ettari, di cui 1458 sono di proprietà privata e 91 del Comune
indicato. A oggi sappiamo che il parco del Mont Avic ha una
superficie di 5700 ettari, al quale quindi andremo a sommare.
Alla luce della decisione assunta, l'Amministrazione regionale
si è attivata per dar corso a quanto deciso e, come avete visto,
l'argomento è stato preso in carico dalla nuova Giunta sin dai
primi giorni del suo insediamento; l'aveva fatto anche prima, ma la
delibera non poteva essere approvata nella fase di ordinaria
amministrazione. L'argomento, come dicevo, è stato preso in carico
fin dai primi giorni e come è ben noto, con la deliberazione n. 346
dell'11 aprile del 2023, è stata approvata la proposta al Consiglio
regionale di deliberazione concernente l'ampliamento dei confini
territoriali del Parco naturale del Mont Avic in Comune di Fénis,
ai sensi della legge regionale n. 16 del 2004, dando di fatto il
via all'iter. Poi, con la nota del Presidente del Consiglio n.
2551/23 del 13 aprile,
transmission de proposition d'acte
administratif
, "Ampliamento dei confini territoriali del Parco
naturale del Mont Avic in Comune di Fénis", l'atto è stato inviato
per l'esame alla III Commissione, che di qui a breve si riunirà. La
proposta è stata inoltre trasmessa al Consiglio permanente degli
enti locali per la formulazione del parere previsto dall'articolo
65, secondo comma lettera D, della legge regionale del 7 dicembre
del 1998 n. 54.
Quindi, con piacere abbiamo portato all'attenzione della Giunta
questa deliberazione, frutto di un lavoro che era stato avviato nel
2018/2019 dall'allora assessore Chatrian, che la collega Minelli
prima e il collega Lavevaz hanno portato avanti. Ci sono stati già,
fin dalle prime settimane, dei confronti informali con il
presidente e tutti i tecnici del parco, qualche interlocuzione con
il comitato promotore e con i Comuni, ed ecco che nelle prossime
settimane verrà avviato l'iter ufficiale nella Commissione
competente.
Presidente -
Consigliera Minelli per la replica ne ha
facoltà.
Minelli (PCP) -
Come ha ricordato l'Assessore,
l'iniziativa è stata depositata per il Consiglio di inizio aprile e
l'avevamo fatto proprio per sapere se l'ordine del giorno, che
avevamo presentato a dicembre e che era stato votato all'unanimità,
al momento della manovra di bilancio, sarebbe stato rispettato,
visto che la scadenza che prevedeva era appunto quella del 31
marzo. Abbiamo poi appreso martedì 11 aprile che la Giunta aveva
finalmente varato la delibera per sottoporre il provvedimento al
Consiglio regionale, come previsto dalla legge n. 16 del 2004.
Magari (non lo so) il deposito dell'iniziativa ha dato l'ultima
spinta all'approvazione della delibera, che è avvenuta comunque
oltre il termine del 31 marzo. Lei ci ha detto che c'è stata
l'ordinaria amministrazione. L'ordinaria amministrazione è durata
per poco più di un mese e quest'ordine del giorno era stato votato
a dicembre. Quindi non credo che quella sia stata la principale
motivazione del ritardo.
È un ampliamento che interessa, come lei ha precisato, una serie
di terreni nel comune di Fénis, appartenenti in gran parte a
privati cittadini che da ben quattro anni aspettavano una risposta
concreta da parte della Regione. Tornando alla delibera, quella
deliberazione era praticamente pronta due anni fa, erano state
previste delle risorse fin dall'assestamento del 2021, confermate
poi nel 2022. C'è quindi stato un ritardo incomprensibile, che ci
ha infatti portati a presentare ben cinque iniziative in un anno e
mezzo per sollecitare la decisione finale. Ho visto la
deliberazione, ho visto l'atto amministrativo, non c'è nulla di
diverso da quello che sapevamo nel 2021.
Mi è stato detto più volte che questa non era una priorità, ed
in linea generale si può anche comprendere, considerato quelli che
sono gli argomenti di cui l'Amministrazione si deve occupare. Ma
quando ci sono le disponibilità dei soggetti interessati, gli
accordi ben definiti, l'iter tecnico e procedurale terminato dalle
strutture competenti che hanno predisposto tutta la documentazione,
le risorse stanziate, beh, francamente non si capisce perché non si
possa fare l'ultimo passo e quali siano gli ostacoli. Addirittura
ricordo che mi era stato chiesto di posticipare il tempo di
attuazione di quell'ordine del giorno a sei mesi; meno male che non
avevamo accettato e che poi se ne sono messi tre. Perché la
delibera è quella, non è stata toccata una virgola da quello che si
pensava all'epoca in cui il comune di Fénis aveva accettato di
inserire i suoi terreni e gli altri Comuni invece, che erano stati
interessati dal percorso di ampliamento, si erano fermati, cosa per
cui, secondo me, poi bisognerà anche attivarsi per riprendere il
discorso.
Siamo dunque soddisfatte che si sia sbloccata questa situazione.
Soprattutto crediamo che siano soddisfatti quei cittadini che nel
2018 avevano chiesto l'inserimento dei loro terreni nel Parco e che
hanno capito quella che è l'importanza di estendere un'area
protetta che può valorizzare quei terreni e può ampliare l'offerta
turistica e naturalistica sostenibile di quella zona e di tutta la
Valle d'Aosta. È una zona che con il parco, e questo credo sia
riconosciuto da tutti, ha indubbiamente visto aumentare e
migliorare la sua attrattività. Noi speriamo che già il mese
prossimo si possa chiudere questa fase del percorso di allargamento
del parco per poi, come dicevo, pensare a un ulteriore allargamento
ai Comuni limitrofi che già quattro anni fa, lo ricorda bene penso
il collega Chatrian, con la Regione avevano cominciato a
confrontarsi su tale possibilità.
Come è stato evidenziato nel comunicato stampa della Giunta
della scorsa settimana, l'ampliamento delle aree naturali protette
è uno degli elementi chiavi della strategia europea sulla
biodiversità per il 2030, è un obiettivo che è contenuto nella
strategia regionale che è stata approvata qualche tempo fa e, a
nostro avviso, dovrebbe essere pienamente perseguito e rispettato
anche per le altre zone a protezione speciale, a partire da quella
del Vallone di Cime Bianche che è ora al centro
dell'attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK