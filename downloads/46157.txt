Consiglio Regionale della Valle d'Aosta - Oggetto del Consiglio n. 2623 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2623 del 13 luglio 2023 - Resoconto
OGGETTO N. 2623/XVI - Ritiro di mozione: "Revisione della
disciplina relativa alle manifestazioni sportive contenute nel Capo
V della L.R. 3/2004".
Bertin (Presidente) -
Passiamo ora al punto n. 17.
Consigliere Brunod ha facoltà di parola.
Brunod (LEGA VDA) -
Anche quest'iniziativa, come le
mozioni precedenti, è ormai un po' datata perché risale al 26
maggio 2023; comunque i suoi contenuti sono sempre molto
importanti.
Richiamata la l.r. 1° aprile 2004 n. 3, cioè "Nuova disciplina
degli interventi a favore dello sport", e nel dettaglio ci
riferiamo al Capo V (manifestazioni sportive), all'art. 25 dove si
trattano le finalità, la Regione riconosce nell'organizzazione
delle manifestazioni sportive di particolare rilievo sotto il
profilo tecnico, con valenza turistico-promozionale nelle
spedizioni alpinistiche di alto livello tecnico realizzate in
continenti extraeuropei, da guide alpine valdostane o da sportivi
affermati, uno strumento di promozione della pratica sportiva e di
diffusione dell'immagine della Valle d'Aosta in ambito nazionale
e/o internazionale.
Tra le finalità di cui al comma 1, la Regione concede contributi
a favore degli Enti privati non aventi finalità di lucro costituiti
ed operanti in Valle d'Aosta, finalizzati al sostegno delle
organizzazioni di manifestazioni e di eventi sportivi in ambito
regionale nel rispetto della disciplina eurounitaria in materia di
aiuti di Stato e di spedizioni aventi le caratteristiche di cui al
comma 1.
Evidenziamo che l'articolo 27 (presentazione delle domande)
prevede ad oggi le seguenti modalità: per l'ottenimento dei
contributi gli enti interessati presentano una struttura competente
apposita domanda corredata di una relazione illustrante
l'articolazione, le caratteristiche tecnico-organizzative della
manifestazione spedizione, dettagliata previsione delle spese delle
entrate, eventuale documentazione comprovante l'inclusione della
manifestazione nel calendario ufficiale della competente
federazione sportiva internazionale.
Comma 2: le domande devono essere presentate alla struttura
competente a pena di decadenza entro i seguenti termini: primo
ottobre per le iniziative programmate nel periodo compreso tra il
primo dicembre e il 31 gennaio successivi; 2 gennaio, per le
iniziative programmate nel periodo compreso tra il primo febbraio e
il 30 aprile successivi; primo marzo, per le iniziative programmate
tra il periodo primo maggio al 31 agosto; primo luglio, per le
iniziative programmate nel periodo compreso tra il primo settembre
al 30 novembre successivi.
In deroga a quanto previsto al comma 2, le domande presentate in
altri termini indicati, ma comunque prima della data di
effettuazione dell'iniziativa, possono essere ammesse a contributo
qualora si riferiscano a manifestazioni o spedizioni alle quali la
Giunta regionale, su proposta dell'Assessore regionale competente
in materia di sport, riconosca un particolare rilievo turistico
promozionale.
Inoltre, l'articolo 28 prevede che i contributi sono concessi
con deliberazione dalla Giunta regionale in considerazione del
rilievo tecnico e turistico-promozionale della manifestazione entro
90 giorni dalla scadenza dei termini di cui all'articolo 27 comma
2. La concessione del contributo conferisce alla Regione il diritto
di apporre, a cura e spese dell'ente organizzatore, il proprio
marchio e logotipo su tutto il materiale prodotto, in funzione
della promozione della manifestazione o della spedizione in
conformità delle indicazioni fornite dalla struttura
competente.
Prendiamo atto che anche nel testo coordinato dalla disciplina
applicativa, approvata con DGR 1329 del 25 ottobre 2021 e
successivamente modificata con DGR 463 del 26 aprile 2022, DGR 34
del 23 gennaio 2023 e l'ultima DGR 731 del 23 giugno 2023, per la
concessione di contributi a sostegno dell'organizzazione di
manifestazioni ed eventi sportivi in ambito regionale di cui al
Capo V della L.R. primo aprile 2004, vengono ripetute
rispettivamente all'articolo 7 e all'articolo 9 le modalità di
presentazione delle istanze e le modalità per la concessione del
contributo.
Evidenziamo che le attuali tempistiche previste per la
presentazione delle istanze e le successive tempistiche necessarie
per le fasi previste per l'istruttoria delle domande portano ad
arrivare ad ottenere in diversi casi l'atto di deliberazione della
Giunta regionale per la concessione dei contributi a ridosso degli
eventi.
Queste tempistiche, ravvicinate alla data di svolgimento delle
manifestazioni, purtroppo rendono meno agevoli le varie fasi di
pianificazione ed organizzazione degli eventi che sono portate
avanti con parecchi mesi di anticipo.
Inoltre permettono di veicolare in modo limitato nella
promozione e comunicazione il marchio istituzionale logotipo
turistico della Regione Valle d'Aosta.
Ritenuto che la revisione dei termini per la presentazione delle
domande, anticipandole rispetto a quanto è previsto ad oggi,
permetterebbe di arrivare all'atto di deliberazione della Giunta
regionale che concede contributi con delle tempistiche che meglio
si addicono alle varie fasi previste nell'organizzazione degli
eventi ed al tempo stesso si veicolerebbe al meglio e per un tempo
maggiore, sia a livello nazionale che internazionale, il logo
istituzionale della Regione Valle d'Aosta e il relativo logo
"Cuore" di promozione turistica ed anche il marchio Valle d'Aosta
Regione europea dello Sport 2023, al fine di assicurare ampia
visibilità alla vocazione sportiva della nostra Regione.
Rilevato anche che nel DEFR 2023-2025, approvato durante la
seduta del Consiglio regionale del 30 novembre - primo dicembre
2022, nella sezione sport vengono riportati i seguenti contenuti:
lo sport è da sempre un elemento importante di crescita, di
benessere, di aggregazione, di inclusione, non ultimo di richiamo
turistico, è stata accettata la candidatura della Valle d'Aosta
Regione europea dello sport 2023 che sicuramente aiuterà ad
aumentare la visibilità del nostro territorio anche al di fuori dei
confini nazionali, le priorità del settore saranno concentrate nei
seguenti punti programmatici: implementazione del supporto
finanziario a favore degli organizzatori di grandi eventi,
potenziamento del sostegno finanziario nell'ambito degli sport
invernali valorizzando il lavoro del Comitato ASIVA, procedere ad
una verifica degli attuali strumenti di sostegno a favore dello
sport, così come definiti dalla L.R. 3/2004.
Dopo quasi vent'anni dal varo della legge, si rende infatti
opportuno procedere ad una valutazione sulla sua capacità di
rispondere alle attuali esigenze del mondo sportivo valdostano,
individuando gli strumenti che si sono rilevati nel tempo
scarsamente utili alla crescita del movimento sportivo valdostano
ed individuandone eventuali ulteriori e diversi.
In conclusione, il Consiglio regionale impegna l'Assessore
competente a prevedere una revisione di alcuni articoli del Capo V
della L.R. primo aprile 2004 n. 3, in modo particolare facendo
riferimento ai termini per la presentazione delle domande e le
relative modalità di concessione dei contributi, in modo tale che a
partire dagli eventi programmati, nel periodo compreso tra il primo
dicembre 2023 e il 31 gennaio 2024, si possa già fare riferimento a
delle nuove modalità nei termini di presentazione delle domande e
nelle relative concessioni dei contributi affinché i vari
organizzatori possano pianificare ed organizzare al meglio le varie
fasi preparatorie delle manifestazioni e, allo stesso tempo, si
possa veicolare al meglio sia a livello nazionale che
internazionale il logo istituzionale della Regione Valle d'Aosta e
il logotipo "Cuore" di promozione turistica ed il marchio Valle
d'Aosta Regione europea dello sport 2023.
Presidente -
La discussione generale è aperta. Si è
prenotato a parlare l'assessore Grosjacques, ne ha facoltà.
Grosjacques (UV) -
La concessione dei contributi di cui
tratta la mozione avviene in base ad un sistema bando che prende in
considerazione tutte le manifestazioni programmate in un periodo
variabile di alcuni mesi, successivo alla scadenza dei termini di
presentazione delle domande stesse.
La mozione muove dal presupposto che, in molti casi, la
deliberazione della Giunta regionale che approva la concessione
interverrebbe a ridosso degli eventi.
Premesso che le deliberazioni della Giunta di approvazione sono
di norma adottate entro 40-45 giorni dallo scadere dei termini di
presentazione, lo scarso preavviso in effetti può prodursi nei casi
delle sole manifestazioni programmate agli inizi del periodo
considerato dai bandi.
Quanto alla diffusione del marchio logotipo regionale, segnalo
che il relativo obbligo di utilizzo viene comunicato ai
richiedenti, indicandone le specifiche grafiche, già in sede di
comunicazione di avvio del procedimento di concessione dei
contributi, quindi molto prima dell'adozione della delibera di
concessione.
Quanto al marchio Regione europea dello sport 2023, ovviamente
esaurirà i suoi effetti con la fine dell'anno, perché la Regione è
Regione europea dello sport per l'anno solare 2023.
Va inoltre evidenziato che un anticipo dei termini di
presentazione delle domande, in ipotesi anche di un solo mese,
potrebbe rivelarsi in alcuni casi incompatibile con l'approvazione
dei calendari delle Federazioni sportive nazionali.
Il problema si pone certamente relativamente alle gare inserite
nel calendario FISI, che viene approvato non prima di settembre, ma
potrebbe presentarsi anche in relazione all'approvazione di altri
calendari, sempre di Federazioni sportive nazionali.
Occorre poi sottolineare che gli organizzatori locali potrebbero
non essere sempre in grado di presentare le domande nel rispetto
dei nuovi termini anticipati, in quanto di norma gli organizzatori
degli eventi più importanti si muovono con largo anticipo
-
e credo che lei sia buon testimone di questa prassi
-
, ma
per gli organizzatori di eventi meno complessi non è sempre
così.
In sostanza, se può essere vero
-
e sicuramente in alcuni
casi può esserlo, anche se noi al momento non abbiamo avuto nessuna
segnalazione di criticità rispetto ai termini previsti
dall'articolo 27 che lei ha citato
-
i beneficiari delle
gare posti agli inizi del periodo di riferimento del bando abbiano
notizia dell'intervenuta concessione del contributo richiesto poco
prima del loro svolgimento, vi è motivo non di meno di ritenere che
l'anticipazione del termine perentorio di presentazione delle
domande possa, viceversa, costituire motivo di aggravio per gli
organizzatori delle gare collocate oltre la metà del medesimo
periodo.
Per quanto riguarda gli obiettivi del DEFR che lei ha
correttamente indicato nel testo della mozione, i primi due sono
stati in pieno assolti, mentre, per quel che riguarda la modifica
della legge 3 che è l'oggetto dell'impegnativa, si sta lavorando
alle modifiche prevedendo l'inserimento di un capo destinato alle
manifestazioni organizzate dagli enti di promozione sportiva,
proprio ai sensi degli obiettivi del DEFR indicato, anche quando
non presentino l'attuale requisito di alto rilievo tecnico ma siano
rilevanti ai fini della promozione dell'attività fisica verso i
cittadini e che abbiano altresì un livello partecipativo
significativo e non limitato all'ambito regionale. La casistica si
è presentata anche quest'anno per cui stiamo lavorando per portare
in uno dei Consigli dell'autunno la modifica della legge 3,
adempiendo così all'impegnativa della mozione.
Detto tutto questo, le chiedo di ritirare la mozione oppure la
maggioranza si asterrà.
Presidente -
Consigliere Brunod, a lei la parola.
Brunod (LEGA VDA) -
Ho ascoltato attentamente la risposta
dell'Assessore e, infatti, quando ho esposto la mozione ho detto:
"Non in tutti i casi, ma in alcuni casi", perché sappiamo che
l'arco temporale va da un certo periodo ad un certo periodo. Quindi
il problema sussiste di più per gli eventi che sono all'inizio di
quell'arco temporale ed, essendoci questo arco temporale di novanta
giorni
-
anche in questo caso detto quello che c'è scritto
nella legge
-
ovviamente, come lei ha detto, si tratta di
40-45 giorni ma, trattandosi di eventi che hanno un certo valore,
come espressamente indicato nelle finalità della legge, sappiamo
tutti che data la loro importanza, vengono pianificati almeno 5-6
mesi se non di più rispetto poi alla loro effettuazione. Quindi il
mio era un suggerimento a cercare una modalità diversa, a trovare
una soluzione, sempre che l'anticipo ovviamente non diventi un
problema, come ha detto lei, ma si possa realmente dare la
possibilità di avere delle risposte concrete per questi eventi di
una riconosciuta rilevanza. Ovviamente sto parlando delle
iniziative invernali o estive per le quali è molto importante poter
dare agli organizzatori una risposta concreta sull'ottenimento del
contributo con largo anticipo, in modo tale da consentire loro di
poter pianificare, con una certa serenità e nel modo migliore,
l'organizzazione dell'evento.
Questo è sicuramente un aspetto molto importante e quindi questo
è il nostro suggerimento.
Per quanto riguarda il discorso dell'utilizzo del logo, diciamo
che anche in molti eventi gli organizzatori
-
in buona fede
e con piacere
-
espongono già autonomamente i loghi ma, se
prendiamo alla lettera l'articolo 28 comma 2 leggiamo che "La
concessione del contributo conferisce alla Regione il diritto di
apporre, a cura e spese dell'ente organizzatore, il proprio marchio
e il logotipo su tutto il materiale prodotto in funzione della
promozione". Dice: "La concessione del contributo avviene dal
momento che c'è la delibera"; quindi si tratta di 40-45 giorni
prima, se va bene. In realtà gli organizzatori di un evento
iniziano a fare la promozione 5-6 mesi prima e spesso lo fanno un
po' dicendo: "Speriamo che vada bene, allora lo metto"; in altri
casi viene realizzata tutta una serie di volantini, altro materiale
grafico, siti internet, su cui poi, purtroppo, bisogna rimetterci
mano. Tutto questo quindi significa aumentare i costi e
soprattutto, come dicevo prima, magari complicare un po' il lavoro
organizzativo dovendo reintegrare in un secondo momento tutta la
parte grafica con un corretto posizionamento dei loghi.
Questo è un suggerimento per cercare di snellire e agevolare un
po' tutta l'organizzazione degli eventi nella nostra regione e su
questo noi siamo sempre stati collaborativi. Lei ha detto che nei
prossimi Consigli voi vi impegnerete a modificare queste parti
della legge per cui sono sicuro che anche questo spunto verrà preso
in considerazione e quindi non c'è nessun problema a ritirare la
mozione.
Presidente -
La mozione è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK