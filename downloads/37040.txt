Consiglio Regionale della Valle d'Aosta - Oggetto del Consiglio n. 916 del 17 dicembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 916 del 17 dicembre 2014 - Resoconto
OGGETTO N. 916/XIV - Disegno di legge: "Revisione della
disciplina regionale concernente la concessione di agevolazioni.
Modificazioni di leggi regionali".
Presidente
- Prima di dare la parola al relatore
Isabellon, vorrei solo ricordare che ci sono degli emendamenti che
sono pervenuti al tavolo della Presidenza che sono in procinto di
essere distribuiti e anche le relazioni perché... La parola al
relatore Isabellon.
Isabellon (UV)
- Sì, grazie Presidente.
Il disegno di legge n. 39: "Revisione della disciplina regionale
concernente la concessione di agevolazioni. Modificazioni di
disposizioni regionali"
consta di 10 articoli e reca
modificazioni a sei leggi regionali e precisamente: la legge n. 84
del 1993, la legge n. 31 del 2001, la legge n. 6 del 2003, la legge
n. 3 del 2009, la legge n. 4 del 2010 e la legge n. 14 del 2011. Le
ragioni che hanno portato a presentare questo disegno di legge sono
molteplici e scaturiscono dal profondo processo di cambiamento in
atto che interessa il sistema economico-produttivo. Gli ultimi
sette anni, inoltre, sono stati anche interessati da una grave
crisi economico-finanziaria su scala globale, che ha comportato per
la Pubblica Amministrazione la contrazione delle risorse
disponibili per iniziative finalizzate ad incentivare investimenti.
Questa situazione impone di orientare l'attenzione a delle
politiche pubbliche, ad azioni mirate ad accrescere la
competitività dei sistemi territoriali attraverso l'introduzione
capillare di innovazione nei rispettivi comparti produttivi di
processo e/o di prodotto. La Valle d'Aosta condivide peraltro con
il resto del Paese questa necessità di perseguire un nuovo sviluppo
sostenibile e per questo è fondamentale valorizzare e mettere a
fuoco le opportunità messe a disposizione dall'Unione europea per
fronteggiare la stagnazione economica in atto. Le modifiche di
legge sono rivolte a dare uno strumento operativo rispondente alla
strategia complessiva di contrasto alla crisi, recependo sin da
subito approcci e azioni contenute nella programmazione europea
2014-2020 relativa ai fondi per la crescita e per l'occupazione. Il
D.L. n. 39 recepisce quindi nell'articolato delle azioni ricomprese
all'interno della strategia di sviluppo intelligente attualmente in
fase di concertazione. Altre azioni scaturiranno dal piano di
sviluppo dell'industria e dell'artigianato attualmente in fase di
predisposizione e che si stima possa essere sottoposto
all'attenzione di questo Consiglio nella prima parte dell'anno
2015.
Veniamo adesso alle principali innovazioni, che sono le
seguenti: parte del disegno di legge è finalizzato a rendere le
leggi regionali coerenti con le disposizioni europee. Il
regolamento UE 651/2014 della Commissione del 17 giugno 2014
dichiara alcune categorie di aiuti compatibili con il mercato
comune in applicazione degli articoli 107 e 108 del Trattato e ha
sostituito il previgente regolamento comunitario 800/2008. Viene
eliminato, ad esempio, l'obbligo per le grandi imprese di
dimostrare l'effetto di incentivazione dell'aiuto e, per la
Regione, di comunicare alla Commissione gli aiuti di importo
elevato. La finalità è quella di garantire la coerenza della
programmazione regionale nel settore industria e artigianato
con le direttive comunitarie e statali, promuovendo la
ricerca e l'innovazione attraverso la valorizzazione degli elementi
caratterizzanti del territorio e del tessuto produttivo locale.
Attenzione è stata rivolta, in armonia con le disposizioni
comunitarie, alla costituzione di un comitato tecnico-scientifico
con la finalità di monitorare l'andamento del programma regionale
dell'industria e dell'artigianato, che avrà tra gli obiettivi
l'analisi delle ricadute degli interventi attraverso il reperimento
dei dati necessari per promuovere un'analisi corretta del contesto
produttivo e apportare le conseguenti modifiche al programma. Nelle
disposizioni attuative verrà contemplata la riduzione delle
tempistiche nell'evasione delle pratiche; questo è molto
importante, è richiesto continuamente. In riferimento agli aiuti
previsti, sono stati trasformati, ove possibile, i contributi in
conto capitale in mutui a tasso agevolato e sono stati rivisti i
massimali di aiuto alle imprese. Sono state mantenute, pur con una
riduzione dei massimali, le agevolazioni in conto capitale per
l'imprenditoria giovanile di cui alla legge regionale 3/2009,
nell'ottica di sostenere tale ambito nella delicata fase economica
che stiamo attraversando. È previsto altresì il sostegno agli
investimenti innovativi di cui alla legge 6/2003 e a quelli per lo
sviluppo di nuove imprese innovative, (legge regionale 14/2011),
mediante finanziamenti in conto capitale che si dovrebbero rendere
disponibili dall'utilizzo di assegnazioni di fondi statali europei
(POR FESR 2014-2020). Il sostegno alla ricerca e sviluppo (legge
regionale n. 84 del 1993) con iniziative a bando rispetto a quelle
a sportello va inoltre nella direzione di promuovere
prioritariamente progetti con importanti ricadute territoriali,
anche in termini occupazionali, attraverso l'individuazione degli
ambiti prioritari d'intervento. Con questa nuova procedura si potrà
incentivare anche un efficace scambio di competenze tra aziende e
centri di eccellenza e lo sviluppo di sinergie tra imprese (reti di
impresa).
Per concludere ricordo che la IV Commissione ha visto
sull'argomento lo svolgersi di due sedute: il 4 novembre 2014, con
l'illustrazione da parte dell'Assessore Marquis del disegno di
legge accompagnato dai funzionari dell'Assessorato e il 25 novembre
2014 si è svolta l'audizione di Confindustria VdA e di Rete Imprese
Italia con la partecipazione dell'Assessore Marquis, in questa
seduta è stato espresso parere favorevole da parte della
commissione. Grazie.
Presidente
- Grazie collega relatore.
Siamo in discussione generale. Chi chiede la parola? Sono stati
distribuiti sette emendamenti del PD-Sinistra VdA. Nessuno chiede
la parola per la discussione generale? Passiamo all'esame del
testo? In discussione generale la parola al collega Bertschy.
Bertschy (UVP)
- Grazie Presidente.
Qualche breve considerazione in relazione anche un po' al lavoro
che abbiamo fatto in commissione. Questo testo un po' obbligato in
questa fase sappiamo essere un testo...è un provvedimento non
esaustivo del bisogno di razionalizzazione e di riorganizzazione di
questo sistema, tant'è vero che gli stessi rappresentanti delle
organizzazioni imprenditoriali, Confindustria e associazioni
l'hanno fatto rilevare e c'è la necessità di mettersi all'opera per
avere un sistema di aiuti che sia radicalmente cambiato e
soprattutto segua un po' l'impostazione purtroppo del nostro
bilancio. Una delle cose che sono state sottolineate è il fatto che
ormai sui provvedimenti ci sono...su questi quattro...ci sono poche
disponibilità che in qualche maniera non definiscono una priorità e
neanche un indirizzo di sviluppo dei vari settori. Raccogliendo
anche un po' alcune osservazioni, è necessario quindi capire nel
riorganizzare poi la normativa come definire magari anno per anno
su quali priorità investire e destinare le maggiori risorse, perché
un impegno trasversale con poche disponibilità rischia di non
garantire a nessuno la necessaria possibilità di sviluppo delle
proprie imprese.
E poi ancora oggi, come abbiamo fatto durante il
bilancio...com'è successo nell'ascoltare le audizioni, quello che
ci chiedono un po' tutti è di dare la massima attenzione a
semplificare, a rendere veloci gli aiuti, a creare sistemi di
controllo che non appesantiscano ulteriormente la macchina,
soprattutto quando le disponibilità economiche non sono così
elevate.
Non so se l'Assessore ha risolto questo problema della doppia
domanda da presentare in Assessorato in Finaosta, è stato uno degli
oggetti della discussione. In ogni caso noi evidentemente valutiamo
positivamente il fatto che si sia fatto qualche cosa per completare
e adeguare le norme esistenti, però ripetiamo, sottolineiamo il
fatto che chiediamo all'Assessore di lavorare urgentemente ad una
revisione della normativa che ci permetta di avere una linea guida
più chiara a livello politico, soprattutto di definire con più
puntualità le priorità del futuro, perché, come sappiamo, con le
minori disponibilità di risorse che abbiamo abbiamo bisogno di fare
un ragionamento insieme al sistema delle imprese, che ci permetta
di individuare pochi obiettivi, ma su questi obiettivi garantire le
necessarie disponibilità.
Presidente
- Grazie collega. Altri colleghi in
discussione generale? La parola al collega Donzel.
Donzel (PD-SIN.VDA)
- Grazie Presidente.
Un provvedimento che noi guardiamo con particolare favore. Non
sorprenda il fatto che il Partito Democratico abbia presentato
degli emendamenti a questo provvedimento, è soltanto per dire
l'attenzione con cui lo guardiamo e quindi, diciamo, anche il
favore con cui lo guardiamo, su cui vogliamo in qualche modo dare
un contributo di miglioramento per sostenerlo fino in fondo. È
importante che in quest'aula si torni a parlare di industria, di
sviluppo industriale, di sviluppo del nostro artigianato. Spesso
questo settore è stato considerato come quel settore in cui si
sciupava del denaro pubblico: "si buttano tanti soldi
nell'industria...arrivano da fuori, prendono i contributi,
spariscono" e quant'altro. Abbiamo visto che sicuramente degli
errori sono stati fatti, delle valutazioni non corrette, però
abbiamo anche visto che, con il declino di un'attività industriale
e artigianale, in Valle d'Aosta è esploso il problema della
disoccupazione e quindi non possiamo immaginare una Valle d'Aosta
che non abbia un vivace sistema artigianale, di supporto anche alle
attività agricole e turistiche e anche un vivace sviluppo
industriale, sennò che senso ha investire nel politecnico, nella
ricerca avanzata? Lo diceva il Presidente commentando il bilancio:
"non possiamo immaginare che si faccia sviluppo e ricerca e che
questo vada a finire a vantaggio di imprese che poi sono fuori
dalla Valle d'Aosta"
. Se investiamo in sviluppo e ricerca,
questo deve andare innanzitutto a vantaggio delle nostre imprese,
poi se ci sono delle cose così importanti, così geniali, è giusto
che ne beneficino anche soggetti al di fuori della Valle d'Aosta,
ma
in primis
i nostri investimenti devono ricadere qui e
avere una ricaduta occupazionale, quindi cercare di sostenere
l'innovazione, il nuovo che cresce in questo settore è
fondamentale. Io faccio sempre questa battuta, dico che l'industria
ha poche virtù, ma una sicuramente ce l'ha: quella che chi lavora
nel settore artigianale e industriale spesso ha 12 mensilità più la
tredicesima e riesce a costruirsi una solida pensione, in altre
attività predomina invece la stagionalizzazione, la condizione
precaria. È quindi un settore che permette anche di dare
un'ossatura al nostro sistema occupazionale e, in particolare,
nella zona della Bassa Valle, dove abbiamo spazi industriali
da...quindi non dobbiamo sottrarre un nuovo terreno agricolo o un
nuovo terreno turistico, abbiamo degli spazi che possono essere
collocati lì. Abbiamo difeso degli spazi intorno alla città di
Aosta con finalità industriali. Ovviamente non immaginiamo più
un'industria come quella chimica degli anni '60 che sversava nei
torrenti e nell'aria sostanze inquinanti e dannose; oggi c'è anche
un livello di impresa industriale e artigianale sostenibile.
Quello su cui bisognerebbe lavorare, che mi pare un intento in
cui si cerca di abbozzare un percorso, è quello di dare anche delle
linee guida, cioè di non vivere alla giornata, "speriamo che nasca
qualcosa", cioè cerchiamo di capire che cosa vorremmo che nasca in
Valle d'Aosta, che si collega al nostro sviluppo turistico e
agricolo, cioè un far nascere un'impresa che non è snaturata dalle
ricadute e da filoni che potrebbero in qualche modo favorire una
sinergia positiva tra vari settori. Ben venga quindi che nasca la
cosa più innovativa e fuori da ogni pensiero limitato che può avere
la politica, perché il mondo, l'impresa, è più creativo di quello
che siamo noi, però un qualche indirizzo per costruire dei filoni,
per mettere in relazione tra loro i vari settori, a nostro avviso,
andrebbe perseguito. Gli emendamenti, che poi spiegheremo nel corso
della votazione dei singoli passi, hanno questa finalità però
prioritaria. In questo lavoro che si è messo in campo c'è un grosso
limite: che si sono ridotte enormemente le risorse, ma noi non
siamo riusciti a fare quell'operazione di semplificazione
legislativa che ci era richiesta, è un lavoro in essere, però un
lavoro in essere che dura un anno di tempo comincia a preoccuparmi,
perché diventa quel lavoro in essere che non finisce mai. Se ci
vuole più di un anno per fare di quattro leggi una, vuol dire che
non siamo capaci. Allora, questa legge va bene, però domani mattina
dovremo già lavorare per la nuova legge, anzi ci stiamo lavorando
da un anno senza esserci arrivati e quindi, da questo punto di
vista, c'è del lavoro da fare.
Secondo problema, che non inficia la validità complessiva di
questo lavoro...che sottolineo è un problema, poi gli emendamenti
lo metteranno in luce...è che noi, in sede di approvazione di
bilancio, abbiamo addirittura promosso un gruppo di lavoro in capo
all'Assessore Perron per la sburocratizzazione e oggi ci chiedete
di votare una legge che aumenta la burocrazia, dopodiché oggi la
votiamo e domani l'Assessore Perron dovrà mettersi a lavorare su
come sburocratizzare. Allora, vediamo di non fare questi percorsi a
zig zag, cioè che, per farci belli sul bilancio, facciamo dei
gruppi di lavoro e già la settimana...neanche quattro giorni dopo
smentiamo il lavoro fatto, l'impegno politico preso. Su questo gli
imprenditori sono stati chiarissimi, in questo disegno di legge ci
sono due passaggi clamorosi di una crescita, cioè di uno sviluppo
di nuova burocrazia, nuovi passaggi formali, che nulla cambiano al
funzionamento della legge - e lo dimostrerò più analiticamente
spiegando gli emendamenti -, allora, vogliamo sburocratizzare?
Possiamo partire da questa legge, che non crei una nuova
burocrazia, che non crei un nuovo formalismo, questo, secondo noi,
è l'impegno che...pur riconoscendo nel complesso l'importanza,
appunto, di un disegno di legge che rilancia anche politicamente
l'attenzione...ho sentito pronunciare dal collega Isabellon tre
volte la parola "industria"...evviva! Non se ne parlava neanche
più! Si diceva soltanto: "chiude la Verres S.p.A.", "chiude
l'Olivetti I-Jet", "chiude questo" e "chiude quell'altro". Si parla
in questo Consiglio regionale di industria come possibilità di
sviluppo sostenibile...quindi un'industria di qualità, non
un'industria qualunque nel nostro territorio, facciamo sì che,
appunto, si possa andare in quella direzione. Lo spirito degli
emendamenti non è quello di dire: "qui va tutto male", ma è: "visto
che facciamo una cosa buona, facciamola meglio da subito".
Presidente
- Grazie collega. Altri per la discussione
generale? La parola alla collega Certan.
Certan (ALPE)
- Grazie Presidente.
Questo testo lo abbiamo analizzato in IV Commissione diverse
volte e devo dire molto approfonditamente anche grazie agli
interventi delle associazioni di categoria che su questo testo di
legge sono state molto precise nell'intervenire. Come hanno già
ricordato i colleghi che sono intervenuti precedentemente, in un
momento in cui ci sono sempre meno risorse, o comunque poche
risorse, credo che la valutazione più importante che deve essere
fatta è quella di fare degli interventi mirati che forse non
spalmino proprio a tutti i settori, ma che intervengano in modo
deciso sui settori che hanno più necessità. Il collega Isabellon ha
ricordato che queste leggi sono...questa revisione è stata
necessaria proprio per rendere le nostre leggi regionali coerenti
con le disposizioni europee, quindi come non essere d'accordo di
fare queste valutazioni e di fare, diciamo, un riordino di tutta
questa serie di leggi che vanno ad intervenire sicuramente in un
settore in questo momento che ha bisogno. A nostro avviso, però
c'era bisogno in questo momento di avere un testo unitario,
un'unitarietà di questi interventi proprio per una questione anche
di coerenza con quello che appunto è stato detto dal collega
Isabellon. Se è un momento in cui bisogna fare delle sistemazioni
proprio per renderle coerenti con le disposizioni europee, allora
bisognava andare fino in fondo e avere la volontà politica di fare
un intervento più complesso, ma più incisivo, che è quello poi che
hanno chiesto anche le associazioni di categoria. Diciamo che sono
stati molto chiari e sono tre aspetti che, a mio avviso, vanno
ricordati, perché sono tre aspetti che loro hanno evidenziato che
sono importantissimi: uno è proprio anche quello, appunto,
dell'avere un testo unico che abbia una visione di insieme: la
visione di insieme di tutti gli aiuti; il secondo era la
semplificazione...se si interveniva, semplificare ulteriormente e
uniformare le procedure proprio per riuscire ad avere
un'armonizzazione di queste risorse. La richiesta, che credo sia
arrivata - lo ricordava il collega Donzel -, è di rivedere nel suo
complesso tutto il programma regionale dell'industria e
dell'artigianato, ma anche tutta la legislazione in materia di
ricerca e di innovazione di imprenditoria giovanile. Io credo che
questa sia una disponibilità che l'Assessore ha anche manifestato,
però credo anche che in quest'anno...mi pare di aver capito dalle
associazioni di categoria che ci sono stati numerosi incontri con
l'Assessorato e questi incontri, forse un po' anche a loro
malincuore, non hanno portato forse al risultato che si
aspettavano. Credo che per il futuro bisognerà assolutamente
pensare...da gennaio, futuro prossimo...penso che sarà necessario
intervenire immediatamente con un tavolo di concertazione che porti
a queste semplificazioni e nello stesso anche ad essere più
incisive. Nello stesso tempo veniva ricordato...sono piccole cose,
però anche il periodo dei cinque anni che sono stati inseriti in
legge, loro chiedevano di ridurli, mi pare che in questo, insomma,
ci fosse anche eventualmente una disponibilità a ridurre il tutto a
tre anni.
L'altro passaggio poi l'ha ricordato il collega Bertschy: se
prima le domande venivano presentate direttamente alla finanziaria
Finaosta, adesso fanno un altro passaggio. Lei, Assessore, in
commissione ha motivato questa scelta come un maggiore monitoraggio
per poter avere una visione di insieme dell'Assessorato maggiore.
Ecco, beh, io penso che su questo si possa ancora lavorare, si
possa riuscire ad avere entrambe le cose, evitare dei doppi
passaggi che non c'erano...adesso...e quindi doppi passaggi non per
gli imprenditori, lei l'ha specificato, ma doppi passaggi, diciamo,
della documentazione che comunque sicuramente impiegherebbe più
tempo, ma si può, a mio avviso, ancora armonizzare. In questo
aspettiamo poi per magari evidenziare, sottolineare ancora altre
criticità, aspettiamo di sentire quali sono le disponibilità e qual
è l'intervento dell'Assessore. Grazie.
Presidente
- Altri? Ricordo solo che se si vuole chiedere
la sospensione per esaminare gli emendamenti e per capire in
maniera più precisa quello che può essere accolto sull'emendato,
deve essere fatta una richiesta da parte di un Consigliere. Se
quindi qualcuno intende fare questo lavoro che si faceva in
passato, si è fatto parecchie volte... Altri sulla discussione
generale? Collega Rosset, se qualcuno vuole fare una sospensione
per vedere gli emendamenti, la deve richiedere...quindi se qualche
Consigliere poi la richiede...
(interruzione di un Consigliere, fuori microfono)
...no, dico solo che va chiesta prima della chiusura della
discussione generale. La parola all'Assessore Marquis.
Marquis (SA)
- Grazie Presidente.
Ringrazio innanzitutto il relatore per la presentazione del
disegno di legge, i Commissari per la collaborazione che hanno
fornito in fase di esame del disegno nelle varie audizioni e quindi
nel lavoro della commissione, così come ringrazio i colleghi che
sono intervenuti in sede di dibattito sia per i contenuti che hanno
sottoposto, sia per il metodo pacato che ha avuto la
discussione.
Alcuni spunti rispetto a quello che è stato sottolineato. Ecco,
mi pare d'obbligo fare una premessa di carattere generale. Il 2014
è stato per l'Assessorato un anno importante, un anno di
transizione tra due programmazioni comunitarie: tra la
programmazione 2007-2013 e la 2014-2020 che dovrebbe aver corso a
partire dal 2015. È stato un anno che abbiamo impegnato per mettere
a punto le strategie per dare rilancio al sistema
economico-produttivo della nostra realtà, per quanto ci riguarda
soprattutto per le politiche del comparto secondario, ma voglio
ricordare che è stato il momento in cui abbiamo definito la
strategia di sviluppo intelligente, che è una strategia di sviluppo
che interessa tutti i settori delle attività produttive che operano
nell'intera Valle d'Aosta. Credo che questo sia un po' il punto di
partenza di quello che è l'approccio per il futuro sul periodo
medio e quindi per il periodo che ha un orizzonte temporale il
2020. Da questa strategia sono emerse delle azioni, delle linee
programmatiche che devono essere attuate e sono delle linee
sostanzialmente consequenziali alla lettura del contesto che è
stato fatto, una lettura puntuale di quella che è la situazione del
comparto delle attività produttive in Valle d'Aosta e che tiene
conto del momento di profondo cambiamento che stiamo vivendo, un
momento di grande difficoltà, un momento in cui bisogna puntare
all'innovazione per cercare di essere competitivi su scala globale
e per ridare competitività al nostro territorio. Questa è stata
un'operazione importante, è stato un intervento che oggi è in fase
ancora di concertazione con la Comunità europea e anche un
documento propedeutico all'allocazione delle risorse dei fondi
strutturali per la crescita e l'occupazione. Attendiamo quindi il
risultato dell'esame della nostra proposta per poter
definitivamente partire con quest'attività. Sicuramente su questo
documento ci sono scritte tante cose, ci sono anche le risposte, le
considerazioni che sono state portate da alcuni di voi, in
particolare da parte del collega Donzel, dove dice che bisognerebbe
stabilire delle priorità. Ebbene, si è deciso che la Valle d'Aosta
deve puntare sul
brand
della montagna: una montagna di
eccellenza, una montagna
smart
e una montagna sostenibile.
Per acquisire competitività, abbiamo la necessità sostanzialmente
di far leva sulle qualità del nostro territorio. Non possiamo
pensare di insediare delle aziende in Valle d'Aosta che operano in
settori che sono poco attinenti alla nostra realtà e quindi a
settori che non possono dare garanzie di sviluppo sul medio-lungo
periodo, e queste sono le considerazioni che stanno alla base della
strategia che porremo in atto. Credo pertanto che sia stato un
momento di estrema importanza, un momento in cui si è buttato un
seme, un momento in cui abbiamo fatto della programmazione,
programmazione che vedrà dare dei risultati in tempi medi perché
gli interventi in questi ambiti non possono dare nell'immediato
delle visibilità di ritorno.
L'Assessorato sta lavorando ora alla definizione del programma
pluriennale per l'innovazione e lo sviluppo dell'industria e
dell'artigianato, che è un programma che discende dalla strategia,
quindi con i primi mesi dell'anno contiamo di portare a definizione
questo strumento. Uno strumento che oggi non può ancora essere
concluso, chiaramente, perché siamo nella fase di concertazione
della RIS3 e pertanto ci possono essere ancora delle modifiche,
delle innovazioni e ci sono, tra l'altro, dei temi che devono
essere ancora trattati, perché, come voi avete avuto modo di
vedere, sul disegno di legge che abbiamo presentato oggi non si
parla ancora di misure per l'attrattività, per migliorare
l'attrattività del nostro territorio a degli investimenti da parte
di nuovi soggetti imprenditoriali che possono provenire
dall'esterno. Non siamo ancora nelle condizioni di definire queste
azioni perché non abbiamo ancora, sostanzialmente, il benestare
sulla strategia che abbiamo presentato.
Quali sono le innovazioni sostanziali che portiamo al settore
con il disegno di legge n. 39? Mi preme sottolineare che fra i temi
che sono stati considerati e che sono stati da voi portati
all'attenzione del Consiglio ci sono alcune risposte che meritano
di essere date. Da qualcuno è stato avanzato il ragionamento di
presentare un testo unico. Anch'io ho sottoposto l'esigenza agli
uffici, perché, appena sono arrivato in Assessorato, mi sono
trovato a confrontarmi con cinque leggi di settore e un po' di
disorientamento l'ho provato, però man mano che il mio percorso è
andato avanti mi sono reso conto che in questo universo mondo del
sistema secondario delle attività produttive c'è una miriade di
soggetti. Allora, possiamo pensare di costituire un testo unico,
però bisogna anche capire quali sono le problematiche che ne
derivano. Le norme con cui abbiamo a che fare sono eterogenee sia
per i destinatari, perché abbiamo più destinatari, abbiamo piccole
e medie imprese, grandi imprese e micro imprese, ogni legge ha una
tipologia di destinatari diversi, quindi già questo porta delle
complicazioni ad ottenere delle semplificazioni nella costituzione
di un testo unico, perché non è creando un testo unico che andiamo
a semplificare, facciamo solo un'operazione che, al posto di
rilegare un documento di 10 pagine, ci saranno 10 documenti che
verranno rilegati sotto un testo di una medesima legge, perché,
purtroppo, abbiamo delle situazioni di procedure completamente
diverse in funzione della tipologia di legge, perché la legge n.
84, che consentiva la ricerca e sviluppo, ha delle esigenze, la
legge n. 14 ne ha altre, la legge n. 6 ne ha ancora di diverse, la
legge per i giovani è ancora un altro argomento...sia per le
tipologie di finanziamento: abbiamo delle leggi che sono finanziate
dai fondi strutturali, abbiamo delle leggi che sono finanziate dai
fondi regionali e quindi questo può testimoniare già la
complicazione del settore che abbiamo da gestire. Obiettivo che
quindi in parte si può perseguire, perché si può probabilmente
lavorare su alcune semplificazioni, su alcune giustapposizioni di
leggi, ma sicuramente risulta difficile affrontare il tutto con uno
strumento unico.
Quanto alla semplificazione amministrativa, è un tema che ci sta
molto a cuore, è un tema che è stato sollevato anche da alcuni di
voi in termine di sburocratizzazione, è un tema sul quale abbiamo
lavorato in questi mesi. Anche il disegno di legge n. 39, che
comunque richiederà una serie di disposizioni poi di attuazione, è
improntato a quest'atteggiamento. Per quanto riguarda la legge n.
84/1993, viene introdotto un procedimento a bando con valutazione
contestuale delle domande da parte di un'apposita commissione
tecnica. Saranno le disposizioni applicative a normare le modalità
di funzionamento della commissione tecnica per accelerare il più
possibile la valutazione delle domande rispetto a quanto avveniva
in passato. L'obiettivo che verrà sancito attraverso la
predisposizione degli strumenti di applicazione quindi sarà quello
di contenere i tempi di gestione dell'evasione delle pratiche. Così
come per quanto riguarda la legge n. 14/2011, è stata eliminata la
valutazione delle domande da parte del comitato tecnico, con
riduzione dei tempi di istruttoria fino ai 30 giorni rispetto alla
situazione consolidata. Per quanto riguarda la legge n. 31/2001,
l'istruttoria viene effettuata internamente dagli uffici. Per
quanto riguarda invece la legge n. 6/2003, è stato proposto in un
emendamento di portare la presentazione delle domande all'interno
dell'Assessorato rispetto alla situazione che avveniva oggi, che
venivano presentate in Finaosta. Questo, com'è stato anticipato da
alcuni di voi, va nella direzione della necessità di avere il
monitoraggio della gestione, la lettura di contesto non solo delle
pratiche che vanno a buon fine e che vanno a concedere gli aiuti,
ma anche di poter cogliere quali sono le problematiche che il mondo
imprenditoriale sottopone agli uffici, che sottopone al
front
office
per migliorare possibilmente il servizio che viene
offerto attraverso il recepimento di possibili istanze negli
strumenti legislativi in fase di modifica.
Voglio ricordare, comunque, che anche questa procedura prevede
nel suo complesso una riduzione dei tempi rispetto a quelli che
vengono oggi impegnati per l'evasione delle pratiche. Come qualcuno
prima diceva, bisogna pensare comunque di lavorare per il futuro.
L'Assessorato sta già lavorando con l'auspicio di portare, entro la
fine del 2015, la presentazione di tutte le domande
on line
,
questo per sburocratizzare ulteriormente il rapporto con il mondo
imprenditoriale e per andare nella direzione di contenere ancora i
tempi di espletamento delle pratiche...che sono ad oggi comunque un
aiuto che può essere concesso alle imprese.
Per quanto concerne, invece, alcune considerazioni che sono
state fatte sull'introdurre la possibilità di inserire anche
l'accesso alle leggi delle reti di imprese, ecco, sotto questo
profilo, voglio sottolineare che nelle situazioni ordinarie le reti
di imprese non sono un soggetto giuridico, ma il contributo viene
comunque erogato alle singole imprese che ne fanno parte.
L'innovazione che abbiamo portato con l'istituzione dei bandi
rispetto alla presentazione delle domande allo sportello ci
consentirà anche di individuare dei criteri di premialità dove si
potrà anche incentivare questa forma di aggregazione. Potranno
quindi essere considerate delle premialità per chi si presenta
attraverso un'organizzazione in rete di imprese, così come a
livello di innovazione potranno essere considerate delle premialità
per quanto riguarda le ricadute che vengono date dagli interventi
in ricerca e sviluppo sul nostro territorio - ricadute che possono
toccare diversi aspetti - arrivare anche a fare delle valutazioni
sulle ricadute in ambito occupazionale sul quale oggi dobbiamo
avere della grossa sensibilità. Credo che queste siano un po'
sostanzialmente le linee guida che ci hanno portato a definire
questo disegno di legge, è stato comunque un lavoro importante
perché abbiamo dovuto operare anche noi in un momento di grande
incertezza, perché sono momenti in cui bisogna anche cercare di
armonizzare le nostre iniziative con quelle degli enti
sovraordinati e quindi con le linee di azione, le linee guida che
vengono date e che sono anche oggetto di mutevolezza durante l'iter
di confronto. Questo quindi è stato anche un lavoro difficile che
hanno dovuto portare avanti gli uffici e sui quali si stanno ancora
impegnando oggi progettando l'approccio che dobbiamo avere. Per il
futuro credo che la strada sia giusta, perché è la strada che cerca
di puntare all'innovazione, innovazione per dare un maggiore grado
di apertura al sistema Valle d'Aosta, un sistema che sta soffrendo
della polverizzazione delle attività imprenditoriali, che in questo
momento non ci aiuta, perché la fase di cambiamento in atto ha
portato l'esigenza di lavorare in forma aggregata e quindi noi oggi
patiamo in particolare la piccola dimensione e a volte anche
l'impossibilità di riuscire su determinate situazioni ad avere i
numeri per fare massa critica. Comunque, credo che questo sia il
sentiero per portare avanti la ripresa per il nostro sistema
economico, quindi con tutte le difficoltà del caso, le difficoltà
del momento, ma contiamo che questo sia stato un buon lavoro e
possa essere portato a compimento anche grazie al contributo che
l'aula ha dato e che vorrà dare. Grazie.
Presidente
- Ricordo che siamo in discussione generale.
Un po' di silenzio, per cortesia. Chiudiamo la discussione. La
parola al collega Chatrian.
Chatrian (ALPE)
- Sì, grazie Presidente.
La collega Certan aveva già evidenziato le perplessità del
gruppo, ma soprattutto l'importanza di questo disegno di legge per
un domani, per il prossimo anno e per il prossimo triennio, ma
diverse sono le contraddizioni esplicitate dal collega Marquis.
Capiamo la difficoltà nel predisporre un testo così articolato,
così complesso, ma leggo, collega Marquis, solo le finalità del
primo articolo:
"la presente legge reca modificazioni alle
seguenti leggi regionali..."
e elenca le sei leggi regionali, ma
noi ci chiediamo, veramente, dopo quattro giorni di dibattito in
aula, la scorsa settimana, cioè non avete avuto la forza di
predisporre un testo unico prima...a nostro avviso necessario,
urgente da predisporre sul tema innovazione, sul tema sviluppo,
cioè era il minimo comune denominatore! Mi sembra che lei guidi
quest'Assessorato da 18 mesi, non da qualche settimana! Ci siamo
confrontati la scorsa settimana sul tema della sburocratizzazione,
sulla semplificazione e voi non riuscite ad uniformare e a
coordinare un testo unico sulle sei leggi, questo ci fa pensare che
a monte, probabilmente, dal punto di vista politico, non c'è stato
nessun tipo di raccordo, armonizzazione, soprattutto volontà. Ci
dispiace perché all'interno ci sono delle azioni che possono essere
anche positive e lei ne citava una...io penso che l'unica
innovazione che c'è all'interno di questo disegno di legge n. 39
sia il fatto che si eliminano gli aiuti a sportello e si va nella
direzione del bando e ci trova d'accordo per quanto riguarda questa
scelta, ma tutto il resto mi sembra veramente una proposta al
ribasso, una proposta che non ha coraggio, una proposta che non ha
minimamente una spina dorsale per dare una risposta puntuale, dal
nostro punto di vista, ad un'impresa, ad un sistema imprenditoriale
locale che chiede alla politica di semplificare, che chiede alla
politica di fare un testo unico nonostante ci siano...non potete
dirci che siamo all'interno di un guado, termina la programmazione
2007-2014, inizia la programmazione 2014-2020, quindi non c'è stata
la forza e la voglia di fare un testo unico in maniera chiara,
semplice. L'attore principale è il suo Assessorato, non la
finanziaria regionale, non la Finaosta, non Vallée d'Aoste
Structure, ma è il suo Assessorato che crea le condizioni poi con
delle delibere applicative per essere più rapido, più efficiente,
più efficace e soprattutto non far perdere tempo agli imprenditori.
Abbiamo degli imprenditori qui in aula, penso che capiscano le
nostre difficoltà ad affrontare questo tema, cioè non siete
riusciti ad uniformare sotto un unico testo le sei leggi di settore
con meno soldi, con delle riduzioni importanti che ci avete oggi
illustrato e con una programmazione che deve comunque essere
pianificata nel prossimo triennio e settennio, ci aspettavamo non
solo di più...
Io chiederei al Presidente Rollandin se fosse possibile, al di
là della discussione di oggi e che non può avere il nostro voto
favorevole, perché ci sembra proprio una presentazione scarsa con
una non spina dorsale...chiederemmo al Governo regionale nel giro
di due-tre mesi di predisporre un testo unico per lo sviluppo
economico valdostano a seguito di minori finanziamenti, a maggior
ragione, ma dobbiamo darci un... Abbiamo votato un ordine del
giorno, abbiamo incaricato l'Assessore Perron per mettere in piedi
un gruppo di lavoro che vada a semplificare il sistema Valle
d'Aosta per quanto riguarda tutti i settori, il primo disegno di
legge che l'Assessore Marquis ci presenta in aula è praticamente
una
mise à jour
a seguito di indirizzi europei per andare a
ricalibrare quelle che sono le leggi di settore, cioè sinceramente
ci aspettavamo qualcosa di più. Gradiremmo avere una conferma dal
Presidente Rollandin se ci sia la volontà da subito, da domani di
confezionare un testo unico e veramente ridurre quelle che sono le
problematiche nel mondo imprenditoriale. Grazie.
Presidente
- Grazie collega. La parola al collega
Bertschy.
Bertschy (UVP)
- Sì, grazie.
Assessore, io ho già avuto occasione, a nome del gruppo UVP, di
sollecitare una maggiore attenzione rispetto al mondo dell'impresa
e dello sviluppo in Consigli precedenti e anche in questo caso
evidentemente il compitino è stato fatto. Per carità e ci
mancherebbe ancora, è uscita una direttiva nel giugno scorso, lo
stesso relatore lo indica come parte del disegno di legge
finalizzato a ridurre le leggi regionali coerenti con le
disposizioni europee, ecco, non...e quindi lavoro che andava fatto
e mi viene da dire che, se non fosse uscita questa direttiva,
probabilmente non avremmo fatto questo lavoro e saremmo ancora in
attesa del testo unico. Allora il senso di tutta una serie di
sollecitazioni che sono venute durante i lavori del bilancio,
l'idea che, come gruppo UVP, abbiamo lanciato di uno sviluppo
economico per...di un fondo per lo sviluppo economico delle imprese
edili in questo caso, ma in generale la necessità assoluta che
abbiamo di dare la sensazione a chi ha ancora il coraggio di fare
impresa, la sensazione a chi ha ancora il coraggio di lanciarsi in
questa sfida titanica di sfidare lo Stato e tutto quello che fa
contro al mondo dello sviluppo...la dobbiamo dare che noi ci siamo,
che noi abbiamo un'attenzione e una voglia di seguire questi
procedimenti maggiore di quella attuale.
È chiaro quindi che questo è un provvedimento...bene ha detto il
collega Donzel, ma tutto quello che arriva per lo sviluppo non può
che essere sottolineato con favore, però quello che abbiamo
necessità di vedere dal suo Assessorato, dopo ormai il lavoro che
ha potuto fare in questi 18 mesi, è velocità, efficacia, capacità
di individuare le priorità, perché la gestione dei due programmi
europei sappiamo tutti che ha una ricaduta molto più lunga, oggi,
purtroppo, il mondo dell'impresa ha tempi di reazione che sono il
giorno dopo. Il nostro intervento in aula quindi è a sottolineare
ancora una volta una maggiore attenzione e soprattutto una velocità
differente di risposta. Saremo a disposizione per lavorare sul
nuovo testo, dobbiamo aprire ancora maggiormente i lavori della
commissione al lavoro con il mondo dell'impresa, con gli attori
principali, raccogliere la sfida che ci hanno lanciato anche nella
recente audizione e fare in modo nei primi mesi dell'anno di essere
pronti con un'organizzazione differente e soprattutto con
un'impronta politica più marcata, più forte, più presente, perché
va bene il
brand
della montagna - e ci mancherebbe che non
lavoriamo per un
brand
ecosostenibile, con una... -, però
noi oggi abbiamo imprese che, per fortuna, stanno ancora
investendo, in Bassa Valle abbiamo realtà importanti che danno
ancora risposte in questo senso, che del
brand
si
occuperanno in itinere, ecco, oggi hanno bisogno di investire nella
loro tecnologia, nel miglioramento delle loro linee produttive ed è
su questo che noi possiamo ancora dare risposte occupazionali che
possono arrivare anche evidentemente con un lavoro che, insieme
alle scuole di formazione professionale, magari andremo a fare nel
prossimo futuro. Grazie.
Presidente
- Grazie collega. La parola al collega
Donzel.
Donzel (PD-SIN.VDA)
- Grazie Presidente.
Due brevissime considerazioni perché l'intervento
corretto...devo riconoscere l'Assessore alle attività produttive
che è una persona chiara, si capisce chiaramente quali sono le cose
che dice, quindi non c'è nessuna ambiguità, come spesso capita nei
rapporti col Governo, però ci sono due questioni, secondo me, molto
gravi che emergono dal suo intervento e che cambiano molto il
nostro atteggiamento nei confronti di questo percorso. Allora, noi
in commissione - io non faccio parte della commissione, ma ho
seguito qua e là i lavori - abbiamo capito anche dalle associazioni
che questo è uno
step
, una tappa per andare avanti in una
certa direzione, ma se lei sul punto cardine si rimangia tutto,
cioè dice: "ma un testo unico forse è meglio di no, crea
confusione, si potrebbe fare un mezzo testo unico, cioè un testo
che magari raggruppa un po', ma non tutto", eh no, perché guardi
che cosa dicono le associazioni, mi fa un po' effetto leggere
quello che dice Confindustria, non sono mai stato portavoce di
Confindustria, però dice una cosa importante per lo sviluppo, per
l'interesse della Valle d'Aosta, dice:
"nel corso di numerosi
incontri con l'Assessorato delle attività produttive abbiamo più
volte ribadito la necessità di operare in tempi rapidi"
- è
passato un anno, non credo che per Confindustria i "tempi rapidi"
siano un anno -
una revisione complessiva di tutta la normativa
in materia di sostegno alle imprese industriali e artigianali in
modo da avere un testo unico di riferimento"
. Il testo unico
quindi non se lo inventano i colleghi Bertschy, Chatrian, Donzel,
Certan, è Confindustria che dice che bisogna fare il testo unico,
che, da una parte, consenta alle imprese di avere una visione di
insieme delle varie tipologie di aiuti disponibili, che invece
adesso sono divisi in sei leggi, e, dall'altra, permetta di
semplificare, uniformare le procedure, concentrare maggiormente le
risorse disponibili, ne abbiamo meno, quindi concentriamo quelle
misure, quindi basta con lo spargere così qua e là...che possono
avere un effetto di leva sullo sviluppo dell'economia locale. Qui
si ferma la politica, la politica ne sa di più di chi è sul campo a
lavorare? È questo che mi chiedo. Siamo noi in grado...e prima sono
stato molto attento a dire che c'è una parte di libero mercato che
si sviluppa da sé, quella sceglie la sua strada, o c'è una parte di
politica che dà l'indirizzo, ma se lei mi dice: "sul testo unico
pensiamoci ancora un po'", dopo un anno lei deve avere le idee
chiare: o fa il testo unico nel giro di due-tre mesi dopo un anno
di lavoro, o sennò lei ci dice: "sentite, andiamo avanti", questa
sarà la settima legge, poi ne faremo un'ottava, una nona, una
decima e si continua come prima, anche se nel merito si fa...
Vi è poi un secondo punto strategico delle sue dichiarazioni -
come vede, l'ho seguita con attenzione - su cui io non sono per
niente d'accordo e le faccio capire cosa dice: lei dice che
dobbiamo lavorare sull'accelerazione delle domande delle pratiche,
contenere i tempi, e dice una cosa nobilissima, lodevolissima, ma
il problema che noi poniamo è un problema di procedure, cioè se io
faccio velocemente cinque passaggi, devo sommare cinque tempi; se
io faccio un solo passaggio e lo accelero, ho ridotto sensibilmente
i tempi. Il problema che ponevano gli imprenditori, gli artigiani,
il problema che abbiamo cercato di rappresentare come forze di
opposizione quindi non è solo quello di avere degli uffici che
guardano la pratica in un mese, anziché in tre, ma è proprio di
fare un sistema di procedura in cui quella pratica la guarda uno
solo, non due: questo è il punto! Se lei ha ancora bisogno del
martedì per ricevere gli imprenditori, per farsi la chiacchierata,
per farsi la sfilata e avanti andare, non ci siamo, noi vogliamo
procedure per cui l'imprenditore non deve più parlare con il
politico, sa direttamente dove andare, basta con gli uffici che
devono fare la chiacchierata!
Altra cosa è quella giustissima che lei ha detto: cerchiamo di
discernere le cose buone da quelle cattive. Le cose buone sono che
la visione d'insieme, il quadro complessivo...ma questo non si fa
con le chiacchierate con il politico, questo si fa con il
raccogliere i dati e lei le associazioni le incontra nei tavoli di
incontro delle associazioni, non nel momento di presentazione delle
pratiche. Nel momento di presentazione delle pratiche lei non deve
parlarci con questi imprenditori, lei ci parlerà nelle riunioni che
fa regolarmente, lei può anche ogni settimana invitare le
associazioni a parlare nel suo ufficio e le dicono: "guardi
quell'ufficio non funziona, quell'altro...", ma cosa c'entra
discutere politicamente sulle pratiche! Sono proprio due visioni
agli antipodi! Lei quindi sinceramente ci preoccupa un po' con
quest'atteggiamento rispetto ad un disegno di legge che ci vedeva
favorevoli, al di là degli emendamenti, ma se questo è
l'atteggiamento politico con cui lei me lo presenta in aula...io
dico che è meglio non sbilanciarci, perché sennò di nuovo andiamo a
dare un voto ad una cosa che due giorni dopo siamo già pentiti di
averlo dato.
Presidente
- Siamo ancora in discussione generale. Altri
che chiedono la parola? La parola al Presidente della Regione.
Rollandin (UV)
- Credo che la discussione di questa legge
abbia messo in evidenza un punto che è stato adesso ripreso e di
cui l'Assessore aveva detto alcune difficoltà, però credo che ci
sia da parte di tutti la convinzione che il testo unico è un modo
di lavorare e sempre di più deve essere di tutta l'amministrazione,
non solo di queste leggi. Abbiamo purtroppo su tutti i settori una
marea di leggi, quando noi parliamo di delegiferare e semplificare
andiamo nella direzione che è stata auspicata oggi, quindi credo
che sia giusto ricordare che questi passaggi li abbiamo anche
scritti nei programmi elettorali, di andare verso dei testi unici.
Ora, sicuramente non è cosa semplice perché ci sono dei passaggi, è
quello che sottolineiamo. Credo quindi di poter confermare che,
sotto quest'aspetto, la volontà di andare in tempi ragionevoli in
questa direzione non possa che essere non solo raccolta, ma,
ripeto, ripetuta, perché questo è il metodo di lavoro su cui si
andrà in tutti i settori, non solo in questo.
Presidente
- Allora, la parola al collega Farcoz.
Farcoz (UV)
- Sì, grazie Presidente. Chiedo una
sospensione per poter valutare gli emendamenti presentati.
Grazie.
Presidente
- È accordata una sospensione per cinque-dieci
minuti. Grazie.
Si dà atto che la seduta è sospesa dalle ore 10,19 alle ore
10,37.
Viérin M. (Presidente)
- Grazie.
Riprendiamo i lavori. Siamo in discussione generale. Passiamo
quindi ad analizzare gli emendamenti, colleghi? Si chiude la
discussione generale. Articolo 1, che non ha nessun emendamento,
qualcuno chiede la parola sull'articolo 1? Non c'è nessuno che
chiede la parola? Allora metto in votazione l'articolo 1. La
votazione è chiusa.
Presenti: 35
Votanti: 18
Favorevoli 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Articolo 2. All'articolo 2 c'è l'emendamento n. 1 del
PD-Sinistra Valdostana. La parola al collega Donzel.
Donzel (PD-SIN.VDA)
- Brevissimamente. Il concetto qui è
quello di riconoscere la possibilità delle imprese di aggregarsi
come soggetto che concorre. Da questo punto di vista, l'Assessore
nella sua illustrazione ha ribadito il principio che invece possono
in qualche modo concorrere ai benefici unicamente come singolo
soggetto. Noi ribadiamo che non vediamo il perché della bocciatura
di questo principio, è bello invece che ci sia il principio di
squadra.
Presidente
- La parola all'Assessore Marquis.
Marquis (SA)
- Qui non avevo detto - forse sono stato mal
compreso o mi sono spiegato male - che non era possibile accedere
ai benefici per le reti di impresa, comunque il bando avrebbe
previsto la possibilità, però se noi vogliamo specificarlo nella
legge, ben venga.
Presidente
- L'emendamento quindi viene accolto?
Presidente
- Si procede alla votazione dell'emendamento
n. 1 del PD-Sinistra Valdostana. La votazione è aperta. La
votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Sempre allo stesso articolo c'è l'emendamento n. 2 del PD.
Collega Donzel, intende illustrarlo? La parola al collega
Donzel.
Donzel (PD-SIN.VDA)
- Sarò brevissimo. I massimali
introdotti per le medie e piccole imprese sono troppo bassi in
situazioni di
start up
che richiedono investimenti, questo
non è il PD a dirlo, ma sono le imprese, quindi credo che siano più
che autorevoli ad indicare questa cosa.
Presidente
- Allora, da quello che ho percepito, va bene
l'emendamento n. 2 del PD, che mettiamo in votazione. Prego
colleghi votate. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Sempre a quest'articolo, c'è ancora l'emendamento n. 3 del PD.
Lo diamo per illustrato? Posso dare lo stesso risultato per tale
emendamento? Stesso risultato. Votiamo l'articolo 2 nel suo
complesso. I colleghi sono pregati di votare. La votazione è
aperta. Prego colleghi. La votazione è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva l'articolo 2.
Colleghi, siamo all'articolo 3, che non ha emendamenti. Stesso
risultato? Stesso risultato.
L'articolo 4 non ha emendamenti, quindi stesso risultato? Stesso
risultato. All'articolo 5 c'è l'emendamento n. 4 del PD, il Collega
Donzel lo dà per illustrato. La votazione è aperta sull'emendamento
n. 4 del PD-Sinistra Valdostana. La votazione è chiusa.
Presenti: 35
Votanti: 35
Favorevoli: 35
Astenuti: nessuno
Il Consiglio approva all'unanimità.
C'è ancora l'emendamento n. 5 su quest'articolo del PD. Posso
dare lo stesso risultato? Metto quindi in votazione l'emendamento
n. 5. La votazione è chiusa.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Colleghi, c'è ancora a quest'articolo l'emendamento n. 1 della
IV Commissione al comma 9...siamo sempre all'articolo 5. C'è
qualcuno che intende intervenire sull'emendamento della
commissione? Nessuna richiesta? Lo metto in votazione. La votazione
è chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Passiamo adesso alla votazione dell'articolo 5
nel suo
complesso. Stesso risultato? Stesso risultato. All'articolo 6 vi è
l'emendamento n. 2 della IV Commissione, l'emendamento n. 6 del PD
e l'emendamento n. 7 del PD. L'emendamento n. 6 del PD è molto
simile a quello della IV, comunque iniziamo a mettere in votazione
l'emendamento n. 2
della IV Commissione. Qualcuno chiede la
parola? La parola al Consigliere Donzel, ne ha facoltà.
Donzel (PD-SIN.VDA)
- Illustro gli emendamenti n. 6 e n.
7 del PD...
Presidente
- Grazie collega.
Donzel (PD-SIN.VDA)
- ...allora, questi sono un po' come
l'emendamento precedente: il
clou
intorno a cui ruota il
nostro atteggiamento rispetto a questa legge, cioè se le procedure
- non i tempi di esaminazione delle pratiche - vengono addirittura
complicate in questa legge, noi andiamo verso un peggioramento
della situazione burocratica per quanto riguarda il settore
industriale e artigianale. Votiamo cioè una legge che è contro
quello che abbiamo votato la scorsa settimana promuovendo una
commissione che deve fare la semplificazione burocratica, quindi o
la maggioranza si rende conto della gravità di quest'articolo e
quindi dell'importanza di sostenere un emendamento che
dice...siccome le imprese dicono: "andiamo avanti così", cioè
presento la domanda in Finaosta...
"
o c'è l'accordo previsto
tra l'Assessorato e Finaosta, quindi tempestivamente tutte le
domande presentate, anche...come dire? la domanda incompleta,
eccetera, vengono trasmesse all'Assessorato che studia, fa le
analisi di contesto, esamina, eccetera, o si segue questa
procedura, oppure si segue quella che propone l'Assessore: non si
va più direttamente allo sportello a fare la domanda, ma si va
all'Assessorato: lì c'è la valutazione della domanda. Scusate, ma
se la legge è chiara, perché dobbiamo fare questa procedura? Questa
è una procedura che implica che il soggetto che deve operare deve
passare attraverso la politica. È proprio un brutto messaggio
quello che mandate, caro Assessore Marquis! È proprio un brutto
messaggio, perché poi tutta la procedura pratica ritorna a
Finaosta, quindi faccio un doppio percorso quando ne posso fare
uno. Questo non inficia assolutamente la conoscenza,
l'approfondimento, il sapere chi ha fatto le domande, non le ha
fatte, eccetera, questo è un passo indietro e su questo ovviamente
noi non intendiamo fare passi indietro. È chiaro che l'imprenditore
dice: "ho bisogno dei finanziamenti, che posso fare? dammeli
comunque, quindi, passerò a fare la domanda in Assessorato", ma,
dal mio punto di vista, questo è un arretramento anche culturale
rispetto al percorso che vogliamo mettere in campo.
Presidente
- Grazie collega. Ci sono altri? Metterei in
votazione allora, come abbiamo detto, l'emendamento n. 2 della IV
Commissione. Se l'emendamento passa, decade l'emendamento n. 6 del
PD. La votazione è aperta. La votazione è chiusa.
Presenti: 35
Votanti: 35
Favorevoli: 18
Contrari: 17
Il Consiglio approva.
Decade quindi l'emendamento n. 6 del PD-Sinistra Valdostana.
Passiamo alla votazione dell'emendamento n. 7 del PD-Sinistra
Valdostana. Votiamo quindi l'emendamento n. 7 del PD-Sinistra
Valdostana. La votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Mettiamo adesso in votazione l'articolo 6
nel suo
complesso. Il Consiglio è pregato di votare. La votazione è
chiusa.
Presenti: 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Passiamo all'articolo 7. L'articolo 7 non ha emendamenti. Posso
dare lo stesso risultato? Stesso risultato. L'articolo 8 non ha
nessun emendamento, posso dare lo stesso risultato? Stesso
risultato. All'articolo 9 c'è l'emendamento n. 1 della II
Commissione, lo metto in votazione. Colleghi, la votazione è
aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Posso dare lo stesso risultato per l'articolo 9 nel suo
complesso? Stesso risultato. Abbiamo infine l'articolo 10 che non
ha emendamenti. Stesso risultato? Stesso risultato. Votiamo adesso
la legge nel suo complesso. La votazione è aperta. La votazione è
chiusa.
Presenti 35
Votanti: 18
Favorevoli: 18
Astenuti: 17 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Morelli, Nogara, Roscio, Rosset, Laurent Viérin)
Il Consiglio approva.
Passiamo, come convenuto, al punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK