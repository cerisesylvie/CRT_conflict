Consiglio Regionale della Valle d'Aosta - Oggetto del Consiglio n. 1973 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1973 del 21 settembre 2011 - Resoconto
OGGETTO N. 1973/XIII - Interpellanza: "Problematiche relative
alla situazione occupazionale dei lavoratori dei cantieri
forestali".
Interpellanza
Appreso che le OO.SS. hanno predisposto una cartolina
postale, indirizzata al Presidente della Regione che
recita:
"Gentilissimo Presidente,
ritengo essenziale l'attività svolta dai Bûcherons, dalle
Sistemazioni Idrauliche, dalla Sentieristica, dai Paravalanghe,
dalle Aree Verdi, dal Dipartimento Agricoltura
quindi Le chiedo di considerare l'ipotesi di aumentare le
giornate di lavoro per un servizio importantissimo di tutela e
salvaguardia del territorio, del patrimonio e del turismo
valdostano.";
Considerato inoltre che i lavoratori dei cantieri forestali
hanno subito la decurtazione della busta paga relativa ai
rimborsi;
Appurato che non sono state fornite garanzie non solo
sull'assunzione a tempo indeterminato, ancorché stagionale, del
personale, ma anche sulla tenuta delle attuali graduatorie;
i sottoscritti Consiglieri regionali
Interpellano
la Giunta regionale per sapere se intenda:
1) aumentare le giornate lavorative;
2) integrare la perdita di salario derivante dalla non
corresponsione dei rimborsi;
3) costruire un percorso di stabilizzazione del personale,
garantendo nel frattempo la continuità della graduatoria premiando
l'anzianità e la continuità del servizio.
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Egregio Presidente, cari
colleghi...sicuramente, quando nel dicembre dell'anno scorso si
cominciò a parlare di una società che doveva - nella terminologia
usata e che si è affermata, purtroppo - "salvare i precari
valdostani", non avrei immaginato che, a distanza di quasi un anno,
ci trovassimo in questa gravissima situazione. Una cosa che mi ha
fatto molto piacere è che di fronte alla gravità di quanto sta
accadendo, tutte le sigle sindacali, nonostante le sensibilità
diverse e le divisioni che ci sono a livello nazionale, e anche in
alcuni settori a livello regionale, almeno su questo tema
gravissimo che sta toccando gli operai forestali, si sono trovate
d'accordo ad inviare una lettera al Presidente della Regione che
recita:
"Gentilissimo Presidente, ritengo essenziale l'attività
svolta dai Bûcherons, dalle Sistemazioni Idrauliche, dalla
Sentieristica, dai Paravalanghe, dalle Aree Verdi, dal Dipartimento
Agricoltura, quindi Le chiedo di considerare l'ipotesi di aumentare
le giornate di lavoro per un servizio importantissimo di tutela e
salvaguardia del territorio, del patrimonio e del turismo
valdostano"
. Non è una cosa molto usuale questa, se è avvenuta
è perché da mesi questi lavoratori stanno lanciando un messaggio
forte di difficoltà, che questo Consiglio regionale non può non
ascoltare.
Com'è possibile che per una settimana abbiamo gioito tutti
insieme per la magnifica manifestazione del
Tor de Géants
,
abbiamo lodato questa bellissima manifestazione, tutti i volontari,
e abbiamo dimenticato che questi sentieri sono tenuti in ordine da
anni dagli operai dei cantieri forestali? Altro che
Tor de
Géants
senza i cantieri forestali! Le Alte Vie sono di loro
competenza e magari un grazie,
en passant
, anche agli operai
non sarebbe guastato!
La situazione è la seguente: ci è stato prima raccontato che per
creare questa società si doveva ridurre quanto era stato
accantonato per i forestali, si parlava di 1.600.000 euro, e quindi
la crisi, la difficoltà economica rendeva necessario questo taglio.
Abbiamo poi appreso che nella variazione di bilancio ben 3.000.000
di euro messi lì, a dormire, sull'aeroporto valdostano, venivano
sparpagliati qua e là e ci eravamo illusi che andassero a finire
sul capitolo delle giornate di lavoro degli operai
forestali...cioè, se mi togli 1.600.000 e te ne ritrovi tre non
utilizzati, teoricamente ci sono anche le risorse per far fronte a
questa richiesta. È una richiesta molto forte, perché non tutti
sono operatori ed in inverno lavorano agli impianti funiviari, non
tutti sono maestri di sci; molti avevano scelto di specializzarsi
proprio nel settore della forestazione, ma non per una scelta a
capocchia di questi lavoratori, bensì perché era l'Assessorato che
voleva formare delle figure preparate e qualificate. Fior di corsi
di formazione per fare dei
bûcherons
altamente
specializzati, figure in grado di svolgere appieno questo lavoro e
quante volte me lo ha ricordato l'Assessore dicendo: Donzel, non
possiamo prendere tutti perché è un lavoro qualificato. E ora, a
questi lavoratori che sono qualificati, non diamo loro il minimo
necessario perché possano garantire le loro famiglie in un momento
di estrema difficoltà! Si erano concordate, in commissione, 135
giornate lavorative in media per tutti, poi queste sono diventate
105...qualcuno, non si capisce come, qualche giornata in più l'ha
avuta, ma la grande massa si attesta su queste 105 giornate ed è
una cosa inaccettabile per persone che hanno una famiglia da
mantenere! Non basta questo.
A parte la sorpresa di vedersi tagliate le giornate di lavoro,
adesso vedremo se verrà invocata la crisi, ma sappiamo che nel
bilancio regionale c'erano le pieghe per trovare queste
risorse...colpisce che ci sia questa nettezza di dire: tagliamo
proprio lì le risorse! Non basta questa riduzione del compenso,
questi lavoratori si trovano anche a confrontarsi con più di 200
euro in meno al mese, perché sulla base di un'interpretazione
misteriosa del contratto di lavoro da parte dell'Amministrazione
regionale spariscono i rimborsi per raggiungere i cantieri come
sedi disagiate. Guardate, hanno fatto una richiesta i sindacati e
l'Assessore Isabellon ha risposto che non si potevano dare questi
rimborsi, ma non ha consegnato ai sindacati il parere legale
dell'Assessore!
Allora io ho fatto una richiesta con il meccanismo del "116" al
Presidente della Regione: fammi leggere questo benedetto parere!
Risposta: non si può leggere questo parere, neanche attraverso gli
strumenti in possesso dell'opposizione abbiamo potuto accedere a
questo parere! Non so se temevano che fossi come Pico della
Mirandola...se lo leggo, lo memorizzo tutto...non dico di averlo in
mano, ma neanche poter capire... È così: lo decidiamo noi! Quindi
questo parere "misterioso" non c'è, i soldi mancano; nel frattempo,
per altre categorie della società salvaprecari a cui, togliendo
l'indennità di bilinguismo che avevo chiesto di mantenere, sono
venuti a mancare 2-300 euro al mese, quindi c'è una trattativa
parallela per fare un
una tantum
e compensare questa
perdita: addetti alle mostre, ai castelli, operatori di sostegno,
eccetera, pertanto daremo un superminimo anche a chi non sa il
francese! Ma perché non si fa una cosa analoga per i lavoratori
della forestale? Perché non si fa un superminimo se non possiamo
dare questi rimborsi? Non capisco perché per un lavoratore si può
compensare e per un altro no! Quindi un trattamento diverso anche
in questo campo, non motivato. Oltretutto ancora nessuna garanzia
che, se ti sei conquistato una certa posizione in graduatoria,
quella te la tieni, perché c'è un meccanismo così artificioso che
uno potrebbe essere scavalcato da un altro nonostante abbia 15 anni
di lavoro! Una cosa che ha dell'incredibile!
Siamo quindi di nuovo qui, dopo un anno, a chiedere le stesse
cose che chiedevamo un anno fa, ad esprimere la solidarietà a
questi lavoratori che non hanno capito cosa sta succedendo. Non ci
sono i soldi? È un problema di confusione di questa società
salvaprecari che non è in grado di dare risposte? Una società che
si presenta ad un incontro sindacale e risponde a tutto "ni", cioè
non so, chissà, forse...che società è? Perché paghiamo 20.000 euro
un Presidente di una società che non dà risposte, non dice sì, né
no, non prende decisioni, non fa accordi? Com'è possibile che tutta
la dirigenza di questa società sia in semi-distacco, non proprio
distacco dei funzionari? Sono funzionari dell'Assessorato che
svolgono anche delle attività dentro una società? Cioè è un caos
che però ha una caratteristica, tocca duramente ed esclusivamente
chi svolge il lavoro nei cantieri! Non perdono un euro i dirigenti,
non perde un euro nessuno, salvo i lavoratori! Allora, sta
arrivando l'autunno, dopo si dirà viene giù la neve...non si
possono aprire i cantieri sotto la neve! Allora, cosa facciamo? Li
mandiamo a casa così?
Qui mi permetto di ribadire: l'interpretazione sull'indennità di
disoccupazione che continuate a dare è sbagliata, perché di fronte
a meno giornate lavorate si avrà un'indennità di disoccupazione più
bassa, quindi una doppia fregatura! È urgente agire, è urgente
prendere una decisione a sostegno di questi lavoratori!
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
A differenza del collega, mi atterrò a rispondere alle domande
che sono state fatte, in quanto sui ringraziamenti, sull'attività
dei cantieri forestali, sull'importanza che questa ha sul
territorio...non farei che ripetere quello che abbiamo detto
sempre, compreso il momento in cui si è riconosciuta questa
attività come importante, in occasione di manifestazioni che
tendono a valorizzare il territorio e, l'ultima, quella legata al
Tor de Géants
. Questo lo abbiamo detto con il collega
Marguerettaz...probabilmente il Consigliere non era presente.
Comunque, senza enfasi e senza utilizzo di quella formula usuale in
questo periodo di "lisciare il pelo" oltre a quello che è il giusto
riconoscimento dell'attività per cui uno è retribuito, e credo sia
la maniera più corretta quella di dire le cose con pacatezza e con
convinzione, risponderò alle richieste. Naturalmente abbiamo
sentito anche gli altri uffici della Regione che si occupano del
settore, in particolare gli uffici del personale, quelli
legislativi e i nostri uffici, per dire quanto segue.
Sul discorso delle giornate lavorative, non è previsto un
aumento delle giornate di lavoro per gli operai
idraulico-forestali, ad esclusione dei recuperi di quelle perse a
causa della pioggia, al fine di consentire il raggiungimento del
limite minimo che dà diritto ad usufruire dell'indennità di
disoccupazione. Questo lo avevamo già detto in altri momenti e
questo è quanto è stato verificato dagli uffici.
In merito all'integrazione della perdita di salario derivante
dalla non corresponsione dei rimborsi chilometrici, anche qui, al
momento il parere è negativo, anche se una decisione definitiva
sull'argomento potrà essere presa verso fine novembre, quando a
seguito del ricorso presentato dall'Amministrazione regionale la
Corte costituzionale si pronuncerà in merito all'applicabilità
della norma.
In merito all'ultimo punto, la graduatoria determinatasi a
seguito della presentazione delle domande per l'impiego lavorativo
nel settore forestale, ricordo che ha validità triennale e, quindi,
rimarrà in vigore ancora per gli anni 2012-2013. La graduatoria
ufficiale è determinata in base a criteri concertati con le
organizzazioni sindacali. Si precisa che l'anzianità, non solo
anagrafica, ma anche di servizio e la continuità lavorativa hanno
avuto una notevole rilevanza nella determinazione del punteggio
finale. Poi l'esempio che ha fatto il collega su una situazione
specifica di chi aveva 15 anni e che è stato scavalcato da chi ne
aveva meno, cose del genere...non so rispondere a questo, ma ci
tengo a dire che questi criteri, se sono sghiribizzati, che io
probabilmente non sono - come si suol dire alle volte alla buona -
addentrato abbastanza per capire questi termini qui, sicuramente
questi sono stati una cantonata che abbiamo preso tutti insieme,
sindacati compresi, perché se questo è stato deciso e concordato
con i sindacati, visto che vengono enfatizzate anche queste
posizioni sindacali di unitarietà, diamo loro anche un po' di
responsabilità in quelle che sono le determinazioni di questi
criteri
tout court
.
Chiedo solo di avere un po' di correttezza quando si fanno certe
affermazioni.
Presidente
- La parola al Consigliere Donzel.
Donzel (PD)
- Guardi Assessore, il rammarico, la
disillusione per questa risposta è enorme!
Aumentare le giornate lavorative no, solo il recupero della
pioggia, e di nuovo mi viene citata quella cosa dell'indennità di
disoccupazione...le dico: verifichi, non è così, non esiste più il
minimo di giornata, quindi è inutile che mi citi quella cosa lì,
l'abbiamo già vista, non c'entra nulla! Quindi "no", ed è un fatto
gravissimo! Aspettiamo novembre per avere una risposta sui
rimborsi...cioè questo vuol dire che o le persone si sono annotate
su un pezzo di carta quando viaggiavano, altrimenti...con quale
criterio? Avete dato disposizione di trascrivere i viaggi, avete
qualche indicazione per eventualmente risarcire tutti i lavoratori
del danno che avete fatto? C'è una disposizione ufficiale in tal
senso? A me non risulta, ed è gravissimo!
Poi mi consenta la battuta sui sindacati: ma certo che i
sindacati, se li metto ad un tavolo e dico loro: guardate che i
cantieri non partono se non firmate questa cosa in tempo
breve...non è che possono mettersi lì a "fare melina" quando la
gente preme perché ha bisogno di un posto di lavoro...certo che le
firmano! Lo abbiamo visto prima che sono obbligati a firmare,
perché "o mangi questo piatto o salti dalla finestra"! Ma stiamo
scherzando? È stato un senso di responsabilità da parte delle
organizzazioni sindacali firmare dei fogli che venivano buttati sul
tavolo, dicendo: o firmate questo...
Lei non può dirmi queste cose, perché lei è al corrente
benissimo di quanto è successo! Allora non può obbligarmi a dire
quello che so, che venivano messi dei fogli sul tavolo dicendo: o
firmate questo o andiamo a dire ai lavoratori che i cantieri non
partono! Quindi solo per senso di responsabilità i sindacati hanno
firmato! Le chiedo assolutamente di garantire i servizi, prendendo
esempio dal pubblico impiego, non da Marte o da Luna! Ci sono
esempi del pubblico impiego che danno garanzia aumentando il
punteggio annuale a chi lavora e c'è tutto il tempo durante
l'inverno di pensarci per garantire queste graduatorie, e non far
sì che fra tre anni si ricominci tutto da capo a ballare la
samba!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK