Consiglio Regionale della Valle d'Aosta - Oggetto del Consiglio n. 3489 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3489 del 3 aprile 2024 - Resoconto
OGGETTO N. 3489/XVI - Interpellanza: "Intendimenti per la
piena fruibilità del Castello di Saint-Germain".
Bertin (Presidente) -
Punto n. 30. Consigliere Brunod, ha
facoltà di intervenire.
Brunod (RV) -
Prendendo atto dei contenuti pubblicati
attraverso un
post
sulla pagina Instagram ufficiale Valle
d'Aosta in merito alle straordinarie bellezze dei nostri castelli,
in modo particolare per quanto riguarda l'imponente Castello di
Saint-Germain situato nel Comune di Montjovet (di preciso si tratta
del post del 18 marzo 2024), dove vi era scritto: "Se entrando in
Valle d'Aosta e alzi lo sguardo, non potrai fare a meno di notare
l'imponente Castello di Saint-Germain che si erge sulla roccia a
picco sulle gole di Montjovet", poi vi è scritto: "Leggi il
racconto nelle storie" e quant'altro.
Ci complimentiamo con chi segue questi
social
, per la
creazione di queste informazioni che ovviamente non mettiamo in
dubbio nel contenuto, anzi, è molto importante e strategico
quest'aspetto, e queste pubblicazioni hanno i loro risultati
positivi, quindi, ben venga.
Facciamo presente che sul sito www.lovevda.it all'interno della
sezione "Cultura, castelli" per quanto riguarda il Castello di
Saint-Germain, ovviamente, vi sono riportati i contenuti e le
informazioni storiche relative. Ma non vi sono indicazioni e
informazioni relative alla sua fruibilità, cosa che, rispetto ad
altri Castelli, è ben inserita all'interno del sito di riferimento
a livello turistico.
Evidenziamo che all'imbocco della rampa di accesso al Castello,
è stato posizionato dalla Regione autonoma Valle d'Aosta,
Assessorato istruzione e cultura, un cartello con scritto:
"Castello chiuso, rischio crolli" e richiamiamo i contenuti
riportati nel DEFR 2024-2026 all'interno della sezione "Beni e
attività culturali, sistema educativo e politiche per le relazioni
intergenerazionali": "Per quanto riguarda i beni culturali, le
attività e gli obiettivi sono rivolti ad una costante azione di
conoscenza a tutela e conservazione del patrimonio culturale, il
quale è costituito da una notevole varietà di beni materiali e
immateriali, comprendenti le testimonianze delle antiche civiltà ma
anche quelli dell'insediamento nelle epoche storiche più recenti,
il paesaggio, le architetture, le opere d'arte, gli oggetti di
interesse etnoantropologico, il plurilinguismo per citarne alcuni,
con la finalità di conseguirne la fruizione presente e futura. Le
azioni sono completate da un'intensa attività di valorizzazione e
di divulgazione, come anche dalla creazione dal sostegno di
un'ampia offerta culturale di esposizioni, teatro, cinema,
spettacoli. In continuità con una programmazione avviata negli anni
precedenti nell'ottica di un'efficace valorizzazione e fruizione
integrata di tutto il patrimonio storico e archeologico nell'ambito
di circuiti turistico-culturali attivi e da incrementare saranno
portati a termine o avviati lavori presso siti archeologici e
castelli".
Tenendo conto dell'importanza che rivestono i numerosi castelli
presenti sul nostro territorio, ai fini dell'offerta turistica
della nostra regione a livello nazionale e internazionale, si
interpella l'Assessore competente per conoscere se vi sia
l'intenzione di integrare i contenuti e le informazioni sia a
livello mediatico, sia nelle schede presenti sul sito istituzionale
"Lovevda" relative al Castello di Saint-Germain, ed eventualmente
anche per altri castelli, in seguito a delle possibili verifiche da
parte ovviamente dell'Assessorato, anche con l'inserimento di
informazioni sullo stato della sua fruibilità.
Se vi sia infine l'intenzione di intraprendere le necessarie
attività e/o lavori affinché venga garantita la fruibilità del
Castello di Saint-Germain e, nel caso di risposta affermativa,
quali sarebbero le tempistiche e le modalità con le quali si
intende procedere.
Presidente -
Assessore Jean-Pierre Guichardaz, ha facoltà
di rispondere.
Guichardaz J. (FP-PD) -
Riguardo alla sua prima domanda
(se vi sia intenzione d'integrare i contenuti e le informazioni sul
sito "Lovevda"), naturalmente rispondo in accordo con il collega
Grosjacques e con le sue strutture: le regole di fruizione dei
castelli, sulle pagine del sito "Lovevda" vengono aggiornate
dall'Office du Tourisme e in particolar modo per quanto riguarda il
periodo di apertura, ordinaria e straordinaria, orari, costi,
eccetera.
Quando non compaiono queste informazioni di dettaglio, è perché
il sito non è aperto al pubblico.
Sulla scheda descrittiva del Castello di Saint-Germain, sul sito
"Lovevda" è stata comunque inserita la nota "non visitabile", basta
che lei schiacci "regole di fruizione". Lo apro adesso e c'è
scritto: "non visitabile". E nella descrizione è stato precisato
che l'area non è accessibile per pericolo di crolli; leggo: "ancora
oggi la sua torre connota il paesaggio e svetta dall'altura che, in
epoca romana, era nota come Mons Jovis. Un cancello impedisce
l'accesso all'area per pericolo di crolli".
Questo non credo che sia stato aggiunto in seguito alla sua
interpellanza, almeno, non mi risulta.
Riguardo, tra l'altro, a questo pericolo, si rimarca che anche
sul sito del Comune di Montjovet non se ne fa menzione, che
l'Ufficio del turismo non era stato informato, quindi questa è la
risposta che è stata data direttamente dagli uffici del collega
Grosjacques.
Per quanto riguarda la domanda n. 2 (se vi sia l'intenzione di
intraprendere la necessaria attività ai lavori affinché venga
garantita la fruibilità del Castello di Saint-Germain), faccio una
breve panoramica, anche per avere un quadro storico, così almeno
capisce da quanto tempo e i termini dello stato di manutenzione di
questo castello. É stato interessante perché ovviamente ho avuto
modo anche io di avere e di approfondire alcuni argomenti
relativamente a questo bellissimo monumento.
Già nel 1737 il noto storico e politico valdostano Jean-Baptiste
de Tiller scriveva: "Il Castello di Saint-Germain è oggi ridotto a
rudere"; questo era il 1737, ed in tale stato infatti è giunto
nelle mani dell'Amministrazione regionale.
I competenti uffici della Soprintendenza per i beni e attività
culturali hanno intrapreso negli anni azioni di analisi di parti
del sito, mirate alla conoscenza del suo sviluppo e del suo grado
di conservazione, misure di tutela e conservazione delle strutture,
nonché interventi di messa in sicurezza delle zone poste lungo il
muro di cinta.
Il Castello di Saint-Germain è importante nel panorama storico,
architettonico e culturale valdostano e merita di essere degnamente
valorizzato, ma è, nel contempo, un sito complesso per la
posizione, per le vie di accesso, per le dimensioni, per la
struttura architettonica, per la necessità di notevoli e complessi
interventi per la messa in sicurezza in vista di una fruizione
pubblica.
Tale complessità non consente, ovviamente, in questo momento, di
ipotizzare un complessivo progetto di recupero e valorizzazione,
alla luce delle risorse finanziarie disponibili sui capitoli di
spesa destinate agli investimenti nel campo della cultura -che, tra
l'altro, in questi ultimi anni hanno subìto comunque un relativo
ridimensionamento, negli ultimi bilanci, comunque una ripresa in
termini di valorizzazione -, e della dotazione del personale del
Dipartimento della Soprintendenza, che è ovviamente concentrato
sulle numerose e complesse attività attualmente in corso che le
elenco, così almeno ha l'idea anche di ciò che si sta facendo in
questo momento e ciò che sta facendo il Dipartimento
Soprintendenza.
Gli uffici attualmente sono impegnati nei cantieri di restauro
di Palazzo Roncas, del Castello di Quart, dell'area di Aosta est,
dell'Arco d'Augustao, delle facciate dipinte del cortile del
Castello di Issogne, nel rifacimento dei tetti del rustico di
Arnad, del Castello di Ussel e della scuderia del Castello Gamba,
dello scavo archeologico al Castello Vallese di Arnad. Poi sono
impegnati in attività al Criptoportico, alle mura romane - e poi
dopo, collega, nella prossima interpellanza, approfondiremo anche
questo - e su siti in Aosta, senza contare poi ovviamente tutte
quelle manutenzioni ordinarie straordinarie indispensabili per
l'attività di conservazione e valorizzazione di siti culturali
regionali.
Alle attività in essere, tra l'altro, si sommano le attività di
progettazione riguardanti un nuovo percorso di visita al Castello
Sarriod de la Tour, il riallestimento del MAR, la progettazione del
parcheggio interrato per il Castello di Aymavilles, la
valorizzazione della ex chiesa del Convento della Visitazione, il
completamento dell'edificio nell'area di Maison Caravex a Gignod da
destinare a deposito della Soprintendenza e le attività per la
messa a norma del Castello di Introd di recente acquisizione.
Ovviamente, quest'elenco non vuole essere una giustificazione
fine a sé stessa, ma non significa assolutamente che ci si è
dimenticati del Castello di Saint-Germain.
Nel corso del 2021, infatti, le strutture della Soprintendenza,
le quali svolgono poi le verifiche periodiche nel sito per lo
svolgimento di piccole manutenzioni ordinarie per un controllo sui
cancelli di accesso, che peraltro talora sono stati oggetti di atti
vandalici, hanno provveduto ad acquisire un servizio per la
redazione del progetto definitivo esecutivo per la manutenzione
straordinaria, con rifacimento di alcune porzioni del percorso di
accesso al castello. Questo nel 2021.
L'accesso al sito avviene mediante un percorso pedonale distinto
in due tratti, che presentano oggi stati di conservazione
differenti: un primo tratto è sistemato, sia per quanto riguarda la
pavimentazione, sia per quanto concerne la recinzione di bordo; un
secondo tratto, all'interno del muro di cinta presenta irregolarità
nel piano di calpestio nelle protezioni laterali.
Preliminarmente a tale intervento, al fine dell'ottimizzazione
delle attività previste, gli uffici stanno predisponendo un
progetto per uno scavo archeologico preliminare, per poi realizzare
la pavimentazione di salita dal limite del muro di cinta fino al
pianoro soprastante.
A seguire, l'esecuzione dei lavori di manutenzione straordinaria
con il parziale rifacimento di alcune porzioni del percorso di
accesso al castello diventeranno indispensabili sia per poter
pensare di permettere l'accesso al pianoro, sia per poter
procedere, non appena sarà possibile, a successivi approfondimenti
di natura archeologica, volti alla raccolta delle informazioni
storiche e architettoniche funzionali ad un futuro corretto
recupero del castello.
Come già illustrato, gli uffici della Soprintendenza per i beni
e le attività culturali monitorano il sito e, compatibilmente con i
fondi attribuiti, il procedere dei cantieri in corso e le risorse
umane assegnate, cercano di portare avanti interventi funzionali ad
un futuro recupero del castello.
Tenuto conto della complessità del sito e anche delle attività
programmate di cui ho dato conto appena adesso, un progetto
complessivo di recupero, preceduto da una valutazione
costi-benefici inseriti in un corretto piano di valorizzazione del
bene, non è al momento possibile, se non fermando altri
investimenti in corso e altri interventi programmati.
Nella programmazione dell'attività dei prossimi anni si terrà
sicuramente conto delle necessità di procedere a tale investimento
che, come vi ho detto, sono tutt'altro che modeste.
Presidente -
Per la replica, consigliere Brunod, ha
facoltà.
Brunod (RV) -
Assessore, non so tanto bene da che punto
partire per rispondere, dopo la sua risposta in merito alla nostra
interpellanza che era molto chiara e puntuale. Lei mi ha fornito
subito alcune indicazioni ed ovviamente ci fa piacere che, dopo
aver portato all'attenzione alcune criticità in merito a questo
tema, il suo Assessorato o gli Assessorati hanno provveduto a
cercare di modificare in parte quello che era mancante a livello di
informazione. Quindi ho visto anch'io in mattinata l'aggiunta
all'interno della sezione relativa al Castello di Saint-Germain,
delle "regole di fruizione", dove poi c'è scritto "non
visitabile",
Questo è quello che è stato fatto dopo che abbiamo presentato
l'iniziativa, quindi è stato fatto quello che troviamo anche in
altri Castelli, il castello di Graines per esempio. Prima invece,
quando noi abbiamo presentato l'iniziativa, lì c'era il rimando al
Comune di Montjovet; andando anche all'interno delle informazioni
sul Castello di Saint-Germain fornite dal Comune di Montjovet,
anche lì non vi è nessuna traccia del discorso della non
fruibilità.
Il discorso nostro qual era? Okay, perfetto, la promozione a
livello mediatico di tutti questi grandi valori che fanno parte
dell'offerta turistica regionale, ma facciamo attenzione a non
fornire magari una falsa informazione o un'illusione. Ovviamente
noi sappiamo che non è fruibile e non è agibile, ma ovviamente con
quest'informazione, soprattutto per i turisti, cosa succede? Che
molti possono essere attirati: "Wow, che bello, andiamo a vedere".
Vanno su e cosa succede? Arrivano su e si trovano questo cartello
"non fruibile".
Allora, forse è meglio evitare che si abbiano dei
feedback
negativi, diciamo subito tutte le informazioni così
come stanno: "Questo appartiene alla storia, alla cultura, è molto
bello, però sappiate che ...". Perché molte volte poi una cattiva
informazione può essere più controproducente che altro; questo era
l'intento un po' dell'interpellanza.
Quando mi ha fornito anche la parte finale dell'inserimento sul
sito, le confermo che la parte che lei ha letto, quella che
comunque era presente, la leggo: "Ancora oggi la sua torre svetta
la natura che in epoca romana era nota come Mont Jovis, un cancello
impedisce l'accesso all'area per pericolo di crolli", le posso
confermare che non c'era. Fortunatamente abbiamo fatto lo
screenshot
della pagina e quindi anche questa non c'era. Ma
ben venga che sia stato integrato, perché poi lo scopo delle
interpellanze della minoranza è di proporre degli argomenti e
cercare delle soluzioni per gli interessi della collettività.
Questo è il risultato che noi cerchiamo in modo propositivo di
ottenere e quindi ci fa piacere, però è giusto che puntualizziamo
anche certi aspetti.
Per il discorso della risposta, c'è tutta una parte che mi ha
elencato, quella delle attività che sta facendo l'Assessorato e
quello va bene; ovviamente, l'altra parte della risposta riprende
molto della risposta che circa due anni fa, l'11 maggio 2022, lei
aveva già dato al collega Distort in merito sempre ad un'intera
iniziativa sul Castello di Saint-Germain.
Già allora diceva che sì, c'è l'interesse da parte
dell'Assessorato, giustamente, e poi nell'ultima frase della sua
risposta diceva: "Nella programmazione dell'attività dei prossimi
anni, spero che si terrà in conto la necessità di procedere a tale
investimento che è tutt'altro che modesto". Quindi c'è
l'attenzione, viene monitorato come lei ha detto, però ovviamente
c'è il discorso dei costi, ci sono delle difficoltà e quindi
abbiamo capito che uno spostare quest'interessamento per
un'eventuale fruizione del castello è una cosa che slitta da un
anno all'altro per tutta una serie di motivazioni, che poi lei ha
anche detto: possono essere giuste, condivisibili o meno, però
questo è quello che abbiamo capito.
Ci tenevo anche a dirle una cosa, sempre in merito alla sua
risposta: lei ha detto che costantemente vengono fatte delle visite
periodiche, adesso non ho capito bene da chi, comunque dalla parte
di chi è competente in materia, ho qui le foto, dopo - se volete -
gliele posso dare.
Per quanto riguarda il percorso da dove si inizia il tratto a
piedi per arrivare al cancello - lei ha ben elencato che ci sono
due tratti, un primo tratto, un secondo tratto, che è stata rifatta
la pavimentazione e tutta la parte di protezioni - gran parte delle
protezioni sono tutte a terra.
La invitiamo quindi a fare magari un sopralluogo, rivedere
questa cosa qua, perché almeno la parte che sia fruibile, che sia
in uno stato decoroso, per tutti i potenziali fruitori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK