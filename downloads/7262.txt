Consiglio Regionale della Valle d'Aosta - Oggetto del Consiglio n. 1765 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1765 del 15 gennaio 1986 - Resoconto
OGGETTO N. 1765/VIII - ORGANIZZAZIONE DEL SERVIZIO DI ANALISI
PRESSO IL LABORATORIO DI VIALE GINEVRA. (Interpellanza)
PRESIDENTE
: Do lettura dell'interpellanza in oggetto
presentata dal Consigliere Bajocco:
INTERPELLANZA
È sufficiente aver bisogno di una analisi da effettuare
presso il Laboratorio di Viale Ginevra per aver modo di constatare
come i cittadini interessati siano ancora costretti a subire ore e
ore di coda in ambienti affollati.
Nonostante sia stato installato un computer per la
registrazione delle richieste, non sembra che la situazione sia
migliorata rispetto al passato ed i disagi continuano ad essere
quotidiani e pesanti.
Ciò premesso il sottoscritto Consigliere regionale
INTERPELLA
l'Assessore competente per sapere quali iniziative intenda
prendere nei confronti dell'Unità Sanitaria Locale per favorire una
organizzazione della fase preparatoria alle analisi che non
comporti lunghe attese e numerose code per chi spesso già si trova
in condizioni di salute precarie.
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
È sufficiente aver bisogno di certe
analisi per rendersi conto delle disfunzioni del laboratorio di
analisi. Il sottoscritto ha appunto avuto necessità di sottoporsi
ad alcune analisi e così ha potuto constatare di persona che per
effettuare le stesse ci si deve recare all'Ospedale alle 6,30 per
riuscire a tornare a casa intorno alle ore 9,00. È inammissibile
che un cittadino per essere sottoposto a certe analisi sia
costretto a mettersi pietosamente in coda per cinque volte. Il
paziente deve recarsi in un piccolo locale dentro la piastra dove
normalmente vi sono quattro persone e lì deve attendere in coda che
arrivi l'impiegata addetta allo sportello. Consegnata la ricetta,
deve mettersi in coda un'altra volta a due metri di distanza,
davanti ad un altro sportello, ad attendere per circa mezz'ora che
le prescrizioni indicate sulla ricetta vengano inserite nel
computer. Successivamente si deve recare alla cassa, sottoponendosi
ovviamente ad un'altra coda, per pagare il prescritto ticket e
quindi deve ritornare al primo sportello per consegnare un foglio.
Alla fine si deve recare in quella specie di sottoscala, sito
nell'ala nuova dell'Ospedale regionale, dove circa 150 persone
aspettano pigiate per alcune ore il loro turno.
È inammissibile che un cittadino, per essere sottoposto ad un
prelievo di sangue, debba aspettare almeno 2 ore e mezza! Non si
tratta di attendere solo per mezz'ora o per un'ora, ma per ben 2
ore e mezza! I cittadini che hanno bisogno di sottoporsi a delle
analisi arrivano alle 6,30, le infermiere arrivano alle 7,30 e
cominciano ad inserire nel computer i dati relativi al certificato
di analisi, ed i medici arrivano alle 8,15 o alle 8,30. Il
personale infermieristico non scende immediatamente a portare tutte
le analisi inserite nel computer ed attende ancora, per iniziare a
lavorare solo quando è giunta una certa quantità di dati relativi
alle analisi. Dopo un po' di tempo ci accorgiamo che i medici "sono
lì a rigirarsi i pollici" e qualcuno di loro dice testualmente: "Il
computer restituisce un'analisi ogni 3 minuti, mentre io, come
medico, faccio una analisi in un minuto e mezzo e pertanto per ogni
analisi si perde un minuto e mezzo".
Tutto ciò crea del malcontento tra la gente ed in specie tra i
pazienti e per potersene rendere conto bisogna solo recarsi sul
posto e fare un'esperienza diretta e personale. Io chiedo come mai
non si cerca di anticipare di mezz'ora l'inizio del lavoro del
personale infermieristico per inserire nel computer i dati relativi
alle analisi da effettuare. Se poi si scopre che un solo computer
non è sufficiente, se ne aggiunga un altro. Se tutto ciò non è
ancora sufficiente, non si capisce per quale ragione non si debba
anche anticipare l'orario di servizio dei medici; ma io credo che
sarebbe sufficiente anticipare di mezz'ora l'inizio del turno di
lavoro del personale infermieristico.
Io vorrei che qualche cronista de La Stampa o del TG3 si recasse
qualche volta presso l'Ospedale di Aosta per rendersi conto del
malcontento e del malumore che serpeggia tra la gente costretta a
sopportare lunghe ore di spasmodica attesa. Se noi vogliamo
occuparci seriamente della salute della gente, non possiamo
tollerare che una persona anziana, per potersi sottoporre a delle
analisi, si alzi alle 6 del mattino e rincasi alle 9,30 senza poter
ingerire nulla. Pertanto io invito l'Assessore, che ha una grande
sensibilità per questi problemi, a voler provvedere in merito a
quanto ho detto.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Vorrei ricordare al Consigliere Bajocco che
è assolutamente inutile presentarsi alle 6,30, quando l'ambulatorio
viene aperto alle ore 7,30.
BAJOCCO (fuori microfono):
"Chi entra alle 7,30 esce alle
10,00".
VOYAT
: Io non lo so se esce alle 10,00 o meno. Comunque,
se l'ambulatorio viene aperto alle 7,30, non vedo perché ci si
debba presentare alle 6,30. Mi sembra molto più logico sentir dire
che entrando alle 7,30 si esce alle 10,00.
(...INTERRUZIONE...)
Io ci vado ogni tanto e se vuoi ci puoi venire con me. Il
Consigliere Bajocco diceva prima che certe osservazioni a lui le
fanno apertamente, mentre io posso confermare che a me le dicono
alle spalle perché io saprei ben che cosa rispondere a quei medici
che dicono che si perde un minuto e mezzo per ogni analisi, come
del resto ho già risposto a qualcuno! Pertanto ribadisco che
l'inizio delle analisi è fissato per le ore 7,30. Ciò non vuol dire
che un domani non si possano apportare delle modifiche che abbiamo
già proposto all'U.S.L. per migliorare l'intero servizio dei
prelievi.
Una parte della risposta non può differenziarsi molto da quanto
ho già avuto modo di dire due mesi fa ad una interpellanza dello
stesso Consigliere Bajocco che si riferiva al funzionamento del
laboratorio di analisi di Aosta. Abbiamo proposto al Comune di
Aosta un progetto per l'ampliamento volumetrico, già approvato,
dell'Ospedale regionale ed in quell'ampliamento ci saranno circa
1000 metri quadrati ad esclusiva disposizione dei laboratori, con
un conseguente ampliamento delle sale d'attesa che provvisoriamente
sono state trasferite nella piastra perché, come diceva giustamente
il Consigliere Bajocco, non trovano posto nel seminterrato dell'ala
nuova dell'Ospedale. Saranno ampliate le sale per il prelievo e
quindi potrebbe anche essere aumentato il numero dei medici
addetti, mentre ora servirebbe a poco aumentare il numero dei
medici che troverebbero posto solo nei corridoi perché non ci sono
altre sale disponibili.
La terza proposta, già approvata dalla Giunta che ha ordinato
anche la strumentazione necessaria, riguarda l'automazione
dell'elettroforesi cioè di una serie di analisi che esigono un
tempo molto lungo per le risposte. Oltre alla questione dei locali
e del completamento delle attrezzature, esiste il problema della
riorganizzazione interna, perché è vero e giusto, come diceva il
Consigliere Bajocco, che le attrezzature sono sottoutilizzate e ciò
non per colpa della Regione e neppure dell'U.S.L. in se stessa, ma
per colpa di una certa carenza riscontrabile all'interno dell'unità
operativa. Questo è già stato detto e ripetuto diverse volte al
primario ed ai suoi collaboratori. Purtroppo abbiamo già perso sei
mesi per riuscire a far funzionare "on line" le apparecchiature di
cui disponiamo e, purtroppo, dobbiamo riconoscere che la situazione
non è migliorata. Si tratta quindi a nostro avviso di sfruttare al
massimo le potenzialità delle apparecchiature e di utilizzare al
meglio il personale.
Recentemente, proprio per ridurre le code del mattino, abbiamo
proposto all'U.S.L. di aprire le accettazioni anche al pomeriggio,
così almeno i cittadini di Aosta si potrebbero recare al
laboratorio anche al pomeriggio. Per la tariffazione c'è da dire,
purtroppo, che la legge sull'abolizione del ticket o
sull'integrazione del ticket da parte della Regione, al posto del
cittadino, non è passata e quindi è obbligatorio presentarsi per
l'assegnazione della tariffa corrispondente al tipo di esame
richiesto, quindi recarsi in banca a versare il ticket previsto per
poi finalmente sottoporsi al prelievo. Comunque aprendo le
accettazioni o le prenotazioni anche al pomeriggio, forse si
potrebbe contribuire a ridurre le lunghe code che già si fanno al
mattino, nel senso che chi ha già effettuato la prenotazione nel
pomeriggio precedente si può recare direttamente al laboratorio per
sottoporsi ai prelievi, mentre gli altri vi si potranno sottoporre
al termine della trafila burocratica prevista.
Abbiamo provveduto anche ad aumentare le ore a disposizione per
i prelievi, che prima erano effettuati solo due volte alla
settimana nel laboratorio di Aosta, mentre ora si fanno anche in
altri centri territoriali, in specie a Donnas, per evitare
ulteriori intasamenti al laboratorio di Aosta. Qualcosa quindi è
già stata fatta, ma se riusciremo ad aprire le accettazioni al
pomeriggio e a costruire al più presto i nuovi locali per le
analisi, potremmo certamente migliorare questo servizio. Bisogna
però tener presente che, per il continuo aumento delle richieste di
analisi, per le diversificazioni delle richieste di analisi nei
vari periodi, nonché per l'aumento delle analisi di nuova
istituzione, è molto difficile poter ottimizzare in breve tempo il
funzionamento del laboratorio di analisi, che indubbiamente però
potrà essere migliorato.
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Assessore Voyat, le persone che
lavorano si recano al laboratorio di analisi alle 6,30 per tornare
a lavorare nel più breve tempo possibile, perché chi vi si reca
alle 8,00 non esce prima delle 10,30. Prendo atto delle
affermazioni dell'Assessore in merito all'aumento dei prelievi
presso gli ambulatori territoriali e alla possibilità di tenere
aperta l'accettazione anche al pomeriggio. Però occorre che le
varie operazioni burocratiche siano tra loro coordinate, perché se
la banca resterà chiusa al pomeriggio, a poco potrà servire
l'apertura dell'accettazione. In attesa di una soluzione più
radicale e definitiva io suggerirei di aggiungere un computer, di
trovare una sala in più, distaccando magari anche qualche altro
medico, e così tutti potrebbero essere sottoposti ai vari tipi di
analisi in un tempo più ragionevole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK