Consiglio Regionale della Valle d'Aosta - Oggetto del Consiglio n. 2889 del 11 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2889 del 11 luglio 2007 - Resoconto
OGGETTO N. 2889/XII - Approvazione della risoluzione: Ricorso
per conflitto di attribuzione alla Corte costituzionale contro il
disegno di legge costituzionale relativo al distacco del Comune di
Carema dalla Regione Piemonte".
Risoluzione
Il Consiglio regionale
Vista la nota in data 25 giugno 2007 con cui il Presidente
della Regione trasmette la richiesta del Ministro per gli Affari
regionali e le Autonomie locali con la quale si sollecita il
Consiglio regionale a pronunciarsi, ai sensi dell'articolo 132
della Costituzione, sullo schema del disegno di legge
costituzionale, predisposto dal Ministro dell'Interno, che sancisce
il distacco-aggregazione del Comune di Carema;
Rilevato
- che l'articolo 44 dello Statuto speciale della Valle
d'Aosta prevede l'intervento del Presidente della Regione alle
sedute del Consiglio dei Ministri quando si trattano questioni che
riguardano particolarmente la Regione;
- che il Consiglio dei Ministri nella seduta del 23 maggio
2007 ha approvato il disegno di legge recante "Distacco del Comune
di Carema dalla Regione Piemonte e sua aggregazione alla Regione
Valle d'Aosta", senza aver previamente acquisito, come prescritto
dall'art. 132, comma secondo, della Costituzione, il parere del
Consiglio regionale;
- che il predetto disegno di legge è stato presentato alla
Camera dei deputati il 4 giugno 2007;
- che il Consiglio dei Ministri non ha rispettato la
procedura sancita in quanto la predetta deliberazione è stata
adottata dal Consiglio dei Ministri senza la partecipazione del
Presidente della Regione e quindi in violazione di quanto previsto
dall'articolo 44 dello Statuto Speciale;
Preso atto con soddisfazione dello schema di disegno legge
costituzionale presentato dal Governo recante modifica all'articolo
132, secondo comma, della Costituzione in tema di
distacco-aggregazione di Comuni e Province, auspicando nel contempo
l'inserimento nel testo di una corretta declinazione del principio
dell'intesa;
Verificato comunque che non è stato rispettato il principio
di leale collaborazione Stato-Regione, anche in considerazione di
quanto statuito dalla Corte costituzionale, con sentenza n. 66 del
29 marzo 2007 relativa al ricorso per conflitto di attribuzione,
sollevato dalla Regione avverso la richiesta di indizione del
referendum per il distacco dalla Regione Piemonte e l'aggregazione
alla Regione Valle d'Aosta del Comune di Noasca, la quale ha
stabilito che "prima dei lavori legislativi che avranno inizio con
l'eventuale presentazione del disegno di legge governativo" occorre
provvedere "allo specifico e solenne coinvolgimento delle Regioni
interessate" mediante la richiesta di parere al Consiglio
regionale;
Richiamate tutte le motivazioni sopra esposte
Decide
di non pronunciarsi, ai sensi dell'articolo 132, secondo
comma, della Costituzione, sullo schema di disegno di legge
costituzionale concernente "Distacco del Comune di Carema dalla
Regione Piemonte e sua aggregazione alla Regione Valle d'Aosta ai
sensi dell'articolo 132, comma 2, della Costituzione";
Invita
la Giunta regionale a promuovere ricorso per conflitto di
attribuzione alla Corte costituzionale, ai sensi dell'articolo 134
della Costituzione, avverso la deliberazione del Consiglio dei
Ministri del 23 maggio 2007 di approvazione del disegno di legge
costituzionale recante "Distacco del Comune di Carema dalla Regione
Piemonte e sua aggregazione alla Regione Valle d'Aosta ai sensi
dell'articolo 132, comma 2, della Costituzione".
F.to: Cesal - Ferraris - Viérin Marco - Rini - Frassy -
Vicquéry
Président
- La parole au Conseiller Cesal.
Cesal (UV)
- Molto brevemente, non starò ad annoiarvi
circa le problematiche relative alla nota questione
distacco-aggregazione del Comune di Carema, in quanto credo che
tutti voi siate a conoscenza del referendum che si è svolto qualche
mese fa e che ha dato un risultato favorevole al distacco di questo
Comune dalla Regione Piemonte e la sua richiesta di aggregazione
alla Regione Valle d'Aosta.
Occorre dire che sotto questo punto di vista il Presidente
Caveri ha trasmesso al Consiglio regionale il 25 giugno scorso una
nota, in cui il Ministro per gli affari regionali e le autonomie
locali sollecitavano il Consiglio regionale a pronunciarsi ai sensi
dell'articolo 132 della costituzione sullo schema di disegno di
legge, che era stato predisposto dal Ministero dell'interno e dal
Ministero degli affari regionali, con cui si sanciva il distacco -
aggregazione del Comune di Carema dal Piemonte alla Val
d'Aosta.
Da un rapido esame abbiamo rilevato che in questo caso non è
stato rispettato l'articolo 44 del nostro Statuto speciale, che
prevede l'intervento del Presidente della Regione alla sedute del
Consiglio dei ministri in cui si tratta di un argomento riguardante
la nostra Regione. Oltretutto il Consiglio dei ministri, approvando
questo disegno di legge, non ha acquisito il previo parare, come
prescritto dall'articolo 132 della costituzione, del Consiglio
regionale della Val d'Aosta, ma che ha presentato alla Camera dei
deputati direttamente questo disegno di legge, saltando il
richiesto parere dal parte del Consiglio regionale della Val
d'Aosta.
Quindi riteniamo che non sia stata rispettata la procedura in
questo caso.
Prendiamo atto con soddisfazione del dibattito che si è
innescato in questi ultimi mesi, inerenti questa problematica, con
vari Comuni che hanno chiesto di trasferirsi da una Regione
all'altra.
Prendiamo atto che il Consiglio dei ministri ha presentato un
disegno di legge costituzionale per la definizione di queste
procedure, mai avvenute nel corso dei 60 di storia repubblicana e
che si stanno concentrando in questo periodo, quindi riteniamo
positivo questo disegno di legge. Vorremmo solo che venisse meglio
definito all'interno di questa nuova procedura il principio
dell'intesa con la nostra Regione.
Oltretutto il Consiglio dei ministri non ha neanche rispettato
la sentenza della Corte costituzionale, che aveva dato esito
negativo per la Regione Val d'Aosta, quando si è discusso della
questione riguardante Noasca, in cui si diceva che prima dei lavori
legislativi che avranno inizio con l'eventuale presentazione del
disegno di legge governativo, occorre provvedere allo specifico e
solenne coinvolgimento delle Regioni interessate, mediante la
richiesta del parere del Consiglio regionale.
Per quel che ci riguarda, quindi c'è una palese mancanza di
rispetto di quelle che sono le procedure previste dalla legge in
materia.
Detto questo, non vogliamo entrare nel merito del problema
dell'aggregazione di Carema alla Regione Valle d'Aosta. Titolava
l'ANSA questa mattina: Ricorso della Valle d'Aosta contro
l'aggregazione di Carema; assolutamente non si tratta di questo,
anzi, devo dire come Presidente della I Commissione ho provveduto a
prendere contatti con il Sindaco di Carema, cercheremo di sentirlo
nel corso delle prossime settimane. Ha un leggero problema di
salute, non sa se potrà essere presente alla prossima riunione
della Commissione programmata per giovedì della prossima settimana,
ma ha dato la sua disponibilità e noi lo sentiremo per sensibilità
istituzionale, in merito a quelle note storiche che ci ha
trasmesso, relative ai rapporti fra il Comune di Carema e il Comune
di Pont-Saint-Martin.
Con questo non vogliamo entrare nel merito della questione di
Carema, vogliamo solo che siano rispettate le procedure previste
dalla costituzione e le sentenze della Corte costituzionale in
merito a questa problematica, che sta diventando sempre più
complessa.
La risoluzione è stata firmata da tutti i gruppi, ad eccezione
del gruppo "Arcobaleno" e dei "DS"; ritengo che trattandosi di una
materia tecnica, in cui non intervengono delle motivazioni o non
vengono dati dei giudizi di tipo politico, possa essere votata da
tutti affinché si provveda a sciogliere questo dilemma.
Président
- La parole au Conseiller Sandri.
Sandri (GV-DS-PSE)
- Noi non voteremo la risoluzione per
una motivazione di onestà intellettuale e di correttezza nei
confronti della Corte costituzionale e del Governo nazionale,
perché mi sembra abbastanza fuori luogo questo ennesimo "grido di
dolore" rivolto alla Corte costituzionale per una presunta
inadempienza del Governo nazionale, quando sul problema identico di
Noasca abbiamo fatto molto peggio del Governo nazionale. Ricordiamo
i passaggi. Con la deliberazione n. 2444 abbiamo a gennaio scorso
deciso di non esprimerci sulla questione di Noasca dicendo che
aspettavamo la sentenza della Corte costituzionale in materia; il
21 febbraio è arrivata la sentenza della Corte costituzionale, ma
nessuno si è preoccupato di chiedere al Consiglio regionale cosa ne
pensava, per cui la legge su Noasca è in Parlamento da mesi con il
parere del Piemonte che è stato dato nel mese di gennaio di
quest'anno dal Consiglio regionale del Piemonte senza il parere
della Valle d'Aosta. Probabilmente allora il Governo ha ritenuto,
visto che non abbiamo risposto per Noasca, che forse non ci
interessava così tanto rispondere per Carema.
Credo che il Governo non abbia fatto bene a fare quella
tempistica, ma di certo noi non ci siamo messi dalla parte della
ragione, né ci mettiamo dalla parte della ragione quando andiamo a
dire, come ha detto il collega Cesal, che il Presidente della
Regione Valle d'Aosta-Vallée d'Aoste... perché la Corte
costituzionale usa - credo unico ente in tutto lo Stato italiano,
perché la Regione non lo fa mai - il nome costituzionale della
nostra Regione, appunto "Valle d'Aosta-Vallée d'Aoste" ed è un
merito del nostro Presidente aver ottenuto la dizione bilingue...
in cui dice alla fine della sentenza n. 66 del 21 febbraio 2007 -
ringrazio il Presidente per avermi dato le indicazioni per poterla
ritrovare - che veniva rigettato il ricorso della Regione Valle
d'Aosta perché non compete alla Regione di preoccuparsi dei vari
passaggi dell'indizione del referendum, ma soprattutto non spetta
al Presidente della Regione Valle d'Aosta-Vallée d'Aoste
partecipare alla seduta del Consiglio dei ministri, in cui si
delibera l'indizione di tale referendum. Non è la stessa cosa,
perché qui si parla dell'emanazione della legge, ma paro-paro vuol
dire che la Corte costituzionale su questi punti qualcosa ha già
detto. Non mi sembra giusto "partire sempre in tromba"... perché
"Roma ce l'ha con noi, perché "noi siamo piccoli e loro sono
cattivi".
Questa è una situazione di complessità istituzionale, come ha
ricordato il Consigliere Cesal è una cosa che non era mai stata
attuata in 50 anni di Repubblica, adesso per attuarla ci vuole una
revisione di tutto il procedimento, ossia un provvedimento di legge
presentato dal Governo, ma credo che questo ricorso alla Corte
costituzionale voglia avere solo l'obiettivo di non far parlare il
Consiglio regionale su Noasca e su Carema e su tutto questo
meccanismo. Avete paura di discutere i contenuti e vi attaccate
alla forma e noi qualcosa di contenuto lo diciamo già adesso. Credo
che tutti noi possiamo essere convinti che, quando un popolo si può
esprimere, debba essere tenuto in conto con grande rispetto quello
che esprime. Se c'è una popolazione che a larga maggioranza chiede
di poter essere annessa alla Valle d'Aosta, credo che dovremmo
essere tutti contenti perché si dimostra che la nostra
organizzazione va meglio che da altre parti, per cui c'è
un'attrazione che facciamo, ma c'è un'unica risposta vera che si
può dare ed è far decidere i Valdostani con un referendum, come
richiede il Governo nazionale, che dice: "va bene, quando ci sono
queste cose, non decide più il Parlamento, ma decide un
referendum", dato che abbiamo a disposizione un referendum
consultivo...
(interruzione del Consigliere Cesal, fuori microfono)
Caveri
(fuori microfono)
- ... la procedura
dell'articolo 132... non è previsto il referendum...
Sandri (GV-DS-PSE)
- ... non credo che nessuno impedisca
al Governo regionale di proporre al Consiglio regionale un
referendum consultivo che non ha valore legale, ma in cui si chiede
ai Valdostani di dire cosa ne pensano di Carema o di Noasca.
Mi diventa difficile capire di richiederlo agli abitanti della
Regione che deve perdere questi Comuni, perché è chiaro che quello
è un modo di bloccare tutti i passaggi, però, dato che c'è una
popolazione, e l'autodeterminazione dei popoli è un valore in cui
tutti crediamo - o diciamo di credere -, credo che si debba
riflettere su questa situazione non "a colpi" di ricorsi alla Corte
costituzionale per rinviare la discussione in Consiglio regionale,
tanto che stamani abbiamo depositato assieme alla collega Fontana e
al collega Bortot un'interpellanza per sapere come mai su Noasca
non diciamo più niente. La deliberazione che avevamo fatto a
gennaio diceva di non esprimersi sullo schema di disegno di legge
costituzionale in attesa della pronuncia della Corte
costituzionale, in ordine al ricorso notificato il 27 luglio 2006
da parte della Regione; la Corte costituzionale è arrivata 4 mesi
fa e non se n'è più saputo niente.
Noi approvando questa risoluzione cosa facciamo? Aspettiamo la
Corte costituzionale a settembre-ottobre e poi ci dimenticheremo di
Carema e finito lì? Se è questa la volontà, credo che questo sia un
modo per non guardare in faccia la realtà. Vi sarà poi una
maggioranza che dice "sì", una maggioranza che dice "no", una
maggioranza che dirà "non so", o "è meglio chiedere al popolo", o
"è meglio non chiedere al popolo": questo non è importante, ma non
si può privare il Consiglio regionale di una discussione su tali 2
temi importanti, perché qui si parla dell'identità della Valle
d'Aosta, ma anche della capacità della nostra Regione di essere una
terra viva, una terra che sa dare un'impronta di vita e la vita
vuol dire qualche volta espansione e qualche volta diminuzione, ma
non è una "roba" stagnante; da questo punto di vista, non si può
tentare di bloccare l'evoluzione dei tempi. Questi ricorsi alla
Corte costituzionale sembrano solo un tentativo di rinviare un
confronto con la realtà; la realtà è meglio guardarla negli occhi
con più coraggio e con una visione da adulti si possono risolvere i
problemi in un modo o nell'altro, ma occorre guardare in faccia la
realtà!
Presidente
- La parola al Presidente della Regione,
Caveri.
Caveri (UV)
- Chissà perché, quando eravamo un popolo di
morti di fame, di montanari con il gozzo, nessuno aveva voglia di
venire con la Valle d'Aosta... questo è un simpatico interrogativo
che dovrebbe aleggiare sempre sull'aula nel discutere di tali
argomenti. Ciò detto, vorrei sgombrare il campo da 2 cose dette dal
Consigliere Sandri, che sono inesatte: la prima è che dovremmo
pronunciarci su Noasca, no, perché il parere del Consiglio
regionale è preventivo alla decisione del Consiglio dei ministri e
non successivo: questo è chiarito dall'articolo 132 e soprattutto
dalla legge applicativa dello stesso articolo. A suo tempo la
Regione decise di non esprimersi ritenendo che si dovesse puntare
sulla non applicabilità dell'articolo 132 alle particolari
condizioni di autonomia e io sono convinto che siamo di fronte a
una cattiva sentenza della Corte costituzionale, che nega il valore
storico giuridico del decreto luogotenenziale e del successivo
Statuto di autonomia, tanto che va detto che la proposta di
modifica del 132 rende questo articolo più democratico di quanto
sia scritto oggi. Cosa è successo? È successo che dopo il nostro
parere, che è stato una non espressione in attesa della Corte
costituzionale, il Governo è andato avanti e ha depositato il
disegno di legge costituzionale; quindi non capisco perché oggi
dovremmo pronunciarci su Noasca essendo il nostro parere un parere
preventivo e non successivo.
Seconda considerazione: il Consigliere Sandri dice:
"inventiamoci il referendum", facendo propria un'idea che ho letto
sul sito degli "Arancioni" di Paolo Louvin. Fino a prova contraria,
i nostri referendum sono regolati dall'articolo 15 dello Statuto,
referendum regionale abrogativo, propositivo e consultivo. Non
potremmo inventarci un referendum consultivo sullo spostamento dei
Comuni, perché questo non sarebbe previsto dal nostro ordinamento,
non potremmo neanche legittimamente decidere un referendum di
questo genere con legge regionale non avendo un appiglio di tipo
giuridico. È nel nuovo articolo 132 che si prevede il referendum...
dice il testo presentato dal Ministro Chiti:
"nelle Province
interessate"
... in realtà, abbiamo già scritto al Governo e non
vi dico quale colorita espressione, perché tradirei l'amicizia con
il Presidente Prodi, ha usato il Presidente per quelli che vogliono
spostarsi delle Regioni, perché siamo di fronte a una situazione
grottesca, così come è grottesca questa sorta di "embrassons-nous"
che dovremmo fare nella logica referendaria che ci porterebbe fino
a Lampedusa. Ciò detto, in questo momento non stiamo discutendo di
Carema, lo ha fatto benissimo il Consiglio regionale del Piemonte e
va bene. La determinazione del Consiglio regionale del Piemonte con
la propria deliberazione è cristallina, i Piemontesi rivendicano
una Carema piemontese con tutta una serie di motivazioni storiche,
il Piemonte vuole che Carema resti in Piemonte!
Certo, l'autodeterminazione dei popoli... non si dica al
sottoscritto che l'autodeterminazione dei popoli non è una cosa da
seguire, ma se i popoli che si vogliono spostare da una Regione
all'altra hanno la propria Regione di appartenenza ferocemente
contraria per ragioni storico-culturali, allora è difficile
inserirsi in questo argomento. In realtà, non dobbiamo oggi
discutere di Carema, perché non possiamo farlo per la semplice
ragione che per una terrificante "gaffe" il 23 maggio il Consiglio
dei ministri ha deciso di inviare la richiesta di parere al
Consiglio regionale della Valle d'Aosta e in contemporanea ha
mandato il disegno di legge costituzionale in Parlamento; quindi "è
cascato l'asino", perché invece la sentenza della Corte
costituzionale chiarisce tale questione di quanto sia solenne il
parere dei Consigli regionali. Tutta la sentenza della Corte è
basata sul fatto che i Consigli regionali possono esprimersi
previamente; a questo Consiglio regionale, a mio avviso, per un
errore del Governo... e mi auguro che il Governo, quando faremo
ricorso venerdì, ritiri il disegno di legge facendo quello che in
gergo parlamentare si chiama "rigo nero", quindi cancelli il
disegno di legge costituzionale, riporti in Consiglio dei ministri
il disegno di legge, lo mandi per un nostro parere che noi
esprimeremo, dopodiché essi potranno decidere di non tenere conto
del parere, perché l'altra volta il Piemonte ha detto "no", ma il
disegno di legge costituzionale di Noasca è andato avanti lo
stesso... quindi credo che facciamo molto bene ad andare avanti.
Così come facciamo molto bene a riaffermare la mia convinzione
personale che anche su un altro punto la Corte costituzionale ha
sbagliato, perché essa nega il diritto al Presidente della Regione
di prendere parte al Consiglio dei ministri. Lo Statuto di
autonomia è molto chiaro da questo punto di vista, in quanto dice:
"il Presidente della Regione interviene alle sedute dei Consigli
dei ministri, quando si trattano questioni che riguardano
particolarmente la Regione"
, ma lo spostamento di un Comune o
di 2 Comuni piemontesi verso la Regione, che modifica la geografia
della Valle d'Aosta e l'elenco dei Comuni che ... Consigliere
Sandri, ha modificato... perché il decreto luogotenenziale non è
frutto di una qualche assemblea democratica: è frutto dei padri
fondatori, perché si è ritenuto che la Provincia di Aosta, nata nel
1927, come bene descrive il Consiglio regionale del Piemonte...
perché dice che la nascita della Provincia di Aosta era nata in una
logica antivaldostana, lo dicono i Piemontesi, allora credo che si
debba prendere atto di una necessità: quella di porre una questione
seria, non in una logica antigovernativa. Ho già avuto modo di
dirlo al Ministro Lanzillotta: ritengo che vi sia stato un errore
materiale, ossia non si può, a fronte di una sentenza che dice
certe cose, ritrovarsi poi con comportamenti diversi. La Corte
dice:
"lo specifico e solenne coinvolgimento delle Regioni
interessate"
e la parola
"solenne"
mi è piaciuta da
matti, poi il 23 maggio deliberano di mandarlo al Consiglio
regionale della Valle d'Aosta e in contemporanea il disegno di
legge costituzionale va alle Camere; si è trattato di un errore
materiale che deve essere rimediato, ma rispetto al quale non
abbiamo alternative: dobbiamo ricorrere al giudice delle leggi.
Président
- La parole à la Conseillère Squarzino
Secondina.
Squarzino (Arc-VA)
- Credo vi sia stato un errore
materiale da parte del Governo, credo proprio che sia stata una
svista. Mi chiedo se di fronte a tale svista l'unico strumento che
abbiamo sia quello del ricorso alla Corte costituzionale, perché mi
sembra che in questi ultimi mesi abbiamo fatto diverse volte questo
ricorso alla Corte e che poi dobbiamo fare marcia indietro. Ricordo
l'ultimo: 21 giugno 2007, la deliberazione n. 1659, in cui si
ricorre dinanzi alla Corte costituzionale per conflitto di
attribuzione in relazione a comportamenti tenuti, ad atti assunti
dal Governo in relazione al procedimento di approvazione di uno
schema di norme di attuazione in materia di catasto e via dicendo,
poi, di fatto, il problema è stato risolto. Mi chiedo allora se
ogni volta - questa penso sia proprio una svista, un errore - non
vi siano altri strumenti che il ricorso alla Corte costituzionale o
se non è possibile utilizzare altri strumenti, tanto più che nella
sostanza il Governo ha risposto predisponendo giù uno strumento
legislativo che consente di risolvere in modo chiaro ed efficace
questa situazione.
Proprio nella relazione a tale disegno di legge costituzionale,
che riguarda il distacco del Comune di Carema, si dicono 3 cose:
prima cosa, questa legge la facciamo non perché vogliamo farla, ma
perché c'è il famoso articolo 45 della legge n. 352/1970 in cui si
dice che, quando c'è tale referendum - in questo caso il referendum
di Carema -, nel caso di approvazione della proposta sottoposta a
referendum, il Ministro dell'interno entro 60 giorni dalla
pubblicazione sulla Gazzetta ufficiale presenta al Parlamento il
disegno di legge costituzionale o ordinario di cui all'articolo 132
della Costituzione. È un rispetto di una legge quello di presentare
entro 60 giorni questo. Capisco... ripeto, in premessa ho detto
che, secondo me, è stata una scorrettezza, non si sono resi conto
nella forma, ma nella sostanza c'è la presentazione di un disegno
di legge perché i termini lo richiedono.
Seconda cosa: giustamente dice "abbiamo scelto la forma di legge
costituzionale e non ordinaria per rispetto allo Statuto della
Valle d'Aosta".
Terza: dice quanto riferito qui non esclude peraltro che la
materia che è disciplinata da questo disegno di legge
costituzionale possa essere in via generale regolamentata mediante
lo strumento delle norme di attuazione statutarie allo scopo di
definire i rapporti fra Stato e Regione. Dice: "guardate, noi
facciamo questo", ma tale tema andrebbe inserito nelle norme di
attuazione: questo sarebbe il campo più adatto per lavorare.
Quarto: si segnala infine che a fronte di tutto il problema a
cui accennava prima il Presidente Caveri... ossia in questo momento
si stanno moltiplicando le iniziative di Comuni che vogliono
cambiare Regione, la legge attuale non è fatta in modo rispettoso
di entrambe le realtà, per cui si segnala nella relazione
introduttiva al disegno di legge costituzionale a cui ci riferiamo
adesso che il 30 marzo 2007 il Consiglio dei ministri ha approvato
un disegno di legge costituzionale che modifica l'articolo 132
della Costituzione, che regolamenta le modalità per la fusione di
Regioni, oppure regolamenta la possibilità di Province o Comuni che
ne facciano richiesta di staccarsi da una Regione o di aggregarsi a
un'altra. Qui allora si dice: "noi, rispetto a questo principio
della Costituzione, abbiamo presentato un disegno di legge che
razionalizza tale procedimento di distacco e di aggregazione di
Comuni o Province da una Regione all'altra". In particolare, la
riforma - questa legge costituzionale che è in Parlamento - per la
parte che qui interessa prevede che la proposta per il passaggio di
un Comune da una Regione ad un'altra - e qui rientrano Noasca e
Carema - venga approvata mediante referendum dalla maggioranza
delle popolazioni di ciascuna delle 2 Province interessate e non
solo del Comune che chiede il distacco o l'aggregazione, come
previsto dalla normativa attuale...
(interruzione del Presidente della Regione, fuori
microfono)
... certo, come è legge costituzionale questa del distacco del
Comune di Carema, sono sullo stesso piano...
Caveri
(fuori microfono)
- ... ma il nostro
procedimento è più avanti...
Squarzino (Arc-VA)
- ... ho capito, stavo concludendo...
Dicevo, sostanzialmente le cose sono state rispettate nella
complessità del problema, quello che non è stato rispettato è il
"sentiti i Consigli regionali"
, è vero. Mi chiedo allora...
è una scelta, è proprio il caso che questo Consiglio faccia ricorso
alla Corte costituzionale perché non sono stati sentiti i Consigli
regionali? Non c'è un altro modo per far presente il nostro parere?
Direi, proviamo domani, il Presidente Caveri è a Roma al Consiglio
dei ministri, pone il problema, anche senza dover ricorrere alla
Corte costituzionale; se poi questo non avviene, credo che si debba
ricorrere alla Corte costituzionale tranquillamente.
Caveri
(fuori microfono)
- ... scadono i termini
entro venerdì di ricorso alla Corte, siamo obbligati...
Squarzino (Arc-VA)
- ... va bene, adesso le cose che
dovevo dire le ho dette.
Presidente
- La parola al Consigliere Sandri, per il
secondo intervento.
Sandri (GV-DS-PSE)
- Innanzitutto mi ritengo offeso come
Valdostano delle parole usate dal Presidente per descrivere un
passato della nostra Regione, parole volgari di impeto e di getto,
ma offensive per chi vive in questa Regione e ne condivide
pienamente tutto il profondo senso di appartenenza. Qui bisogna
fare alcune precisazioni, perché non esistono popoli di serie "A" e
popoli di serie" B", esistono popoli e il loro diritto
all'autodeterminazione, per cui se c'è un popolo di 100mila
abitanti che è una piccola realtà in un grande Paese, come
l'Italia, e che ha avuto riconosciuta la sua autonomia speciale,
altrettanto questo popolo deve rispettare i 600 abitanti di Carema
o i 200 abitanti di Noasca: non so se è così fragile la sua
identità valdostana per aver paura di 800 abitanti in tutto! Credo
che questo non sia nulla che debba spaventare la Valle d'Aosta, ma
deve spaventare invece la Valle d'Aosta e questo Consiglio il non
guardare la realtà.
Rigengo che si debba dare merito al Presidente della I
Commissione di aver voluto in questa fase esprimere la volontà di
ascoltare, visto che non si è ascoltato il Sindaco di Noasca,
almeno il sindaco di Carema, perché su tale tema il Presidente ha
invocato delle motivazioni storiche, credo che tutti abbiano
ricevuto un'ampia documentazione inviataci dal Sindaco di Carema,
in cui si evidenziano alcune piccole cose, del tipo che metà
dell'attuale territorio di Pont-Saint-Martin fino a 70 anni fa era
parte del territorio di Carema, quello che era il confine fra i 2
Comuni era il Lys, per cui il famoso Ponte del diavolo collegava
Pont-Saint-Martin con Carema e non 2 pezzi di Pont-Saint-Martin e
tutta la zona di Prati Nuovi, della stazione, quella che conosciamo
oggi come l'ultimo territorio della Valle d'Aosta era Carema.
Tant'è vero che la parrocchia oggi fa parte di Carema, vi sono
tante famiglie di Pont-Saint-Martin che hanno le tombe di famiglia
a Carema, perché c'è stato un po' di pasticcio nella divisione di
questi territori, vi è una lunga storia che voi avrete letto, vi
sono una serie di motivazioni storiche che identificano che Carema
è al limite, ma è una parte di interfaccia fra Valle d'Aosta e
Piemonte, ma forse più con caratteristiche piemontesi dal punto di
vista linguistico, ma più di legami di famiglie valdostane dal
punto di vista del radicamento delle famiglie. Questa è la realtà,
è una realtà complessa: la vogliamo studiare? Non so quale sia la
soluzione giusta, ma è una soluzione da guardare per quella che è,
guardandone la storia dal '500 fino al '700, fino alla storia
recente.
Non ultimo, il Deputato di Verrès, che non è il nostro
Presidente della Regione, ma era il Deputato che veniva eletto fino
alla riforma del 1924-1925 di Mussolini, era eletto nella
circoscrizione di Verrès, erano 2 Deputati della Valle d'Aosta: uno
eletto ad Aosta e uno eletto a Verrès. Quello di Verrès era eletto
anche dagli abitanti del Comune di Carema e anche da quelli di
Quincinetto. Qui la storia cosa dice allora? La storia è da
studiare e non si può liquidare con qualche battutina facile un
problema complicato. Così come è un problema complicato Noasca,
anche se lì c'era una forte componente rivendicativa di visibilità,
perché era un Paese abbandonato dalla Regione Piemonte e il
Consiglio regionale della Regione Piemonte lo ha ammesso nella sua
deliberazione, come la montagna viene abbandonata dalla Regione
Piemonte e noi cosa facciamo?
Noi abbiamo appena al di là della frontiera un Comune in cui
parlano "patois", in cui hanno una fortissima tradizione in tutto e
per tutto uguale a quella della Valle d'Aosta, grandissimi legami
con la Comunità di Cogne, storicamente, andate a vedere i rapporti
fra Campiglia in Val Soana e la Comunità di Cogne e su questo noi
non vogliamo vedere, sono dei parenti poveri, chi se ne frega!
Questo non è il modo di comportarsi, per cui noi ribadiamo la
nostra volontà di discutere di tale questione, guardandone con
calma tutti gli aspetti di contenuto. Attaccarci a tali questioni
formali non serve a nulla, se non far vedere che brucia aver perso
già una volta su tutta la linea con la Corte costituzionale, non
sto a rileggere la sentenza della Corte costituzionale...
(interruzione del Presidente della Regione, fuori
microfono)
... non sono contento, so che non si può permettere
un'istituzione fondamentale come il Presidente di una Regione di
criticare in assemblea una sentenza della Corte costituzionale; ci
piaccia o non ci piaccia, quella è ed è un punto di riferimento
fondamentale a cui dobbiamo attenerci. Rifare un ricorso alla Corte
costituzionale su degli argomenti simili comunque non lo
sbandiererei come una grande azione politica, è un'azione politica
di estrema debolezza.
Dobbiamo uscire su questo tema, la maggioranza poi dirà una
cosa, ma sui contenuti di tale questione e sul contenuto mi
permetta di essere altrettanto "terra terra" come ha voluto lei
essere all'inizio. Se vogliamo andare a fare i conti in casa almeno
su Noasca, teniamo conto che nel territorio di quel Comune vi sono
delle centrali idroelettriche, vi sono circa 18 milioni di IVA
pagata dalle centrali idroelettriche della "AEM Torino" allo Stato
italiano, che, se fossero annesse alla Valle d'Aosta, verrebbero al
riparto fiscale. Se vogliamo andare a fare i conti, di conti, può
darsi che alla fine convenga più a noi annettersi determinati
Comuni, piuttosto che altri. Ricordo solo per essere più "alto"
che, come scopriremo domani facendo delle riflessioni sui Walser,
che i popoli alpini, quelli profondamente radicati nel territorio
alpino, evitavano i fondovalle e mantenevano i grandi collegamenti
intervallivi, passando sui colli, fra una comunità montana e
l'altra. È così che vi sono state queste grandi identità fra
Alagna, Macugnaga, Gressoney, vi sono stati sempre tali grandi
legami perché passare lungo le valli era complicato perché lì
c'erano i feudatari, i soldati, invece il montanaro che badava al
suo difficile compito di vivere dignitosamente a confronto con una
natura difficile aveva più facilità di fare qualche centinaia di
metri in alto, andare al colle ed incontrare il montanaro
dell'altra parte. Se c'è una realtà su cui dobbiamo ragionare, è
proprio su questi collegamenti intervallivi, il che non vuol dire
sconvolgere le istituzioni o ribaltare il nostro Statuto regionale,
ma significa che con tali popolazioni bisogna cominciare a parlare
e confrontarci. Non avere neanche il buon gusto di chiamare il
Sindaco di Noasca per fare una valutazione all'interno di questo
problema credo sia stato un errore, ma un errore per la Valle
d'Aosta non per Noasca, perché era un momento di confronto. Adesso
vedo che vi è qualche apertura sul discorso di Carema, spero che si
possa affrontare seriamente nei contenuti, ma non credo - e ne
parleremo nella prossima interpellanza - che sfuggire attraverso il
discorso della Corte costituzionale, attraverso tali questioni
formali sia una scelta giusta e valida per il nostro Consiglio.
Dobbiamo essere concreti, guardare in faccia la realtà e non farci
condizionare da degli "escamotage" che spesso - non credo che siano
tutti sprovveduti i giudici costituzionali - ci portano a fare
delle magre figure.
Presidente
- Dichiaro chiusa la discussione generale. Se
non vi sono dichiarazioni di voto, pongo in votazione la
risoluzione in oggetto:
Consiglieri presenti: 29
Votanti e favorevoli: 26
Astenuti: 3 (Fontana Carmela, Sandri, Squarzino Secondina)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK