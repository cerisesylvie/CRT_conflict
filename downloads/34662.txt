Consiglio Regionale della Valle d'Aosta - Oggetto del Consiglio n. 2404 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2404 del 2 maggio 2012 - Resoconto
OGGETTO N. 2404/XIII - Disegno di legge: "Modificazioni alla
legge regionale 17 agosto 1987, n. 81 (Costituzione di una Società
per azioni nel settore dello sviluppo dell'informatica), e alla
legge regionale 12 luglio 1996, n. 16 (Programmazione,
organizzazione e gestione del sistema informativo regionale.
Ulteriori modificazioni alla legge regionale 17 agosto 1987, n. 81
(Costituzione di una Società per azioni nel settore dello sviluppo
dell'informatica), già modificata dalla legge regionale 1° luglio
1994, n. 32. Abrogazione di norme)".
Articolo 1
(Modificazioni alla legge regionale 17 agosto 1987, n.
81)
1. Al comma 1 dell'articolo 1 della legge regionale 17 agosto
1987, n. 81 (Costituzione di una Società per azioni nel settore
dello sviluppo dell'informatica), sono aggiunte, in fine, le
seguenti parole: ", a totale capitale pubblico".
2. Dopo il comma 1 dell'articolo 1 della l.r. 81/1987, come
modificato dal comma 1, è aggiunto il seguente:
"1bis. L'INVA SpA opera nel rispetto della normativa vigente
in materia di tutela della concorrenza, con particolare riferimento
all'articolo 13 del decreto-legge 4 luglio 2006, n. 223
(Disposizioni urgenti per il rilancio economico e sociale, per il
contenimento e la razionalizzazione della spesa pubblica, nonché
interventi in materia di entrate e di contrasto all'evasione
fiscale), convertito, con modificazioni, dalla legge 4 agosto 2006,
n. 248.".
3. L'articolo 2 della l.r. 81/1987 è sostituito dal
seguente:
"Articolo 2
(Soci)
1. Oltre alla Regione, alla quale è riservata la proprietà di
almeno il 75 per cento delle azioni, possono acquisire la qualità
di soci azionisti dell'INVA SpA gli enti locali valdostani, gli
enti pubblici non economici dipendenti dalla Regione, le società
interamente partecipate, anche indirettamente, dalla Regione o da
enti locali valdostani e l'Azienda regionale sanitaria USL della
Valle d'Aosta (Azienda USL). Per i Comuni, le diverse
partecipazioni sociali devono in ogni caso essere paritarie o
proporzionate al numero degli abitanti e la somma della popolazione
dei Comuni partecipanti deve risultare nel complesso superiore a
30.000 abitanti.".
4. L'articolo 3 della l.r. 81/1987 è sostituito dal
seguente:
"Articolo 3
(Oggetto sociale)
1. L'INVA SpA ha come esclusivo oggetto sociale la
realizzazione e la gestione del sistema informativo dei soci. Tale
attività è esercitata, per la Regione, nell'ambito del piano
pluriennale e secondo le indicazioni previste nel piano operativo
annuale di cui all'articolo 1, commi 1 e 2 della legge regionale 12
luglio 1996, n. 16 (Programmazione, organizzazione e gestione del
sistema informativo regionale. Ulteriori modificazioni alla legge
regionale 17 agosto 1987, n. 81 (Costituzione di una Società per
azioni nel settore dello sviluppo dell'informatica), già modificata
dalla legge regionale 1° luglio 1994, n. 32. Abrogazione di norme),
per gli altri soci, nell'ambito della rispettiva programmazione di
settore.".
5. L'articolo 4 della l.r. 81/1987 è abrogato.
6. L'articolo 5 della l.r. 81/1987 è sostituito dal
seguente:
"Articolo 5
(Amministratori)
1. L'INVA SpA è amministrata da un consiglio di
amministrazione composto da un numero massimo di cinque membri, di
cui tre nominati, ai sensi dell'articolo 2449 del codice civile,
dalla Giunta regionale, compreso il presidente della società il
quale ne ha la legale rappresentanza. I restanti membri sono
nominati dagli altri soci con le modalità stabilite dallo statuto
della società.
2. Gli amministratori non possono essere nominati per un
periodo superiore a tre esercizi e decadono con l'approvazione del
bilancio relativo all'ultimo esercizio.".
7. Dopo l'articolo 5 della l.r. 81/1987, come sostituito dal
comma 6, è inserito il seguente:
"Articolo 5bis
(Collegio sindacale)
1. Il collegio sindacale dell'INVA SpA è composto da tre
membri effettivi e due supplenti i quali durano in carica tre
esercizi e decadono con l'approvazione del bilancio relativo
all'ultimo esercizio. Ai sensi dell'articolo 2449 del codice
civile, la Giunta regionale nomina due dei membri effettivi, tra
cui il presidente del collegio sindacale, oltre ai due sindaci
supplenti. Il restante membro effettivo è nominato dagli altri soci
con le modalità stabilite dallo statuto.".
Articolo 2
(Modificazione alla legge regionale 12 luglio 1996, n.
16)
1. Al comma 1 dell'articolo 2 della legge regionale 12 luglio
1996, n. 16 (Programmazione, organizzazione e gestione del sistema
informativo regionale. Ulteriori modificazioni alla legge regionale
17 agosto 1987, n. 81 (Costituzione di una Società per azioni nel
settore dello sviluppo dell'informatica), già modificata dalla
legge regionale 1° luglio 1994, n. 32. Abrogazione di norme), le
parole "di apposita società a partecipazione mista di capitale
della Regione, di altri enti pubblici territoriali valdostani,
dell'Unità sanitaria locale (USL) e di imprese" sono sostituite
dalle seguenti: "della società per azioni a totale capitale
pubblico".
Articolo 3
(Disposizioni transitorie)
1. Il consiglio di amministrazione dell'INVA SpA in carica
alla data di entrata in vigore della presente legge adotta lo
statuto, entro tre mesi dalla medesima data, avendo cura che
l'ordinamento statutario risponda alle regole del buon governo
societario e che siano assicurate da parte della Regione e degli
altri soci modalità di controllo analogo a quello esercitato sui
propri servizi. In attesa dell'adozione dello statuto, si applica
lo statuto vigente alla data di entrata in vigore della presente
legge.
2. Gli organi dell'INVA SpA, in essere alla data di entrata
in vigore della presente legge, restano in carica fino
all'insediamento dei nuovi organi, nominati con le modalità di cui
alla presente legge e dello statuto, come adeguato ai sensi del
comma 1.
Presidente
- Riprendiamo i lavori sospesi stamattina con
il punto n. 22 all'ordine del giorno.
La parola al Consigliere Salzone.
Salzone (SA-UdC-VdA)
- Grazie Presidente.
La società INVA S.p.A. opera nel settore delle informazioni e
della comunicazione tecnologica sin dal 1988, progetta e realizza
sistemi informativi per le nostre pubbliche amministrazioni.
Fornisce servizi a valore aggiunto sia nelle relazioni con l'utenza
pubblica sia nella gestione delle infrastrutture tecnologiche.
L'azienda è il riferimento strategico della Valle d'Aosta per
potenziare la presenza territoriale diffondendo la cultura
scientifica e tecnologica migliorando l'efficacia e l'efficienza
della spesa pubblica. Ha 236 dipendenti, la cui età media è 40
anni; ha anche un codice etico, un modello organizzativo di
gestione e controllo. Dal 2007 INVA S.p.A. è una società
in
house providing
, con il vincolo normativo di lavorare per i
propri azionisti (attualmente il 75 percento alla Regione Valle
d'Aosta, il 15 percento al Comune di Aosta, il 10 percento
all'USL).
Il disegno di legge che oggi presentiamo ha sostanzialmente il
compito di precisare che INVA S.p.A. esercita la sua funzione nel
rispetto della normativa vigente in materia di tutela della
concorrenza, adeguandosi così alle nuove norme nazionali ed europee
in materia di
society in house.
Per questo motivo sono
necessarie alcune modifiche alle leggi di riferimento. Il presente
disegno di legge quindi modifica le leggi regionali n. 81/1987
(Costituzione di una Società per azioni nel settore dello sviluppo
dell'informatica) e la n. 16/1996 (Programmazione, organizzazione e
gestione del sistema informativo regionale. Ulteriori modificazioni
alla legge regionale 17 agosto 1987, n. 81, già modificata dalla
legge regionale n. 32/1994. Abrogazione di norme). L'INVA S.p.A.,
con questa precisazione, è definita quale società a partecipazione
pubblica totalitaria e la qualità di soci ed esclusivi destinatari
dell'attività di INVA S.p.A. è riservata alla Regione, cui spetta
sempre la proprietà di almeno il 75 percento delle azioni, agli
enti locali valdostani, agli enti pubblici non economici dipendenti
dalla Regione, alle società interamente partecipate, anche
indirettamente, dalla Regione o da enti locali valdostani e
all'Azienda regionale sanitaria USL, con esclusione, quindi, delle
imprese private o miste. In questo disegno di legge si precisa
anche che la società INVA S.p.A. ha come esclusivo oggetto sociale
la realizzazione e la gestione del sistema informativo dei soci
nell'ambito della rispettiva programmazione di settore. II
consiglio di amministrazione e il collegio sindacale della società
possono essere composti al massimo, rispettivamente, da cinque e
tre membri nominati dai soci, con la garanzia di una rappresentanza
maggioritaria della Regione. Infine, la disposizione relativa
all'adozione del nuovo statuto ed agli organi della società
rappresentano l'ultimo atto del presente disegno di legge.
Presidente
- Ricordo che il disegno di legge ha avuto
parere favorevole a maggioranza della II Commissione e parere
favorevole del Consiglio permanente degli enti locali.
Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente.
Ci consentirete solo alcune riflessioni di carattere generale
sulla legge e sull'operatività di questa società, che rappresenta
comunque un pezzo molto consistente dell'apparato delle società
controllate della Regione Valle d'Aosta con oltre 230 dipendenti in
forza, che assorbe risorse importanti, che ha visto evolvere nel
corso del tempo la sua natura e la sua funzione. L'ha vista
restringersi da obiettivi di carattere generale, legati anche allo
sviluppo complessivo dell'informatica in Valle d'Aosta, così era
stata concepita nel 1987 con la partecipazione anche di soggetti
esterni alla pubblica amministrazione, con il partenariato di
società che operavano nel settore, società che via via sono state
allontanate ed estromesse nella logica a cui ci ha costretti la
legislazione successiva dal 2006 in avanti, che ha voluto
introdurre una barriera più netta fra i soggetti che operano
esclusivamente al servizio della pubblica amministrazione e quelli
che rimangono ad operare in regime di piena concorrenza sul
mercato. Quindi una società che ha cambiato pelle, che è oggi
obiettivamente ad alto controllo politico più che ad alto controllo
tecnico, una società rispetto alla quale questa legge - che viene
in adeguamento a normative molto stringenti del "decreto-legge
Monti" dello scorso anno - ci ha prefigurato uno scenario diverso.
L'occasione è stata utile per un approfondimento ed una discussione
molto franca in commissione, ed è un vero peccato che le
commissioni continuino ad operare in regime di segretezza, mentre
sarebbe interessante che l'opinione pubblica potesse avere contezza
di cosa discutono, nel complesso, le forze politiche in ordine
anche a pezzi dell'economia regionale. In questo caso è un pezzo
molto rilevante, non solo in termini occupazionali, ma anche perché
ormai viene chiamato a gestire pressoché la totalità delle commesse
pubbliche.
Con questa operazione si fa un allargamento della platea,
abbiamo di fatto una forma di "imbuto" che convoglia verso INVA
maggiori opportunità lavorative, mentre la Regione e gli stessi
enti locali si trovano ad avere una coperta ristretta e minori
possibilità di investimento in questo settore; quindi c'è una
necessità anche compensativa, oltre che di razionalizzazione, che è
ben comprensibile.
A noi preme - ed è stato interessante il dibattito che c'è stato
in commissione - rilevare come la società continui ad operare
rispetto a noi, che siamo il soggetto mandante delle azioni che
essa svolge, in una totale assenza di confronto, inevitabile in una
dimensione ristretta come la nostra regionale, ma diventa difficile
non avendo paragoni di dimensione analoga alla Valle d'Aosta nelle
nostre immediate vicinanze, non avendo neppure la possibilità di
confrontarci seriamente con il mercato privato, perché non è
comparabile in termini di volume alla commessa pubblica, per cui
sfugge un po' la possibilità di analisi sull'effettiva oculatezza
degli investimenti che vengono fatti, sull'effettiva comparabilità
dei prezzi che vengono praticati dal soggetto che opera a servizio
dell'Amministrazione. Credo che sia stata una preoccupazione
condivisa anche da altri commissari, non solo da noi che, come
gruppo consiliare, ci siamo espressi in commissione con un voto di
astensione: quella di rilevare come ci sia un rischio abbastanza
elevato che in questa operazione, che spinge verso la
liberalizzazione le pubbliche amministrazioni, un soggetto come
INVA possa non essere effettivamente concorrenziale in termini di
prezzo. Ci sono state fornite verbalmente delle assicurazioni, ma
noi siamo totalmente sprovvisti di strumenti di valutazione, non
abbiamo la possibilità di operare un confronto, se non attraverso
la percezione che abbiamo all'esterno da qualche operatore
concorrente. Ma i dati che siamo riusciti a raccogliere in modo
abbastanza approssimativo e che non possono pertanto fare testo in
quest'aula, sono comunque di un rischio che i prezzi delle
prestazioni che vengono praticate non siano sempre concorrenziali.
Non vorremmo che INVA si riducesse ad essere un semplice snodo di
distribuzione; crediamo che sia carente in questo momento la
progettualità di questa società, forse anche per le difficoltà
riscontrate nel settore a livello regionale, dove è stata spolpata
recentemente la dirigenza che opera nel settore delle nuove
tecnologie informatiche.
Non vorremmo che INVA si adeguasse, ripeto, ad un ruolo di
semplice smistamento; d'altra parte uno smistamento che opera non
solo in termini di commesse, ma anche in termini operativi. È
interessante valutare che ben 18 persone che operano a servizio del
reparto di Radiologia dell'Ospedale di Aosta siano alle dipendenze
di INVA, abbiamo quello che si chiama un
outsourcing
, un
portare fuori dalla pancia dell'Amministrazione quantità molto
rilevanti di personale. Qui stiamo parlando di circa 120 persone,
che operano in servizi prestati all'Amministrazione e sui quali non
abbiamo così spesso notizia di procedure di selezione che avvengano
in modo pubblico, ma il reclutamento avviene attraverso modalità di
lavoro interinale, a cui segue di volta in volta - a noi non è dato
verificarne puntualmente e singolarmente l'attuazione - in qualche
caso la stabilizzazione, e la stabilizzazione si assicura essere
stata operata a livelli abbastanza elevati, verso contratti a tempo
indeterminato.
INVA è in qualche modo emblematico di una parte di
"amministrazione grigia", nel senso che non è né completamente
controllabile dal mercato, né controllabile dalla pubblica
amministrazione attraverso i suoi organi elettivi. Certamente il
soggetto governante ne ha maggiore e migliore contezza di quanto
noi non abbiamo potuto averne in una semplice audizione, che ha
consentito alla commissione di fare un giro di orizzonte abbastanza
largo sulla società, ma non in modo puntuale, dettagliato e
continuativo, come credo sarebbe necessario e come svolgiamo nei
confronti dei singoli rami dell'Amministrazione, dove possiamo
chiedere conto di singole iniziative proprio perché abbiamo
conoscenza di quanto avviene attraverso delibere, provvedimenti
dirigenziali, eccetera.
A questo si aggiunge un secondo aspetto che non ha dato una
strepitosa soddisfazione ai commissari presenti, e riguarda la
situazione che attraversa oggi INVA in relazione alla nuova sede,
molto amplificata in queste ultime settimane in termini di
crescita. Ma è paradossale che una società, che sta incontrando
restrizioni in investimenti, che incontra obiettivamente una
contrazione di operatività, si trovi a navigare in una sede
sterminata che ha rappresentato per la società in termini di costo
un investimento molto elevato, e lo rappresenterà anche in futuro
in termini gestionali.
Abbiamo quindi una situazione che non ci sembra totalmente
leggibile, come pure i termini del percorso futuro che si vuole
riservare a questa società, la pianificazione che intende avere nei
prossimi mesi. Crediamo che non sia facile, essendo una società
soggetta in modo quasi meccanico alle decisioni, al buon volere del
Governo, e lo abbiamo visto poche settimane fa, quando siamo stati
costretti, nel quadro di un'azione di riduzione della spesa
pubblica, a sacrificare, è stata la scelta questa del Governo
regionale: su INVA circa 2.000.000 di euro di attività. Quindi è
una società che vive in assoluta dipendenza, come è naturale e come
oggi è legalmente necessario che sia da parte dell'Amministrazione
regionale, ma che proprio per questo fatica a sviluppare una sua
progettualità precisa. Non è peraltro una valutazione che hanno
svolto solo i colleghi di minoranza. Queste sono le preoccupazioni
che sono emerse da parte nostra nell'esaminare il provvedimento di
legge, ma soprattutto in termini generali sulla conduzione e sulle
prospettive della società INVA S.p.A.. Grazie.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, alcune brevi considerazioni di carattere tecnico
su questo provvedimento che è soprattutto un adeguamento normativo,
però si occupa soprattutto della testa di INVA, Consiglio di
amministrazione, collegio sindacale. Per l'ennesima volta noi
rileviamo che, nonostante i proclami della Consulta per le pari
opportunità della Valle d'Aosta, che fa capo alla Presidenza del
Consiglio e che quando esce dalla Valle d'Aosta e va a Roma fa
proclami di parità uomo-donna, presenza della donna in tutte le
istituzioni...poi, quando si tratta di parlare in Valle d'Aosta,
arrivano i provvedimenti dove non è prevista la rappresentanza di
genere nei consigli di amministrazione e nel consiglio sindacale!
Come dire: l'importante è che facciamo queste cose fuori dalla
Valle d'Aosta, quando siamo invitati ai convegni nazionali, ma qua
nessuno ne parla... Abbiamo presentato più volte emendamenti in tal
senso, sono stati tutti bocciati; rimarchiamo questa attenzione
alle conferenze nazionali, internazionali, sul ruolo della donna;
poi, la traduzione in prassi che purtroppo non c'è, quando
basterebbe proprio una parolina, cioè dire: è garantita la
rappresentanza di genere...sono cose che ormai sono date come
prassi in tutti i consigli di amministrazione!
Una seconda considerazione per dire che sarebbe bene che qualche
volta in questi provvedimenti, che si occupano della testa
organizzativa, si tenesse conto che in queste società a totale
partecipazione pubblica andrebbero introdotti rigorosi criteri
nell'assunzione, graduatorie sia per il personale a tempo
determinato che a tempo indeterminato, concorsi in totale
trasparenza pubblica, anche per assunzioni di breve periodo.
Infine, ultima considerazione, non a margine (anche questa che
ripetiamo da tempo): non ci risulta che neanche in questa struttura
vengano eletti delegati sindacali direttamente dai lavoratori.
Anche questo è un limite di democrazia interna che andrebbe al più
presto corretto in questi tipi di organismi e l'occasione di queste
leggi di manutenzione sarebbe l'occasione per aprire un discorso di
possibilità di democrazia sindacale all'interno delle strutture
pubbliche della Valle d'Aosta, di cui ogni volta si fa un gran
parlare, ma che poi non si traduce mai in fatti concreti.
È curioso che in Valle d'Aosta, che siamo una regione autonoma,
sugli organismi dove abbiamo potestà primaria non siano elette le
rappresentanze sindacali direttamente, mentre questo avviene negli
organismi statali. A me risulta molto antipatico vedere l'elezione
dei rappresentanti sindacali nei pezzi dello Stato e non vedere
analoga espressione di democrazia nei pezzi della nostra Regione. A
mio avviso è una cosa che andrebbe assolutamente attivata.
Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Ringrazio il relatore, che ha presentato la legge, precisando le
finalità che sono l'adeguamento ad una norma nazionale, la n.
122/2010, che recepisce le misure urgenti di stabilizzazione e
competitività. Sotto questo profilo credo che ci sia stata
l'esigenza di questi adeguamenti, che è servita anche per fare
un'analisi, come è stata fatta anche in quest'aula da parte dei
colleghi, soprattutto il collega Louvin, sul ruolo di INVA che dal
1987 ad oggi ha subito trasformazioni in parte legate a scelte
fatte in funzione dell'esigenza di trovare un corrispettivo fra le
società
in house
e quelle che non lo sono. In partenza c'era
una presenza di società esterne che hanno dato il loro contributo e
che voglio ringraziare per quello che hanno fatto per l'avvio di
questa nuova società, che all'inizio era vissuta come una scommessa
e che, grazie all'apporto delle società esterne, ha avuto una sua
collocazione importante, non solo nell'ambito dell'Amministrazione,
ma anche nel servizio svolto per gli altri enti che si sono rivolti
ad INVA. Adesso in particolare parliamo dell'USL, parliamo dei
Comuni, fra questi prima era solo il Comune di Aosta, oggi c'è la
possibilità per i Comuni di utilizzare questo sistema.
Un'annotazione credo va fatta anche a fronte delle osservazioni
del collega Louvin nel merito di quello che è oggi il rispetto
della concorrenza e del fatto che non ci siano termini di paragone
con quanto succede all'esterno. Oggi quasi tutte le Regioni, tranne
un'eccezione, hanno una società come INVA, tutte hanno dovuto far
fronte alle esigenze di informatizzazione attraverso una propria
società. Se parliamo poi del vicino Piemonte, ricordo che il CSI è
una società di grande rilievo, che ha svolto un ruolo importante
per la Regione e per il Comune, con cui INVA ha collaborato per
tanto tempo e con scambi importanti. Voglio ricordare, in una fase
che ormai purtroppo sembra preistorica, ma quando è nata INVA c'era
ancora il rapporto con Olivetti, che aveva un suo significato di
raccordo importante sotto il profilo della gestione di un futuro
informatizzato e tecnologico, a quel tempo aveva un ruolo di faro
importante a livello nazionale, ed a questo ci siamo sovente
collegati.
Oggi la società INVA svolge un ruolo importante, vorrei anche
dire che dall'inizio di questa legislatura abbiamo fatto un
raccordo con INVA ed un controllo sui prezzi di INVA, in modo che
ci fosse chiarezza sulla struttura e su come viene utilizzato il
personale che di volta in volta viene preso, a seconda dei
progetti. È vero che c'è un certo numero di persone che fanno parte
organica di INVA, ma poi c'è un'altra serie di persone, esperti a
seconda dei settori, perché anche qui, ormai, ci sono persone che
seguono in particolare alcuni settori della pubblica
amministrazione, per cui quando ci sono certi progetti si fa
riferimento a certe logiche per dare una soluzione. Non c'è più
nulla da inventare, cioè di norma o si comprano dei pacchetti e si
adeguano, oppure si ha l'accortezza di andare su soggetti
specializzati in alcuni campi e che portano la loro esperienza per
attivare dei meccanismi che vanno a sopperire ad alcune nostre
esigenze. L'ultimo che voglio ricordare qui, per l'urgenza che
aveva, è il sistema SISPOR per la gestione dei raccordi con i
rendiconti comunitari, che è stato ultimato poco tempo fa e che è
il riferimento per quanto riguarda poi i rendiconti che dobbiamo
portare a livello europeo.
Detto questo, credo che ci sia la possibilità di utilizzare al
meglio questa struttura. È chiaro che anche l'Amministrazione
regionale nella sua programmazione tiene conto di quelle che sono
le disponibilità, c'è un flusso legato a punti di riferimento
importanti che sono i programmi, che di volta in volta vengono
annualmente inseriti nel POA. Può essere dilazionato nel tempo
perché alcuni progetti non sono immanenti ed imminenti, ma possono
essere programmati con una tempistica diversa, ed è quello che si è
cercato di fare - come ricordava il collega - quando abbiamo dovuto
ridurre alcune azioni. Per il resto, credo che il rapporto sia
importante ed è un rapporto che può dare lavoro non solo a quelli
che direttamente svolgono un'attività specifica, ma anche ad una
serie di persone che collaborano con altri settori per le loro
competenze, che si inseriscono e si integrano con le esigenze degli
enti di cui fanno parte.
La raccomandazione che abbiamo fatto nel consiglio di
amministrazione ultimo di INVA era che da parte degli enti
interessati, soprattutto dei Comuni, fosse possibile fare una
comparazione precisa fra il mercato fuori da INVA ed INVA, in modo
che non ci siano difficoltà nel sostenere come INVA può lavorare
meglio, facendo lavorare persone che sono competenti e che possono
raccordarsi con il tessuto, senza dover dire che il prodotto INVA
costa più di un analogo prodotto esterno. Questa è una delle
preoccupazioni principali che abbiamo, e come Amministrazione
vigileremo perché questo sia mantenuto come punto di riferimento
specifico.
Ringrazio gli intervenuti; credo che si possa votare questo
disegno di legge, sapendo che va nella direzione auspicata.
Grazie.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 2: stesso risultato. Articolo 3:
stesso risultato.
Pongo in votazione la legge nel suo complesso:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK