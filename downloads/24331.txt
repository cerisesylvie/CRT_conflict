Consiglio Regionale della Valle d'Aosta - Oggetto del Consiglio n. 3282 del 6 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3282 del 6 febbraio 2008 - Resoconto
OGGETTO N. 3282/XII - Interrogazione: "Piano di bonifica
integrale ed urgente della discarica di Brissogne".
Interrogazione
Appreso dalla lettura della relazione Cossu che parrebbe
essere presente un'ipotetica contaminazione, peraltro non
suffragata né da studi scientifici né tanto meno da indagini
approfondite, della falda idrica da inquinanti provenienti dalla
discarica di Brissogne;
Considerato inoltre che la stessa relazione propone di
intervenire sulla discarica con una bonifica integrale e
urgente;
Ricordato che, nel passato, sulla stessa area di discarica
sono stati realizzati dei lavori di bonifica e di ripristino
ambientale;
Ritenuto fondamentale conoscere nei particolari quali erano i
lavori preventivati, gli interventi eseguiti e i soggetti
interessati a tali lavori;
i sottoscritti Consiglieri regionali
Interrogano
l'Assessore competente per sapere:
1) a quali anni vengono fatti risalire i primi interventi di
bonifica delle aree in premessa e quali aree e quali superfici sono
state interessate dai lavori;
2) a quali ditte erano stati affidati i lavori e per quale
importo;
3) a quali professionisti era stata affidata la progettazione
della bonifica e a quali altri la direzione lavori e per quali
importi;
4) se erano sorti dei problemi nella procedura di
aggiudicazione e nell'esecuzione dei lavori.
F.to: Venturella - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- La mia sarà una risposta telegrafica,
perché non ho degli elementi di risposta. Abbiamo fatto una
verifica negli uffici e non abbiamo rilevato alcun progetto o
intervento di bonifica della discarica del centro regionale di
Brissogne o di Quart. Peraltro il concetto di bonifica è ben
espresso dal d.lgs. 152/2006 che definisce tale operazione come
l'insieme degli interventi atti ad eliminare le fonti di
inquinamento e le sostanze inquinanti o a ridurre le concentrazioni
delle stesse presenti nel suolo, nel sottosuolo e nelle acque
sotterranee ad un livello uguale o inferiore ai valori delle
concentrazioni soglia di rischio, eccetera. Per cui documentazione
che faccia specifico riferimento ad interventi di questo genere non
ne ho. Vorrei però precisare, là dove si parla di un'ipotetica
contaminazione, che basta leggere le analisi trimestrali dell'ARPA
e salta fuori che è presente nella zona una contaminazione di tipo
biologico e non chimico, derivante dalla presenza della discarica,
probabilmente della discarica storica, non tanto di quella che è
stata realizzata e gestita secondo tecniche moderne.
Presidente
- La parola al Consigliere Segretario
Venturella.
Venturella (Arc-VA)
- Ci pare abbastanza strano,
Assessore, che lei non abbia notizie di ciò che è successo nelle
discariche di Quart e Brissogne, perché le ho avute io le
notizie...
(interruzione dell'Assessore Cerise, fuori microfono)
...bonifiche, bonifiche! E qua la faccenda è un po' strana,
perché si inserisce in un discorso dell'inceneritore per cui
l'inceneritore è funzionale a bonificare la discarica, perché
questa deve essere svuotata in quanto contamina il suolo.
Abbiamo chiesto in Commissione quale discarica, quella di
Brissogne o quella di Quart, perché forse le è sfuggito, ma la
discarica è già stata bonificata una volta - se vuole poi le faccio
avere copia delle deliberazioni di Giunta - e la prima
deliberazione che tratta di aree da bonificare risale (è necessario
qua fare un poco di storia) all'8 agosto 1986. In quella
deliberazione l'allora Assessore ai lavori pubblici, Fosson,
riferiva alla Giunta in merito alla necessità di provvedere con
urgenza alla redazione di un progetto esecutivo di bonifica
dell'area sita in Comune di Quart - che poi verrà cambiata, Comune
di Quart e Brissogne, tutte e due nel corso dei mesi - già
utilizzata come discarica di rifiuti solidi urbani.
Ci sono alcuni punti che rimangono molto oscuri: in primis, non
si sa bene a quali aree da bonificare si faccia riferimento nella
proposta attuale, perché da una parte si parla di discarica di
Brissogne, dall'altra abbiamo chiesto quali sono le aree e ci è
stato risposto che erano le vecchie aree utilizzate come discarica,
di Quart e di Brissogne, che sono proprio quelle oggetto delle
deliberazioni di Giunta. Qua c'è un problema, cari consiglieri: si
vuole in definitiva ipotizzare la costruzione di un qualcosa
pensando che chi sta dall'altra parte, cittadini e opposizione,
abbia una memoria molto corta. Adesso la memoria, se mi permette,
Assessore, gliela rinfreschiamo noi, perché su questo
affaire
della bonifica discarica ci sono dei punti
oscuri.
Il primo: la bonifica è già stata realizzata per 6 miliardi di
lire di quel tempo, che poi sono stati aumentati. Le dico anche
cosa si intendeva per bonifica: rimozione integrale dei rifiuti
fino a meno 1,5 metri dal livello del piano di campagna;
trasferimento dei rifiuti depositati alla discarica di Brissogne
con contenimento con materiali impermeabilizzante più inerbimento,
irrigazione, risistemazione dell'area e ricopertura. Quel luogo
dove oggi i tecnici da lei incaricati ci dicono che esiste una
necessità di bonificare urgentemente, questo è già stato progettato
e realizzato nel 1986, cioè non si sa bene qual è l'area. Fra
l'altro, colleghi Consiglieri - anche se pochi in questa sala, ma
l'importante è che rimanga agli atti - sapete chi è il realizzatore
e direttore dei lavori di questa bonifica già effettuata per più di
6 miliardi di lire? Spunta sempre il nome dell'ing. Ziviani, quello
che oggi ci viene a dire che bisogna ribonificare l'area, che a
quel tempo per circa 280 milioni fu incaricato di progettare, ma
anche di dirigere i lavori.
Vi è una novità in più, oltre a questo: bonifica già fatta per 6
miliardi di lire; già tutto fatto, perché lì si doveva costruire lo
svincolo dell'autostrada, perché lì si dovevano bonificare le aree
che contaminavano le falde idriche, fra l'altro ritorna questo
leitmotiv
dopo ventidue anni. Dicevo che esiste un'alta
cosa: su quei lavori esiste il primo problema del Presidente della
Regione Rollandin, perché proprio sulla bonifica della discarica
sorge il primo guaio giudiziario per Rollandin e per l'imprenditore
Follioley. In quell'area di discarica - Quart e Brissogne, ripeto,
tutte e due, dove proprio oggi i suoi esperti dicono che c'è
contaminazione e che bisogna bonificare in maniera integrale e
urgente - ci sono stati dei guai giudiziari, cioè il sig. Rollandin
allora Presidente della Regione pilotò l'appalto, fece vincere una
ditta (la ditta Follioley INES) e si beccò con sentenza passata in
giudicato un anno e quattro mesi di reclusione e che venne poi il
13 dicembre 1994 dichiarato decaduto dalla carica di consigliere
regionale. Su questo
affaire
della bonifica della discarica
si inseriscono dei problemi che sono: il primo, che non si sa bene
quale sia la bonifica della discarica da fare, che non si sa bene
quale sia la contaminazione; altri problemi riferiti alla non
responsabilizzazione dell'ARPA, perché si danno incarichi fuori per
quasi 1,5 miliardi di vecchie lire. In definitiva vi sono dei
problemi, crediamo, gravi e vogliamo far risaltare il fatto che o
non ci sono contaminazioni, oppure se vi sono contaminazioni vuol
dire che la bonifica già decisa non è stata fatta o è stata fatta
in maniera pessima: questo è il problema!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK