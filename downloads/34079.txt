Consiglio Regionale della Valle d'Aosta - Oggetto del Consiglio n. 2025 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Disabili
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2025 del 19 ottobre 2011 - Resoconto
OGGETTO N. 2025/XIII - Interpellanza: "Problematiche relative
al nuovo inquadramento contrattuale degli operatori di
sostegno".
Interpellanza
Avendo appreso da "La Stampa" del 5 ottobre 2011 che 43
operatori di sostegno firmavano una lettera in cui asserivano che:
"gli operatori di sostegno, nel passaggio dal contratto di lavoro
regionale a quello privato, sono stati assunti con un inquadramento
professionale notevolmente inferiore a quello precedente. Tale
profilo esclude completamente la dimensione progettuale didattica e
anche educativa, che fino ad ora ha rappresentato l'aspetto più
significativo del lavoro dell'operatore di sostegno, limitando, dal
punto di vista normativo, le mansioni possibili ad attività di tipo
esecutivo ed assistenziale";
Rilevando che gli stessi operatori di sostegno evidenziavano
come anche sul piano economico: "il passaggio dal datore di lavoro
pubblico a quello privato comporta: una riduzione dello stipendio
di circa 500 euro (comprendendo tra l'altro il mancato
riconoscimento dell'indennità di bilinguismo per una categoria alla
quale viene richiesto di continuare a svolgere attività didattiche
ed educative in lingua francese); la mancata fruizione dei buoni
pasto durante l'accompagnamento e l'assistenza in mensa dei ragazzi
(momento fondamentale per la promozione dell'autonomia personale,
elemento forse sconosciuto alla Società di Servizi S.p.A. e a chi
per essa); il passaggio oneroso a carico del lavoratore, dalla
cassa di previdenza Inpdap a quella Inps";
Constatato che "per ora", al fine di garantire la medesima
qualità del servizio e per senso di responsabilità nei confronti
dei ragazzi e delle loro famiglie, gli operatori di sostegno hanno
deciso di garantire i medesimi impegni, professionalità e
prestazioni;
Appurato quindi che "il servizio è stato garantito" per atto
di volontariato e non per capacità organizzative
dell'Amministrazione regionale;
Verificato infine che questa situazione ha provocato anche
distorsioni nel sistema di reclutamento, che ha consentito a
personale non idoneo di operare in un settore così
delicato;
i sottoscritti Consiglieri regionali
Interpellano
la Giunta regionale per sapere se intenda:
1) provvedere urgentemente al corretto inquadramento
contrattuale degli operatori di sostegno e alla corresponsione di
uno stipendio adeguato alle mansioni effettivamente svolte;
2) intervenire per sanare le questioni relative al buono
mensa ed in particolare alla piena conoscenza della lingua
francese, che non attengono solo alla dinamica salariale ma
innanzitutto alla qualità del lavoro;
3) correggere le distorsioni nel reclutamento del
personale.
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Egregio Presidente, cari colleghi,
l'interesse per noi e anche personale rimane soprattutto la
questione del lavoro, che mi sembra stia diventando una vera e
propria emergenza non solo nel territorio italiano, ma anche in
Valle d'Aosta.
È mia abitudine esporre le questioni a braccio, ma in questo
caso leggerò alcuni passaggi, perché sono esattamente le parole che
hanno usato i 43 operatori di sostegno che hanno scritto a
La
Stampa
:
"gli operatori di sostegno, nel passaggio dal
contratto di lavoro regionale a quello di tipo privatistico sono
stati assunti con un inquadramento professionale notevolmente
inferiore a quello precedente. Tale profilo esclude completamente
la dimensione progettuale didattica e anche educativa, che fino ad
ora ha rappresentato l'aspetto più significativo del lavoro
dell'operatore di sostegno, limitando, dal punto di vista
normativo, le mansioni possibili ad attività di tipo esecutivo ed
assistenziale"
. Sottolineo che queste cose non le sto dicendo
io per osservazione personale, ma le riportano 43 operatori di
sostegno. Gli stessi operatori poi rilevano che tale inquadramento
contrattuale di tipo diverso ha portato anche a ripercussioni sul
piano economico:
"il passaggio dal datore di lavoro pubblico a
quello privato comporta: una riduzione dello stipendio di circa 500
euro (comprendendo tra l'altro il mancato riconoscimento
dell'indennità di bilinguismo
- mi piace leggere di tale
questione, perché, quando posi il problema della prova di francese
in quest'aula e dissi che era inammissibile che degli operatori di
sostegno si trovassero ad operare nella scuola primaria valdostana,
dove il 50 percento dell'attività si svolge in lingua francese, che
non fossero sottoposti ad una prova di conoscenza della lingua
francese...dico cosa ci sta a fare una persona presa dal
collocamento che non sa una parola di francese in una classe dove
il 50 percento dell'attività è svolta in francese e dove, per
fortuna, grazie a delle leggi straordinarie, si insegna anche
adesso il
patois
...ma, per fortuna, prima o poi chi fa
onestamente una certa attività vede che si arriva tutti a
riflettere su queste cose... -
per una categoria, l'operatore di
sostegno, alla quale viene richiesto di continuare a svolgere
attività didattiche ed educative in lingua francese); la mancata
fruizione dei buoni pasto durante l'accompagnamento e l'assistenza
in mensa dei ragazzi (momento fondamentale per la promozione
dell'autonomia personale, elemento forse sconosciuto alla Società
di Servizi); il passaggio oneroso a carico del lavoratore, dalla
cassa di previdenza INPDAP a quella INPS".
Sono partito dalle parole dei lavoratori, ma voglio ringraziare
il collega Cerise che nel corso dell'altro Consiglio già aveva
aperto una riflessione in questi termini, con una precisazione:
sono perfettamente al corrente dello sforzo straordinario che tale
Amministrazione ha sempre fatto nel settore dell'assistenza ai
disabili. Questa premessa - altrimenti non si capisce perché poi
faccio delle critiche puntuali - per dire che abbiamo un numero di
insegnanti di sostegno inimmaginabile in nessun'altra realtà
europea, abbiamo un numero di operatori di sostegno unico nel
contesto europeo. Faccio quindi una premessa che risulta essere un
palese elogio all'Amministrazione, ma non perché partiamo da queste
condizioni non dobbiamo fare attenzione a riflettere su dei
meccanismi che si sono innescati con la costruzione della Società
di Servizi.
Premetto con chiarezza che partiamo da una situazione
importante, noi mettiamo in campo più personale, ma guardate che la
situazione è molto difficile. Non ho statistiche a disposizione per
dire se sono cresciuti in modo significativo i casi problematici, o
probabilmente una volta le famiglie non li facevano accedere
all'educazione come invece in modo importante si sta facendo oggi,
ma davvero la situazione dell'insegnamento in alcune classi è molto
difficile. Ci sono classi dove c'è un numero di alunni -
addirittura due casi di alunni autistici - che hanno bisogno di
un'attenzione enorme, quindi lo sforzo che bisogna operare in quel
contesto è enorme! Gli operatori di sostegno svolgevano una
funzione fondamentale perché, come sempre è stato riconosciuto, non
svolgevano solo un'operazione assistenziale. Hanno sempre firmato
il PEI, ossia hanno sempre collaborato alla stesura del PEI, quindi
è certificato quello che sto dicendo. Ci sono atti
dell'Amministrazione in cui il piano educativo individuale
dell'alunno è sottoscritto da un operatore di sostegno, quindi vuol
dire che partecipa, fa parte dell'
équipe
che lavora per
seguire questi ragazzi. Non può essere pertanto inquadrato - a mo'
di dire: "così risparmiamo" - come una semplice figura che svolge
un compito esecutivo-assistenziale, altrimenti non scriverebbe più
sul diario, non aiuterebbe più l'alunno a svolgere il compito
mentre è in classe...tenete conto che la maggior parte del tempo
l'alunno disabile la trascorre con l'operatore di sostegno,
l'insegnante di sostegno lavora 18 ore, spesso suddivise in 9 ore,
addirittura si arriva solo a 4 ore, perché abbiamo poche risorse.
Nonostante lo sforzo, purtroppo il numero degli insegnanti non è
sufficiente a coprire tutte queste figure. L'insegnante si occupa
di certi alunni 4-6 ore, quindi l'operatore di sostegno si deve far
carico di una mole di lavoro incredibile dal punto di vista
dell'educazione. Quello che abbiamo cercato di riportare in aula
non è tanto se il servizio erogato sia un servizio di qualità: è
che se continuiamo su questa strada, tale qualità non la possiamo
mantenere! Abbiamo imboccato una strada che porta la qualità in
declino a picco, perché alcune figure professionali, di fronte ad
un inquadramento di questo tipo, ad un'umiliazione senza pari,
hanno deciso di rinunciare ad un'attività che svolgevano da più
anni e di andare altrove a spendere la loro professionalità!
Cerchiamo di capire cosa sta succedendo e riprendo l'esempio di
prima, che non ho riportato per non fare casi specifici: abbiamo
degli autisti che guidano le auto della Regione, sono tutte persone
qualificate con la patente, non ci sogneremmo mai di dire:
"prendiamo un autista senza patente". Bisogna allora chiederci se è
normale che, siccome abbiamo sottoinquadrato queste persone, molte
stanno rinunciando a svolgere tale attività, siamo costretti a
ricorrere sempre più al collocamento e a prendere persone che
potrebbero non avere la patente...io non farei guidare un'auto ad
uno che non ha la patente.
La soluzione quindi non c'è magari oggi, si può dire che anche
in passato accadeva, ma noi dobbiamo guardare al futuro e per il
futuro dobbiamo costruire delle figure professionali, i giovani ci
sono, e il modo per formarli c'è; invece di fare corsi con
finanziamenti europei per sfornare migliaia di figure...che fanno
le estetiste..., potremmo anche puntare su altri settori per
qualificarli al massimo e cercare di riconoscere la professionalità
di queste figure. L'inquadramento attuale umilia tali persone, non
riconosce il compito da esse svolto nella scuola, compito svolto da
più di 10 anni. Qualcuno dice:
"le cose a scuola continuano ad
andare bene"
. Va bene, queste persone un minimo di senso di
responsabilità ce l'hanno, ma dobbiamo aspettare lo sciopero, la
rivolta? Dobbiamo aspettare che le famiglie protestino insieme a
tali figure, perché il servizio non è più erogato come prima?
Continuano a svolgere la loro attività, perché si tratta di
un'attività a contatto con l'essere umano, ma non può essere che
diciamo a delle persone di svolgere un atto di volontariato. Voglio
vedere se a noi consiglieri regionali dicessero: "vai comunque a
fare il consigliere come volontariato", magari ne parleremo fra un
po' dei costi della politica...allora non è possibile che delle
persone vengano di colpo sottoinquadrate, questo non è
assolutamente accettabile!
Presidente
- La parola al Presidente della Regione,
Rollandin.
Rollandin (UV)
- Grazie Presidente. L'interpellanza pone
dei problemi rispetto alla figura attuale, rispetto alle mansioni
che sono previste attualmente. Che il collega voglia portarsi
avanti nel chiedere che la figura professionale cambi ruolo...ne
prendo atto, ma oggi e da sempre il ruolo dell'operatore di
sostegno è stato un ruolo importante, che lei ha ricordato, un
ruolo efficace e apprezzato. Tutti gli anni abbiamo avuto questo
problema di ricorrere, nel momento in cui c'erano delle situazioni
particolari, anche a personale che aveva un ruolo specifico e
magari non con l'esperienza richiesta.
Per quanto riguarda i corsi, collega Donzel, i corsi fatti anche
per le estetiste sono i corsi che più hanno dato successivamente
una risposta con i posti di lavoro, anche a titolo individuale, non
necessariamente sotto la Regione. La qualifica di estetista non è
ancora nei programmi regionali per il momento, dunque le donne che
fanno questi corsi lavorano per conto proprio e trovano, per
fortuna, una collocazione importante; quindi i corsi sono uno
strumento importante per la programmazione.
Venendo alle domande puntuali, per quanto riguarda la prima:
"provvedere urgentemente al corretto inquadramento contrattuale
degli operatori di sostegno..."
, sono in corso le trattative
sindacali volte alla definizione di un contratto decentrato
integrativo fra Servizi S.p.A. e le organizzazioni sindacali, al
fine di riconoscere un adeguamento retributivo sugli importi
definiti dal contratto nazionale di categoria. Da informazioni
ricevute, la contrattazione dovrebbe approdare alla soluzione fra
10-15 giorni, sempre tenendo conto del contratto come per gli altri
attuali...
"Intervenire per sanare le questioni relative al buono mensa
ed in particolare alla piena conoscenza della lingua
francese..."
: nell'ambito della contrattazione, è in corso la
definizione dell'attribuzione del buono mensa, che verrà
riconosciuto. Per quanto riguarda la piena conoscenza della lingua
francese, la legge n. 12/1993: "Vérification de la connaissance de
la langue française du personnel d'inspection, de direction,
enseignant et éducatif des établissements scolaires de la
Région"...è titolo previsto...quindi prevede
dispositions
d'application, réglementation, déroulement de l'épreuve de
français, 4
e
épreuve écrite pour les examens d'Etat en
Vallée d'Aoste...
è titolo previsto per i dirigenti scolastici,
per gli insegnanti e per il personale educativo del comparto
scuola; non è mai stata richiesta per gli operatori di sostegno.
L'indennità di bilinguismo connessa al superamento della prova
attestante la conoscenza della lingua francese e voce accessoria al
trattamento retributivo del personale regionale è invece prevista
dalle vigenti norme per il solo personale del pubblico impiego
regionale. Gli operatori di sostegno, come è noto, non svolgono
attività didattica, ma esclusivamente partecipano all'attività
didattica educativa nell'ambito della loro funzione, volta al pieno
inserimento scolastico dell'alunno disabile e non devono essere in
possesso di un titolo abilitante all'insegnamento, quindi la loro
non è una funzione docente; questo ad oggi, poi prendo atto delle
sue sollecitazioni per il futuro, che sono un elemento di
valutazione.
Per quanto riguarda:
"correggere le distorsioni nel
reclutamento del personale"
, credo che abbia già spiegato
l'Assessore precedentemente. Nella risposta...la graduatoria era
esaurita, quindi si è fatto riferimento al personale, che poteva
essere chiamato dai centri di impiego, per l'assunzione degli
operatori di sostegno in possesso dei soli titoli, in sostituzione
di altrettante rinunce all'assunzione di personale che aveva
superato la prova selettiva; cosa che è stata detta stamani e che
non ripeto. Credo quindi che ad oggi la situazione sia stata
rispettata, se un domani si arrivasse ad una definizione diversa
della figura dell'operatore di sostegno, cambierebbero le regole e
sarebbero applicate in modo diverso...o comunque nella direzione da
lei auspicata. Oggi non è così, le regole sono state rispettate e
quindi non c'è stato questo intervento, se non nella misura oggi
prevista.
Presidente
- La parola al Consigliere Donzel.
Donzel (PD)
- Mi scusi, Presidente, se mi dichiaro
assolutamente non soddisfatto da questa risposta burocratica, che
non mi sarei mai aspettato da lei; glielo dico con assoluta
franchezza!
Intanto il fatto che stiate provvedendo oggi ad un tentativo di
integrare il contratto nazionale...
(interruzione del Presidente della Regione, fuori
microfono)
...queste persone sono già a scuola che lavorano e poi
certamente il contratto avrà valore retroattivo, ma se uno poteva
incontrare tali persone, che non sono migliaia...
(nuova interruzione del Presidente della Regione, fuori
microfono)
...non lo sapevano, perché ci hanno scritto una lettera dove
dicono che non lo sapevano...allora parliamo di un'informazione
pessima sulla quantità.
Resta il fatto dell'inquadramento: l'inquadramento prevede fra
l'altro...perché questa cosa avverrà sotto forma di
escamotage
...il nuovo contratto gli attribuisce due ore in
più alla settimana. È quindi chiaro che uno dice: "ti aumento lo
stipendio", ma è un trucchetto che va a coprire un aumento di
orario, ma non voglio darle una risposta in burocratichese,
sindacalese, come lei ha risposto a me, sto nel merito delle
questioni, soprattutto la questione del francese.
Mi permetta se dissento totalmente da questo tipo di risposta,
perché tali persone hanno sempre superato una prova che non era
quella degli insegnanti, ma una prova di conoscenza della lingua
francese fino ad oggi che non la devono più superare. Io le chiedo
se le sembra normale che una persona che non conosce una parola di
francese stia in una classe dove per il 50 percento si...
(nuova interruzione del Presidente della Regione, fuori
microfono)
...no, può essere preso chiunque dal collocamento...dicevo, se
una persona che non sa una parola di francese sta per il 50
percento del suo tempo in una classe dove si parla in francese, con
un bambino che deve reagire in francese alle cose...questo allora
non è normale, va richiesto nel reclutamento la conoscenza della
lingua francese, non può essere che una persona che non la sa stia
in una classe della Valle d'Aosta; glielo devo dire io questo? Non
lo so! Lei mi parla di prove che superano gli insegnanti, non sto
parlando di quelle prove: sto parlando di una conoscenza minima
della lingua francese che in questo caso non viene verificata ed è
un fatto gravissimo! Dopodiché, essendo inquadrati prima con un
contratto regionale, non solo veniva verificata la conoscenza
minima della lingua francese, ma avevano l'indennità di bilinguismo
non degli insegnanti, ma dei dipendenti regionali, cosa che invece
non è più. Il fatto poi che lei dice:
"vedremo in seguito di
riconoscere questo lavoro"
...io le ripeto: verifichi bene, ci
sono degli atti amministrativi denominati PEI (piano educativo
individuale) che sono sottoscritti da tali figure. Siccome lì
bisogna passarci ore ed ore a lavorarci, spieghi lei a questi
operatori di sostegno che devono lavorarci sopra ore ed ore e hanno
soltanto una funzione non di tipo educativo...glielo vada a dire di
lavorare ore ed ore su documenti molto complessi per contribuire
alla costruzione di un piano educativo e poi a dirgli: "no, voi non
avete dal punto di vista contrattuale questo riconoscimento". Mi
sembra una follia burocratico-giuridica...dicendo però "lo dovete
fare", perché i dirigenti dicono: "guardate che dovete collaborare
anche voi, non è che dovete solo portare in bagno o a prendere una
boccata d'aria questi ragazzi". Io dico: verificate come si sta
applicando questo meccanismo. Francamente mi riservo di dire...non
so se tali persone, visto che le inquadrate così, abbiano titolo a
firmare un PEI e a collaborare in questo modo alla formazione
educativa di un ragazzo. Sono estremamente preoccupato da tale tipo
di passaggio, che viene estremamente sottovalutato! Sul
reclutamento è possibile concertare...come si assumono dal
collocamento una serie di figure che abbiano determinati requisiti
di idoneità e non invece prendere semplicemente sulla base di un
titolo di studio generico...ad esempio, non mi risulta che sia
previsto il titolo di studio diciamo acquisito nella nostra
regione, può essere anche acquisito fuori dalla Valle d'Aosta e
quindi senza la conoscenza della lingua francese.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK