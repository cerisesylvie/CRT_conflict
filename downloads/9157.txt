Consiglio Regionale della Valle d'Aosta - Oggetto del Consiglio n. 3679 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3679 del 20 aprile 1988 - Resoconto
OGGETTO N. 3679/VIII - INSEDIAMENTO DI UNO STABILIMENTO
INDUSTRIALE NELL'AREA DELLA SORGENTE DI LA SAXE IN COURMAYEUR.
(Interrogazione).
PRESIDENTE:
Do lettura del testo dell'interrogazione
presentata dal Consigliere Torrione:
INTERROGAZIONE
La decisione, seppur contrastata, assunta dal Comune di
Courmayeur, di cedere all'Amministrazione regionale l'area della
sorgente sulfurea di La Saxe per la costruzione del Capannone
Grive, non può non destare perplessità e stupore.
La vicenda è d'altronde troppo nota per essere ulteriormente
illustrata nel dettaglio, certo è che non si può rimanere
indifferenti, pur nel rigoroso rispetto delle autonome
determinazioni comunali, di fronte a questo atteggiamento della
maggioranza del Comune di Courmayeur che rinuncia aprioristicamente
ad una opportunità turistica in più, rappresentata appunto dal
termalismo, a favore di una attività industriale che, seppur
prestigiosa, potrebbe localizzarsi anche altrove senza pregiudizio
per l'eventuale sfruttamento della predetta sorgente.
Tutto ciò premesso il sottoscritto Consigliere
regionale
INTERROGA
l'Assessore competente per conoscere:
a) se la Giunta abbia definitivamente stabilito di insediare
sull'area della sorgente sulfurea di La Saxe di Courmayeur il nuovo
stabilimento industriale della Grivel;
b) se la Giunta ritiene che sia compatibile l'attività della
Ditta Grivel con lo sfruttamento della sorgente in questione ed in
caso affermativo sulla base di quali perizie di ordine
tecnico;
c) se non è possibile, in accordo con il Comune di
Courmayeur, ipotizzare una nuova localizzazione del Capannone
industriale della Grivel;
d) quali siano le decisioni della Giunta in merito alla
possibilità di sfruttare nello stabilimento termale di
Pré-Saint-Didier la proprietà dell'acqua sulfurea di La
Saxe.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Rispetto alle domande poste dagli
interroganti porto queste risposte: primo - è attualmente in fase
istruttoria la redazione di uno schema di convenzione da stipularsi
con l'impresa GRIVEL per l'insediamento della medesima in un'area
sita in Courmayeur, località Bagni di La Saxe; secondo - si ritiene
compatibile tale insediamento con lo sfruttamento delle acque
sulfuree che scaturiscono da una sorgente sita ai margini delle
aree interessate, sulla base di uno studio commissionato dal Comune
di Courmayeur, con deliberazione n. 122 in data 28 maggio 1986, al
Prof. Roberto Gualtierotti dell'Università di Milano.
Da questa indagine e da un'ulteriore lettera indirizzata al
Sindaco di Courmayeur dall'esperto citato, in risposta ad un
quesito specifico, risulta che, qualora l'acqua sorgiva venisse
captata con le dovute accortezze, non vi sarebbero pericoli di
inquinamento o di perdita delle caratteristiche organolettiche
proprie della stessa, pur con uno stabilimento industriale situato
nelle vicinanze.
Terzo - l'area già individuata in accordo con il Comune di
Courmayeur appare la più adeguata alle esigenze della società,
occorre far rilevare che l'area prescelta era già stata inserita
nei piani urbanistici comunali quale zona industriale.
Quarto - per quanto concerne l'utilizzo delle acque sulfuree, si
segnala che le amministrazioni comunali interessate stanno
esaminando le migliori possibilità di sfruttare le acque di La
Saxe.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Questo argomento era già stato
sollevato da noi, in sede di Consiglio regionale, con una
precedente interpellanza e, grosso modo, non è che la situazione si
sia modificata sostanzialmente.
Sono estremamente rispettoso delle autonomie comunali, ma certo
che l'ultimo resoconto della seduta consiliare del Comune di
Courmayeur a me è sembrato un pochino ridicolo, anche perchè il
Presidente della GRIVEL, signor Gobbi, ha dato le dimissioni perchè
una parte del Consiglio comunale aveva delle opinioni contrastanti
con le sue, e cioè di non volere questo insediamento industriale in
quella zona. Quando il Consiglio comunale ha votato, in maniera
molto contrastata, l'insediamento industriale nell'area
interessata, e cioè quella della sorgente sulfurea, pare che abbia
ritirato le sue dimissioni: la
politica, evidentemente,
ispira dei grandi gesti come questi. Non ho capito se uno viene
nominato Consigliere per tutelare sé stesso o per tutelare gli
interessi della collettività.
A prescindere da questa valutazione, devo dire che tutto sommato
questa decisione ci lascia comunque perplessi, al di là delle
assicurazioni che mi ha dato l'Assessore per quanto riguarda le
perizie dei tecnici, che dicono che l'attività industriale e quella
di sfruttamento della sorgente sulfurea sono compatibili. Ci lascia
perplessi perchè invadendo quell'area si toglie una opportunità a
Courmayeur; ecco perchè mi lascia ancora più perplesso il fatto che
questa acqua venga convogliata e sfruttata a Courmayeur. E queste
argomentazioni sono le stesse che poi hanno addotto i
rappresentanti della minoranza consiliare, e anche parte della
maggioranza, in sede di Consiglio comunale.
Ha sempre detto, il Gobbi, che non è giusto che ci sia
un'economia basata soltanto sul turismo anche a Courmayeur, ed è
vero; se Courmayeur vuole attrezzarsi in maniera diversa per
trasformare la sua economia da eminentemente turistica in
industriale, sono fatti di Courmayeur, anche se mi lascia perplessa
questa vocazione industriale di un comune che ha un assetto
puramente turistico.
Mi rendo conto che la GRIVEL ha un prestigio da difendere ed è
anche un punto di riferimento; il discorso è se si debba collocare
proprio questa fabbrica nello stesso posto dove c'era questa
sorgente che aveva una sua tradizione ed un suo sfruttamento. Tutto
si può fare, però credo che, prima di firmare questa convenzione,
la Giunta debba fare una ultima riflessione, che è quella di vedere
se è possibile sfruttare in loco questa sorgente sulfurea di La
Saxe. Se non è possibile, avrà vinto la tesi di coloro che
sostenevano che proprio lì andasse insediato uno stabilimento
industriale.
Credo che, senza perdere il nome dei GRIVEL, se ci fosse stata
questa opportunità di trovare una diversa localizzazione, si
sarebbero conciliate due attività, quella termalistica e quella
industriale, che possono avere una valenza notevole per l'immagine
di Courmayeur ed anche per quelle che
sono le possibilità
occupazionali, sia sfruttando l'aspetto termalistico, sia quello
industriale.
Sembra quasi che sia diventata una questione di principio quella
di andare a localizzare e a collocare un capannone industriale in
quell'area; ebbene, i rappresentanti della maggioranza di
Courmayeur si assumeranno tutta questa responsabilità, che noi
comunque non ci sentiamo di condividere. Esperiamo ancora che
sia praticabile un'ulteriore trattativa con il Comune per
scongiurare il pericolo che abbiamo denunciato anche attraverso
questa interrogazione, cioè quello di sconfiggere una possibilità
termalistica per Courmayeur, con tutte le conseguenze sul piano
turistico che una simile iniziativa può avere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK