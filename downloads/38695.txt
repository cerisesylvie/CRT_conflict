Consiglio Regionale della Valle d'Aosta - Oggetto del Consiglio n. 2189 del 8 giugno 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2189 del 8 giugno 2016 - Resoconto
OGGETTO N. 2189/XIV - Ricomposizione delle Commissioni
consiliari permanenti.
Rosset (Presidente) -
Procediamo con il punto 31.001
all'ordine del giorno. Porto a conoscenza l'Assemblea delle
sostituzioni che sono avvenute all'interno delle varie commissioni:
I Commissione: è stato sostituito il consigliere La Torre dal
consigliere Fosson; il consigliere Follien dal consigliere
Bertschy; il consigliere Gerandin dal consigliere Chatrian; il
consigliere Restano dal consigliere Marco Viérin. La Commissione si
riduce da 10:9 a 6:3 nel rapporto.
II Commissione: il consigliere Isabellon è sostituito dal
consigliere Fosson; il consigliere Rosset è sostituito dal
consigliere Fabbri.
III Commissione (rapporto 5:2): il consigliere Nogara è
sostituito dalla consigliera Morelli.
IV Commissione (rapporto 5:2): il consigliere Farcoz è
sostituito dalla consigliera Péaquin; il consigliere Bertschy è
sostituito dal consigliere Nogara.
V Commissione: la consigliera Morelli è sostituita dal
consigliere Roscio; il consigliere Gerandin è sostituito dal
consigliere Bertschy e la consigliera Péaquin è sostituita dalla
consigliera Certan.
Per quanto riguarda la Commissione di regolamento, con decreto
odierno, il Presidente del Consiglio è sostituito dal sottoscritto
e il consigliere Gerandin è sostituito dal consigliere Bertschy. Ha
chiesto la parola il consigliere Bertin. Ne ha facoltà.
Bertin (ALPE) -
Io non ho seguito nel dettaglio la
questione, ma vorrei sollevare due aspetti generali: uno che
riguarda il consigliere Gerandin che ieri ha assunto una posizione
piuttosto anomala, per non dire altro, il quale da una parte si
dice appartenente alla minoranza, ma poi è iscritto a un gruppo di
maggioranza. Una situazione alquanto assurda.
Ancora più assurda, degna delle comiche, è poi la posizione
sostenuta ieri dal capogruppo di UVP, il quale ha ammesso
candidamente di essere in maggioranza, ma con una parte del gruppo
che è in minoranza.
È una posizione francamente ridicola, nel senso che l'ABC della
politica e del funzionamento delle istituzioni rende questa
posizione insostenibile: un gruppo è di maggioranza o è di
opposizione, non può avere una parte di maggioranza e una parte di
opposizione. Questo è l'ABC della politica prima, delle istituzioni
poi, pertanto, non l'ho seguita ma questa questione deve essere
risolta.
Un altro aspetto che voglio sottolineare è il fatto che da ieri
- per la prima volta dal 1983, quando è stata istituita la
Presidenza del Consiglio e l'Ufficio di Presidenza - la minoranza
non è presente nell'ufficio di Presidenza. Peraltro nel lontano
1983, il Presidente era stato addirittura indicato dalla minoranza;
ma comunque da allora ad oggi, per trenta e passa anni, l'ufficio
di Presidenza è stato sempre composto dalla maggioranza e
dall'opposizione, con persone designate dalla minoranza. Per la
prima volta si è interrotta questa prassi consolidata sul come si
formano gli uffici di Presidenza e abbiamo un ufficio di Presidenza
formato esclusivamente da membri designati dalla maggioranza, tra i
quali il consigliere Cognetta rappresenta in ufficio la maggioranza
ed essendo un rappresentante della maggioranza, si pone il problema
anche in questo caso del ruolo di questo Consigliere: si considera
ancora di maggioranza o di minoranza? È un po' questo
l'aspetto.
Non vorrei che si formassero poi queste minoranze "gialle",
riprendendo un termine che si usava riferito ai sindacati gialli
degli Stati Uniti: sindacati foraggiati e istituiti dai proprietari
delle aziende, dai padroni che giocavano un po' di qua e un po' di
là. Bisogna che ci sia chiarezza su chi è in maggioranza e su chi è
in minoranza, perché le cose funzionino bene, al di là delle
questioni strettamente regolamentari. Abbiamo ieri rotto una
consuetudine trentennale e bisogna tenerne conto.
Questi sono i due aspetti che sollevo, non riferiti tanto al
Presidente del Consiglio che, abbiamo visto ieri, prestandosi a
questo giochino, ha dato la cifra di quella che sarà la sua
Presidenza, ma, in generale, mi rivolgo ancora a chi ha un senso
del funzionamento delle istituzioni in termini generali: come poi
possono funzionare le istituzioni, quando c'è poca chiarezza e ci
sono questi giochini, i quali hanno degli effetti anche sul
funzionamento delle istituzioni piuttosto importanti?
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Vorrei specificare a quest'aula una cosa
molto semplice, che magari è sfuggita ieri a tanti che hanno
seguito i lavori: c'è stato un certo momento di convulsione di ciò
che è accaduto che mi ha decisamente sorpreso.
Vorrei precisare due o tre cose. La prima è che ovviamente sono
un esponente dell'opposizione, direi dell'unica opposizione che c'è
in questa Regione, di conseguenza a pieno titolo posso
rappresentare il posto dell'opposizione all'interno del Consiglio
Valle.
Vorrei ricordare che qualcuno invece c'è stato per decenni
all'interno del Consiglio Valle, ha fatto tutto quello che poteva
fare senza nessun problema, anzi, spendendo e spandendo e oggi
viene qui a farmi la morale.
Secondo aspetto molto importante, direi che anche sulla
successiva votazione del Segretario, qualcuno ha preso voti che
forse non erano direttamente correlati al proprio gruppo, anche lì
nessuno ha avuto nulla da ridire, però chissà perché si guarda i
voti che ho preso io; tra l'altro non essendo neanche stato
candidato, è questa la cosa più divertente. Probabilmente, qualcuno
ha cercato di giocare e di mettermi in mezzo, su questo posso
essere d'accordo con voi, ma lei non ha detto questo, collega
Bertin: lei ha detto che io mi sono venduto. Se volessimo essere
precisi sui venduti, mi permetta, qui ne avremmo da dire di ogni,
anche su di voi: vogliamo parlare di quello che fate nei vari
comuni? Vogliamo parlare di tutti gli accordi che avete fatto negli
anni? Vogliamo parlare anche delle trattative che avete fatto fino
adesso e per le quali voi siete rimasti fuori? Se volessimo dirci
tutto, ce lo possiamo anche dire, però dovremmo cercare di
mantenere un contegno istituzionale - io credo - e non trasformare
le cose a proprio piacimento, soprattutto per quanto riguarda la
mia persona. Se fossi veramente un esponente di maggioranza, a
questo punto io starei zitto, come fa normalmente la maggioranza:
resta in silenzio. Invece io sono qui per dire una cosa molto
chiara: lei da un punto di vista politico, è quello che
maggiormente ha minato la famosa
"renaissance"
, se la
ricorda? Lei è stato l'artefice più grande del fallimento di
quell'operazione politica. Ovviamente accompagnato molto bene dalla
sua collega Certan. Quindi per cortesia, non dica a me chi si
vende, chi non si vende, chi fa e chi non fa, perché veramente ne
avremmo da dire di ogni.
Per quanto riguarda invece la questione della Vicepresidenza, io
vorrei essere, ancora una volta, più chiaro: è un ruolo di garanzia
che io porterò avanti con il lavoro che ho sempre fatto, cioè di di
estrema opposizione, ma una opposizione costruttiva, perché io le
cose me le studio e poi parlo; non leggo i giornali e faccio
interpellanze a caso, come magari fa qualcuno, anche del mio
gruppo. Chiaro? Quindi per cortesia, restiamo in un ambito
istituzionale tutti quanti, sennò diventa un pollaio, cosa che voi
volete fare sempre più spesso.
Presidente -
Ha chiesto la parola il Consigliere Bertin.
Ne ha facoltà.
Bertin (ALPE) -
Sul fatto del pollaio e su chi fa il
pollaio, lasciamo stare, rimaniamo sul piano istituzionale, perché
altrimenti qui la polemica continuerebbe sul piano politico, e
rimanendo sul piano istituzionale il suo collega di gruppo non ha
la sua stessa posizione, per cui c'è un problema di chiarezza
istituzionale. Le ripeto, poi lei mi risponde sul piano politico e
io avrei tante altre cose da dire, che non dico qua perché non è il
caso, ma restiamo sul piano istituzionale. Il suo collega dice
altro, pertanto la questione si pone, ed è evidente che si pone.
Poi dovete anche decidere un po' da che parte state l'uno e
l'altro. La questione c'è e rimane, non è chiusa così, dovete anche
un po' decidere come gruppo se siete di qua o di là.
Presidente -
Ha chiesto la parola la Consigliera Certan.
Ne ha facoltà.
Certan (ALPE) -
Dopo questa lezione, credo che il collega
Cognetta dovrebbe vergognarsi...
Presidente -
Chiederei, per cortesia, un atteggiamento un
po' più appropriato all'Assemblea; evitiamo la guerra. Io posso
capire la questione politica, il ruolo è istituzionale, lasciamo
perdere i fatti personali.
Certan (ALPE) -
...gli lasciamo tranquillamente fare
l'opposizione che crede; il nostro gruppo non ha i problemi che ha
il suo gruppo, e quindi credo che ognuno debba pensare innanzitutto
a se stesso. Comunque, il tempo è galantuomo, il tempo chiarirà
tutto e, caro collega Cognetta, se lei mi ritiene responsabile del
fallimento della
"renaissance"
per come la intendeva lei e
per come è stata intesa da alcuni altri, io sono estremamente
orgogliosa e fiera di esserne stata l'artefice. Visti i risultati
di ieri e quello che lei definisce essere stato un passaggio
democratico, se lei ritiene che sia io la causa del fallimento
della "renaissance" -sappiamo benissimo tutti perché è fallita, non
certo per colpa né mia, né del collega Bertin, né del gruppo ALPE,
che ha sempre in modo chiaro detto certe cose, non ha mai creduto
in alcuni personaggi, ma ha sempre creduto nell'alternativa
-ribadisco: se lei mi ritiene responsabile del fallimento di quel
tipo di "renaissance", ne sono fiera, orgogliosa e ne sarò
responsabile di fronte ai valdostani.
Presidente -
Io mi sento in dovere di rispondere al
collega Bertin, io credo che dal punto di vista istituzionale le
votazioni di ieri siano state chiare. Capisco l'amarezza, ma non
posso agire diversamente, se non prendere atto di quanto questa
Assemblea ha deciso, indipendentemente da maggioranza e minoranza.
È l'organo che decide, l'organo ha deciso la nomina di Cognetta,
altro non esiste.
Ha chiesto la parola il Consigliere Bertschy. Ne ha facoltà.
Bertschy (UVP) -
Per chiarire in questo momento la
situazione del gruppo, come è corretto che sia, ma con la massima
tranquillità. In piena libertà abbiamo fatto le nostre discussioni,
in piena libertà abbiamo ragionato su questo momento politico: ciò
che ha dichiarato ieri il collega Gerandin è quello che è venuto
fuori dalle discussioni: in questo momento la maggioranza è a
ventisette, il gruppo sta facendo il suo lavoro con l'espressione
che c'è; non ci sono motivi per i quali non poter ragionare in
questo senso. Per fortuna, la libertà di pensiero e di espressione
c'è, ognuno prende le sue posizioni. Per quanto ci riguarda, non
c'è niente di ridicolo. Poi, se tutto quello che fanno gli altri è
ridicolo, l'importante è che sia chiara la posizione: il collega
Gerandin ieri l'ha detto, ha votato i nostri candidati alle due
cariche e manterrà la sua posizione. Stop.
Presidente -
Non ci sono altre richieste, possiamo
proseguire quindi rispetto a quanto già annunciato sui cambiamenti
nelle Commissioni e possiamo procedere alla votazione palese sulle
proposte annunciate. Dichiaro aperta la votazione.
Presenti: 34
Votanti           
: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK