Consiglio Regionale della Valle d'Aosta - Oggetto del Consiglio n. 1877 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1877 del 9 marzo 2016 - Resoconto
OGGETTO N. 1877/XIV - Interpellanza: "Individuazione di
ulteriori misure per l'incentivazione della mobilità
sostenibile".
Follien (Presidente) -
Punto n. 25 dell'ordine del
giorno. Per l'illustrazione, la parola al Consigliere Roscio.
Roscio (ALPE) -
Oggi è un po' difficile riuscire a
seguire correttamente i lavori del Consiglio, perché c'è tutto un
sommovimento dell'ordine del giorno, ma ad ogni modo questa nostra
iniziativa prende come contenitore lo scopo di cercare di
migliorare sempre di più la qualità dell'aria, che è un tema del
quale si dibatte moltissimo nel momento in cui ci sono delle
criticità sulla qualità dell'aria, e nel momento in cui
sostanzialmente piove o nevica e quindi le polveri si abbattono, il
tema sembra che non esista più. Mentre invece, come abbiamo già
avuto modo di dire più di una volta, il tema della qualità
dell'aria e in generale dell'ambiente, è un tema che andrebbe visto
e programmato, se si vogliono avere dei risultati concreti. Ad ogni
modo, questa è un'iniziativa direi interdisciplinare, perché
riguarda diversi settori. Riguarda soprattutto il settore
dell'energia, ma ha delle ricadute su quello dei trasporti, anche
sulla sanità e sulla scuola, perché ha come punto di partenza la
legge regionale che parla di energia, legge europea approvata
l'anno scorso, dove in un articolo si parla proprio di sviluppo
della mobilità sostenibile, che è stata interpretata dal Governo
con una delibera di Giunta che prevede l'attivazione di una rete di
punti per ricaricare le auto elettriche. E questa è una cosa
certamente positiva, che però richiede investimenti, richiede
progettazione e tempi lunghi. E siccome la tecnologia ad oggi è
ancora in fase di sviluppo, uno sviluppo velocissimo, bisognerebbe
anche pensare al futuro, perché un domani bisognerà pensare anche
che le batterie per le auto elettriche potranno essere smaltite, e
ancora oggi non è dato sapere come, ma questo è un altro discorso.
Anche a livello nazionale, il collegato ambientale recentemente
approvato e pubblicato in Gazzetta Ufficiale solo alla fine di
gennaio, prevede che ci siano sia dei fondi ma anche delle
disposizioni, per incentivare la mobilità sostenibile; in
particolar modo l'articolo 5 dove ci sono sì pochi finanziamenti,
perché a livello statale sono solo 35 milioni di euro, ma che
servono per fare un programma nazionale di mobilità sostenibile per
i percorsi casa/scuola e casa/lavoro.
E in questo vi sono delle iniziative che invece non richiedono
grandi investimenti e grandi infrastrutturazioni e non richiedono
di aspettare che le tecnologie siano mature perché - e questo è
contenuto anche nella legge regionale sui trasporti (n. 29/97) -
iniziative come il
car-pooling
o il
car-sharing
, cioè
dividere le automobili tra più persone che ha sicuramente dei
vantaggi sia dal punto di vista della viabilità, ma anche da quello
ambientale, oppure puntare sulle mobilità come per esempio la
bicicletta, sono fortemente volute dal Governo anche come mezzo di
prevenzione per problemi sanitari legati alla vita sedentaria.
Partendo da questo, siccome mancano ancora i decreti che devono
essere approvati entro sessanta giorni dalla pubblicazione della
legge in Gazzetta, noi chiediamo se il Governo abbia intenzione di
avviare dei progetti, perché nel momento in cui dovessero arrivare
i decreti e il Governo si trova senza progettualità, ovviamente
questi fondi per pochi che siano, andrebbero persi. E siccome sono
questioni dove è più importante avere le idee, che avere i
finanziamenti, queste sono cose che si potrebbero fare
nell'immediato in attesa che noi aspettiamo l'infrastrutturazione e
anche poi l'evoluzione della mobilità con motori elettrici. Quindi
noi con questa interpellanza chiediamo al Governo quale idea abbia
sulla promozione di ulteriori misure per la mobilità sostenibile,
al di là di quella elettrica.
Presidente -
La parola all'Assessore Marguerettaz.
Marguerettaz (UV) -
Come ha ben detto il collega Roscio,
questo è un argomento trasversale che riguarda più Assessorati,
dall'Ambiente all'Industria, perché si occupa di energia e di
trasporti. Quindi rispondo cercando di fare una sintesi, partendo
proprio dall'
incipit
, ovvero dall'articolo 5 della legge n.
221, che è sicuramente un riferimento interessante, ma il comma 2
recita: "...per il finanziamento dei progetti disposti da uno o più
enti locali riferiti ad un ambito territoriale con popolazione
superiore a centomila".
Quindi bisogna capire esattamente quello che potrà essere,
perché ovviamente per presentare questi progetti, bisognerà mettere
insieme più Comuni, ma per la Valle d'Aosta bisogna mettere tutti i
Comuni, bisognerà fare un'operazione di raccordo, perlomeno con il
Celva, perché, in caso contrario, non avremmo accesso. Sono dei
ragionamenti che si stanno facendo, ma i decreti ministeriali
saranno fondamentali per capire come agire e cosa proporre.
Nel frattempo, collega, non le sarà sfuggita la delibera che
abbiamo adottato per migliorare e ampliare la rete ciclabile del
Comune di Aosta, attraverso la realizzazione di diversi tratti di
pista ciclabile a completamento delle parti esistenti, in modo da
garantire una maggiore penetrazione dei tracciati verso il centro
cittadino, per un totale di circa nove chilometri aggiuntivi. La
spesa complessiva pari a 3,3 milioni è finanziata attraverso i
fondi di programma di investimenti per la crescita e l'occupazione
(FESR), e del piano nazionale per la sicurezza stradale. Quindi
pista ciclabile non più come prodotto turistico, ma come rete
funzionale allo spostamento. Esattamente quello che dice poi
l'articolo 5 casa/scuola, casa/lavoro.
Un intervento analogo nel comune di Sarre, anche questo poco
meno di mezzo milione.
Questi sono interventi fondamentali, perché la pista ciclabile
che oggi noi abbiamo è bellissima, interessante, ma è poco
utilizzata per i trasferimenti dal punto di vista lavorativo,
perché molte volte è in luoghi non antropizzati, dove non ci sono
le sedi. Ecco perché è fondamentale creare le condizioni.
Ovviamente poi ci sono una serie di interventi che si stanno
facendo, dove adesso dovrebbero entrare in funzione alcuni
parcheggi importanti, che consentiranno di arrivare in città,
lasciare la macchina e in quei luoghi immaginare di poter fare
delle operazioni di
car-sharing
e soprattutto di
bike-sharing
.
Per cui, su questi argomenti c'è la volontà di creare una rete.
Concludo anche dicendo che diversi sono i contatti che abbiamo con
soggetti che si occupano di
ebike
, le biciclette a pedalata
assistita, che potrebbero essere un ottimo strumento per dare un
servizio anche a quelle zone collinari che hanno una barriera
proprio fisica all'utilizzo della bici. Non ovviamente a fini
sportivi ma ai fini dello spostamento, che con queste
ebike
molto performanti potrebbero essere degli strumenti molto utili.
Quindi diciamo che non solo spostamenti e mobilità sostenibile per
il turismo, ma anche per la cittadinanza.
Presidente -
Per la replica, la parola al Consigliere
Roscio.
Roscio (ALPE) -
Ringrazio l'Assessore Marguerettaz che si
è preso la briga di rispondere pur nell'interdisciplinarità, dove
forse era quello meno coinvolto. Non posso dirmi soddisfatto della
risposta, perché non stiamo parlando al bar amichevolmente su se
sia meglio la pista ciclabile, piuttosto che l'iniziativa di
car-sharing
per la vallata laterale.
Avrei voluto una risposta un po' più strutturata, la Regione
sull'idea proprio che si sta pensando a mobilità per casa/scuola e
casa/lavoro e non per fini di svago, ha in mente dei progetti un
po' integrati che nel momento in cui arriveranno i decreti
nazionale, può mettere in campo immediatamente per accedere ai
fondi oppure no? Da quello che sento, mi sembra di capire che è no,
che al di là delle intenzioni, mi sembra che alla fine una
progettualità e qualcosa di più strutturato in questo momento non
ci sia. Noi vorremmo sollecitare, siccome i decreti devono ancora
arrivare e, conoscendo i tempi, saranno ben più di sessanta giorni
quelli che saranno necessari. Noi chiediamo che su questo si faccia
proprio un lavoro di rete con gli Assessorati, che coinvolga tutti
quelli che sono interessati, dall'energia ai trasporti
all'ambiente, e per mettere insieme anche il Celva -giustamente,
visto che si chiede che la popolazione sia vasta, e noi auspichiamo
questo - per portare veramente dei progetti che si possano
realizzare in fretta. Anche perché, leggendo la legge del 1997, per
esempio sui trasporti, quello che c'è scritto agli articoli
destinati al car-pooling o al car-sharing come le iniziative per
agevolare i cittadini, non esistono.
C'è addirittura il parcheggio gratuito per chi fa queste cose. A
noi non risulta che siano state messe in campo. La ciclabile
dell'
envers
è molto bella, peccato che in questo momento sia
chiusa, perché tutto il periodo invernale non è fruibile, c'è
proprio il regolamento che dice che il periodo invernale è chiusa.
Quindi chi la usa, la usa a proprio rischio e pericolo. Quindi
bello avere la ciclabile, però bisognerebbe anche poi garantirne
l'apertura. Noi chiediamo su questo un maggiore impegno, perché
sennò si rischia veramente di rimanere ai discorsi da bar, e di non
fare poi più azioni concrete.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK