Consiglio Regionale della Valle d'Aosta - Oggetto del Consiglio n. 2513 del 12 dicembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2513 del 12 dicembre 2016 - Resoconto
OGGETTO N. 2513/XIV - Illustrazione del disegno di legge n.
96 (Legge di stabilità regionale per il triennio 2017/2019) e del
disegno di legge n. 97 (Bilancio di previsione per il triennio
2017/2019).
Rosset (Presidente) -
Passiamo ai punti n. 4.01 e 4.02
dell'ordine del giorno, come già illustrato nell'enunciazione
dell'ordine dei lavori. Ha chiesto la parola il Consigliere La
Torre; ne ha facoltà.
La Torre (UV) -
Mi accingerei a presentare la relazione,
però non so se è stata distribuita... allora aspettiamo che venga
distribuita.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Per l'organizzazione dei lavori,
Presidente Rosset. Se fosse possibile avere anche la relazione
dell'Assessore Perron, se è pronta, ci portiamo avanti con i
lavori.
Presidente -
La facciamo distribuire. Nel frattempo do la
parola al Consigliere La Torre, che ne ha facoltà.
La Torre (UV) -
Credo che adesso la relazione sia a
disposizione di tutti.
Signor Presidente, Signori Assessori, illustri colleghi, sarò
breve. Anche quest'anno ho l'onore e l'onere di essere il relatore
del disegno di legge n. 96 e del disegno di legge n. 97 (Bilancio
di previsione della Regione autonoma Valle d'Aosta/Vallée d'Aoste
per il triennio 2017/2019) e ringrazio per la fiducia accordatami.
Il compito che mi è stato affidato, e che ormai svolgo da numerosi
bilanci - questo sarà l'ultimo perché credo che sia giusto lasciare
spazio ad altri - è importante e delicato e mi ha permesso negli
anni, e nelle diverse relazioni presentate, di approfondire i
quadri finanziari collegandoli alla realtà sociale della Valle
d'Aosta e alle politiche finanziarie e progettuali di indirizzo sin
qui realizzate. Le mie relazioni hanno voluto sempre
caratterizzarsi più per un taglio politico che economico
finanziario, nel tentativo di dare sempre al Consiglio regionale
una chiave di lettura della legge finanziaria diversa da una
semplice elencazione di dati economici e amministrativi fini a sé
stessi.
La legge di bilancio 2017, quest'anno anticipata per la prima
volta dal documento economico e finanziario (Defr), è l'atto
politico fondamentale con cui la pubblica amministrazione si
confronta in modo trasparente sul presente e sul futuro della
nostra regione, in un momento particolarmente delicato politico ed
economico, con i propri "azionisti", i cittadini e la società
civile, ed è sulla base dell'equilibrio tra le scelte fatte e i
risultati ottenuti che i valdostani avranno modo di valutare e di
esprimere il loro giudizio democratico nel 2018, al momento del
rinnovo della classe politica dirigente oggi eletta.
La legge n. 97 viene presentata con regole contabili nuove e
diverse rispetto al passato: il bilancio viene definito
"armonizzato" e la sua competenza "potenziata"; si esce dal patto
di stabilità e si lavora in regime di pareggio di bilancio; si
introduce il concetto di missioni e programmi e il ragionamento sui
dati puri e differiti. Sostanzialmente un modo nuovo per le
Amministrazioni regionali di affrontare le politiche
finanziarie.
Il bilancio rimane comunque lo strumento di democrazia più
importante per valutare in termini politici, amministrativi,
finanziari e sociali lo sviluppo e lo stato di salute di una
comunità e di una classe politica che vuole e deve confrontarsi con
la realtà, e quindi con una recessione che deve però, a mio avviso,
avere il coraggio di essere almeno ristrutturante. Solo così la
Valle d'Aosta potrà continuare a crescere nel solco del suo Statuto
di autonomia.
Il dibattito, dettato da tempi stretti ma molto articolato, si è
sviluppato nel Consiglio regionale in più fasi che hanno visto il
coinvolgimento di gruppi politici e molti Consiglieri; si è
sviluppato in prima battuta sul metodo e poi sui contenuti, e ha
generato un confronto tra i partiti e i movimenti di maggioranza e
minoranza che non si concluderà con il bilancio, ma richiederà
ulteriori valutazioni e approfondimenti politici, portando
l'attenzione del Consiglio regionale sugli umori della popolazione
valdostana e sulle sue aspettative. Il dibattito ha raccolto anche
il forte grido di allarme delle confederazioni sindacali
preoccupate per l'andamento recessivo della nostra Regione e le
osservazioni costruttive di tutte le parti sociali intervenute e
audite dalla II Commissione, che ringrazio per il lavoro svolto.
Sostanzialmente si è cercato di superare positivamente il limite
comunicativo e ricettivo del bilancio presentato e si è portata
l'attenzione del Consiglio regionale a recepire le richieste
dell'opinione pubblica e delle parti sociali trasformandole in
soluzioni e risposte amministrative, con un'importante
partecipazione e valorizzazione di tutte le sensibilità del
Consiglio regionale. In sintesi si è costruito, nel percorso di
confronto in Commissione, un nuovo documento contabile di bilancio
rappresentativo di un metodo e di una volontà di cambiamento
nell'agire politico e amministrativo delle forze politiche presenti
in Consiglio regionale.
Detto questo, ritengo esaurito il mio compito di relatore sulle
leggi n. 96 e n. 97, avendo già detto tutto quello che reputavo
essere utile ed ero umilmente in grado di dire a favore della
nostra Regione nelle precedenti relazioni ai bilanci, in
particolare nel disegno di legge n. 63 e n. 64 dello scorso anno; è
perciò inutile ripetere le stesse cose e non lo farò. Presento
invece alcune riflessioni a carattere strettamente politico sulla
situazione in essere.
Oggi senza alcuna presunzione e senza polemica nei confronti di
nessuno, credo si sia raggiunto il limite di mediazione politica,
che fatica oggi a confrontarsi con la distrazione, la sufficienza,
la presunzione, l'arroganza di alcuni, questo nel migliore dei casi
o, nel peggiore, nella chiara volontà di non confrontarsi, né
approfondire i temi, i progetti, le scelte, cadendo nel rischio già
profetizzato, per l'Italia anni fa, da Gianfranco Miglio nel suo
libro
Disobbedienza civile
, che diceva: "Si può dire così
che tutti i problemi concreti di un ordinamento democratico nascono
dalla tendenza di chi detiene il potere a usare le istituzioni in
modo da farle funzionare soltanto apparentemente: sembra che le
regole stabilite vengano rispettate e fatte osservare, ma in realtà
la loro efficacia è puramente nominale e i risultati corrispondono
abitualmente all'interesse di chi comanda e non a quello degli
oppositori". Questo è il clima che si vive a livello nazionale, e
purtroppo ormai si sta riverberando a livello regionale. Occorre
però perciò dare meno spazio alle parole di cui è troppo ricca la
politica, meno lustro alle belle intenzioni che si fanno dire, ma
non creano posti di lavoro per i giovani, o risolvono i problemi
degli agricoltori o quantomeno quelli del Casinò. Occorre invece
dare spazio ai fatti concreti, alle azioni responsabili, alla
consapevolezza che solo lavorando e rispettando le diverse
posizioni tutti insieme, anche da diverse estrazioni culturali,
politiche, emozionali, potremo affrontare e risolvere i cambiamenti
epocali che ci troviamo ad affrontare, dare risposte credibili alla
collettività, ricreare prospettive di benessere e ristabilire quel
legame corretto di fiducia tra la politica, l'Amministrazione e i
cittadini, salvando la politica rappresentativa delle assemblee
elette dalla continua, dilagante e stravolgente necessità
referendaria. In questo percorso di cambiamento responsabile, sia
di metodo che di condivisione, si dovranno inquadrare le scelte
future della nostra Regione, in particolare il rilancio del Casinò
di Saint-Vincent e l'accompagnamento nel mercato di Borsa della
CVA.
La riforma costituzionale appena bocciata a stragrande
maggioranza degli italiani è l'esempio di come i cittadini non
accettino più le imposizioni dall'alto, ma chiedono una costante
condivisione delle decisioni che li riguardano. La vittoria del
"no" in tutte le Regioni a Statuto speciale tranne il Trentino-Alto
Adige, dove comunque in Provincia di Trento è prevalso il "no", fa
riflettere su come la riforma prevista non fosse gradita alle
popolazioni delle Regioni a Statuto speciale, perché non offriva
nessuna garanzia, se non vaghi cenni d'intesa a difesa e al
mantenimento degli Statuti di autonomia. L'unico messaggio politico
pertanto che è indispensabile esprimere con forza nell'analisi del
bilancio è che l'autonomia finanziaria e la gestione del territorio
sono la cosa più preziosa che la Valle d'Aosta possiede, e andrà
difesa in tutti gli ambiti con azioni concrete e non solo a parole.
La piena realizzazione dell'esercizio consapevole dell'autonomia
finanziaria trasparente, culturale, legislativa, politica, sono e
restano l'unica ricetta concreta per uscire dal localismo e per
rilanciare la nostra Regione, anche su un piano internazionale,
come protagonista per le sfide del futuro e vincerle. In sintesi il
bilancio 2017 può essere considerato un bilancio di ripartenza
politico ed amministrativo per la Regione Valle d'Aosta, ma
interpretandolo drammaticamente anche nei suoi difetti e punti
deboli si evidenzia come sarà sempre di più condizionato dal
rapporto con lo Stato italiano.
Concludo usando parole non mie ma di Bruno Salvadori, che credo
significative e attuali e che condivido profondamente: "Noi
valdostani abbiamo delle scelte precise e non rinviabili da fare:
la nostra economia deve trovare la giusta proporzione fra
agricoltura, industria e turismo; dobbiamo creare posti di lavoro
per i prossimi anni; dobbiamo risolvere il problema dell'Università
e della formazione della classe dirigente; abbiamo il problema
della difesa e del rilancio della lingua francese; dobbiamo ancora
ottenere in molti suoi punti l'applicazione dello Statuto speciale.
Sono tutte questioni a cui noi e noi soli possiamo dare una
risposta, che noi e noi soli dobbiamo studiare e valutare in tutte
le loro componenti. Per fare questo, ovviamente, non basta eleggere
trentacinque persone e lasciare che discutano fra di loro. Bisogna
che tutti coloro che ne hanno la possibilità partecipino alle
scelte di fondo per il nostro avvenire. È per questo che prima di
tutto dobbiamo sgomberare il terreno dai detriti, dagli odi
personali e dagli interessi di clan. Ottenuto ciò, avremo
conseguito una grande vittoria. Poi verrà il resto, nella grande
linea del nostro passato e delle scelte di civiltà che avremo
fatto. Solo allora potremo dire che i valdostani sono una comunità
etnica attiva".
In forza di questa riflessione, che considero fortemente
autonomista, attuale e indicativa di un percorso di ripartenza
politica positiva, occorre fare le nostre scelte, sia politiche che
amministrative, che non si concludono con il voto al bilancio ma,
al contrario, iniziano proprio da qui, da questo confronto, sapendo
che non ci sono più i paracaduti per la politica e la classe
dirigente attuale, perché i cittadini hanno capito, ci guardano e
ci giudicheranno al momento elettorale sulle nostre azioni o sul
nostro immobilismo. Con questo concludo, lasciandovi alle vostre
riflessioni.
Presidente -
Ha chiesto la parola l'Assessore Perron; ne
ha facoltà.
Perron (UV) -
Gentili colleghi, ci apprestiamo ad
affrontare la discussione dei disegni di legge che riguardano la
legge di stabilità e il bilancio di previsione della Regione
autonoma Valle d'Aosta per il triennio 2017/2019. L'impegno per la
redazione di questi due documenti è stato quest'anno
particolarmente gravoso: da un lato - voglio ricordarlo - per
l'applicazione delle nuove norme introdotte dal decreto legislativo
n. 118 (Disposizioni in materia di armonizzazione dei sistemi
contabili) e dall'altro perché, a seguito di queste novità,
l'Amministrazione ha dovuto abbandonare il sistema informatico
precedentemente in uso affrontando una nuova impostazione contabile
che ha richiesto anche ai nostri uffici grandi sforzi. Ringrazio
quindi più di altri anni il dottor Bieler, Coordinatore del
Dipartimento bilancio, la dottoressa Borney, il dottor Nuvolari, la
dottoressa Fanizzi, tutti i dirigenti, tutte le strutture e gli
uffici dell'Assessorato per il grande impegno e la serietà profusi
nella stesura di questi due disegni di legge. Ringrazio il
Presidente della II Commissione, Leonardo La Torre, anche nella sua
veste doppia di relatore per la relazione condivisibile che ha
appena fatto, e tutti i componenti della Commissione. Ringrazio il
Consiglio permanente degli Enti locali, le Associazioni di
categoria, i Sindacati, Confindustria, la
Chambre
, Finaosta,
le Confidi, che nel corso delle audizioni con la Commissione e dei
confronti avuti con il Governo regionale hanno contribuito in modo
costruttivo alla predisposizione del bilancio e hanno sopportato
anche qualche ritardo.
Nella mia relazione al bilancio dello scorso anno avevo ribadito
con forza che la strategia per uscire dalla crisi era quella di
riprendere ad investire partendo dall'agire dell'Amministrazione
regionale e lo abbiamo fatto: il Governo regionale ha messo in
campo diverse misure a sostegno delle imprese e delle famiglie. Nel
corso del 2016 abbiamo approvato la riduzione dei tassi di
interesse dei mutui regionali a valere sui fondi di rotazione sulla
prima casa e per tutti gli investimenti fatti nel settore
dell'agricoltura dal 2 all'1 percento, compiendo un ulteriore
sforzo per sostenere il sistema Valle d'Aosta al fine di premiare
chi ha scelto di investire nel proprio futuro con l'obiettivo di
fare muovere nuovamente l'economia valdostana. Per sostenere
ulteriormente il settore agricolo, a fronte dei disagi causati dal
forte ritardo di Agea nei pagamenti delle provvidenze spettanti
agli imprenditori di questo settore, è stato conferito, nel mese di
aprile, l'incarico a Finaosta di concedere una garanzia pari al 90
percento dell'importo dei contributi maturati nel 2015 in attesa di
liquidazione. Tale misura è stata successivamente estesa anche per
i contributi 2016. Questa misura è stata oggetto di attenzione -
direi forte e diretta - con l'emendamento che il Governo regionale
ha proposto alla legge di stabilità, che prevede che la Regione
assicuri il finanziamento sotto forma di anticipazione fino al 100
percento delle indennità compensative e dei pagamenti
agro-climatico-ambientali spettanti agli agricoltori con
riferimento alla campagna 2015. A tale fine è stato creato un
apposito fondo temporaneo di 13 milioni. La Giunta regionale ha
inoltre approvato il disegno di legge riguardante la riduzione dei
tassi di interesse di tutti i mutui in essere sulla prima casa e la
possibilità di allungare la durata degli stessi da quindici a
vent'anni concessi in tutti i settori economici.
Il bilancio che presentiamo ha quindi come obiettivo, da una
parte, lo sviluppo economico e l'occupazione, perché solo
attraverso il sostegno di tutti i settori economici è possibile
condurre la Valle d'Aosta sul cammino della ripresa economica e,
dall'altra, l'attenzione alla persona. La legge di stabilità
2017/2019 è stata strutturata sulla base del documento di economia
e finanza regionale previsto dal d.lgs. n. 118/2011, approvato per
la prima volta dal Consiglio regionale il 27 ottobre scorso. Con il
Defr - voglio ricordarlo - sono stati definiti gli obiettivi
prioritari del bilancio: il primo è la sanità, il benessere e
l'inclusione sociale; lo sviluppo sostenibile, imprese e lavoro; la
"Buona scuola", formazione e università; l'inquadramento nella
Società regionale dei servizi del personale oggi assunto dalla
Regione con contratti privatistici; la finalizzazione degli
investimenti nei settori strategici: turismo e agricoltura; gli
investimenti nella sicurezza degli edifici pubblici, con priorità a
quelli scolastici; la tutela e la valorizzazione dell'ambiente; la
ferrovia. Priorità che hanno come fattori comuni da una parte lo
sviluppo economico e l'attenzione alla persona, in tutti i suoi
aspetti: la salute, la crescita, l'istruzione, il lavoro, la
realizzazione, perché la persona è al centro dell'agire politico
non solo come destinatario di servizi, ma anche come soggetto
partecipe e consapevole dei propri doveri.
Il bilancio 2017/2019 è stato redatto secondo le nuove regole
sull'armonizzazione dei bilanci. I dati che troverete sul bilancio
non sono immediatamente comparabili con quelli del passato per
effetto della distribuzione dei residui attivi e passivi, ripartiti
negli anni sulla base della scadenza dell'obbligazione. Altra
novità di questo bilancio è il superamento dei vincoli imposti dal
patto di stabilità. Il nuovo meccanismo del pareggio di bilancio
permetterà di utilizzare tutte le risorse a disposizione, anche se
permane il vincolo dell'accantonamento a titolo di contributo allo
Stato per il riequilibrio della spesa pubblica, il cui stanziamento
passa da euro 245 milioni del 2016 a 217 nel 2017. Il minor
accantonamento è reso possibile dalla restituzione di quelli
effettuati dallo Stato per gli anni dal 2012 al 2015 ai sensi del
decreto legge n. 95/2012 e dichiarati illegittimi dalla Corte
costituzionale nella sentenza n. 125, riconosciuti dallo Stato nel
disegno di legge di bilancio 2017. Rimane ferma e centrale, anche
in questo documento, la volontà politica di contenimento e di
razionalizzazione della spesa pubblica in tutti i suoi ambiti.
Cercherò di seguito di illustrare come gli obiettivi del Defr
trovano corrispondenza nel bilancio e nella legge di stabilità
2017/2019.
Punto uno: sanità, benessere e inclusione sociale. Abbiamo
incrementato l'investimento per le politiche sociali, per il quale
è autorizzato un investimento complessivo di circa 73,9 milioni di
euro, vale a dire 21 milioni in più rispetto all'anno precedente.
Un'attenzione ancora maggiore sulla tutela della salute, sul
benessere della persona e sulla prevenzione del disagio giovanile.
Il progetto di
welfare
vede confermato il
bon de
chauffage
, finanziato attraverso il fondo per il contrasto alla
povertà e al sostegno all'economia locale che viene prorogato per
il 2017 con uno stanziamento di 12 milioni, ovvero 1 milione in più
dell'anno scorso. Viene poi confermato l'impegno finanziario per
tutte le politiche a favore della casa, dei mutui prima casa e
delle politiche abitative, per le quali sono stanziati 4 milioni di
euro. Per quanto riguarda la spesa sanitaria, autorizzata in 245
milioni di euro a fronte dei 233 del 2016, vengono potenziati i
servizi sul territorio con particolare riferimento alle fasce più
deboli della nostra comunità, cioè bambini e anziani. Sempre
nell'ottica di attenzione alla persona, nel corso del 2017 saranno
concretizzate le misure relative all'introduzione nel sistema
welfare
regionale di una misura unica per la famiglia, che
verrà attuata aggiornando la disciplina dei precedenti aiuti in
materia di sostegno economico.
Punto due: sviluppo sostenibile, imprese e lavoro. In questo
ambito consideriamo la ripresa degli investimenti quale elemento
fondamentale ai fini del rilancio del sistema economico regionale;
un aspetto che abbiamo voluto condividere sin dalla prima fase di
definizione del documento contabile con la Commissione e con le
parti sociali in appositi confronti, perché, a nostro modo di
vedere, si tratta di un obiettivo al quale il sistema deve tendere
nel suo insieme. L'Amministrazione regionale, con responsabilità e
coscienza, continua a fare la sua parte. In questa chiave va letta
tra l'altro la proroga delle misure di sostegno all'efficientamento
energetico degli edifici; una decisione dalla quale sono attese non
solo ricadute importanti sul piano dello sviluppo sostenibile, con
un sempre maggiore ricorso a fonti rinnovabili, ma sul settore
dell'edilizia nel suo insieme, che intendiamo supportare anche
attraverso il piano degli interventi sugli edifici scolastici,
sulla sicurezza dei quali, per ovvi motivi, non intendiamo
lesinare.
Innovazione, ricerca e sviluppo rappresentano aspetti cruciali
del sistema economico valdostano. È necessario tendere
all'efficienza favorendo nuove opportunità, con azioni di sostegno
alle attività produttive e agevolando la crescita delle risorse
umane coinvolte. Nel bilancio regionale - lo trovate alla missione
14 (Sviluppo economico e competitività) - sono destinate risorse
per il 2017 per 17,6 milioni, 28,5 milioni nel 2018 e 27 milioni
nel 2019. L'analisi triennale di questi stanziamenti è opportuna,
perché le modalità di impegnare le risorse con l'introduzione delle
nuove regole contabili viene spostata necessariamente in avanti.
Per quanto riguarda invece gli investimenti, risulta molto
importante la visione prospettica. Il fatto che queste risorse
siano in crescita nel triennio permetterà di sostenere gli
investimenti delle imprese, coerentemente con lo sviluppo che
avranno gli investimenti delle stesse. Ancora più in particolare,
nel programma "Industria, piccole e medie imprese e artigianato"
sono stanziati 5 milioni nel 2017, 16 milioni nel 2018, 17 milioni
nel 2019. Per il programma "Ricerca e innovazione" sono stanziati
2,4 milioni nel 2017, 4,6 milioni nel 2018 e la stessa cifra nel
2019. Le politiche del lavoro e la formazione professionale sono
finanziate per 22 milioni di euro nel 2017, 23 milioni nel 2018 e
quasi 19 milioni di euro nel 2019. Nell'ambito di queste risorse il
piano di politiche per il lavoro è finanziato per 1,5 milioni, in
incremento di 320 mila euro rispetto alla previsione iniziale del
2016. Voglio mettere in evidenza l'incremento dei fondi per tutte
le iniziative di formazione, affinché chi lavora possa farlo in
condizioni sempre più rispondenti alle tante sfide di un'epoca non
semplice come quella in cui viviamo. Sono state incrementate le
risorse destinate ad iniziative della LUS (Lavori socialmente
utili), finanziati per 1,28 milioni di euro per ciascun anno nel
triennio, oltre che a consentire la ricollocazione dei lavoratori
svantaggiati che rivestono particolare significato anche nella
gestione del territorio. Sempre in tema di occupazione, opportune
misure di sostegno sono state previste per il suo sviluppo cercando
di cogliere ogni opportunità offerta dai programmi del Fondo
sociale europeo. Le risorse disponibili nell'ambito del Fondo
sociale europeo sono pari a 18,3 milioni del 2017, altrettante nel
2018 e 14 milioni nel 2019.
La terza missione riguarda la "Buona scuola", la formazione e
l'università. Questa missione presenta uno stanziamento di 48,7
milioni a fronte dei 42 stanziati nel 2016. Questi stanziamenti
sono al netto del costo del personale scolastico, pari a 121
milioni di euro. L'incremento di risorse in questo campo non
consegue solo all'importanza che lo stesso riveste, ma anche alle
numerose innovazioni introdotte dalla legge sulla "Buona scuola",
con la quale sono stati recepiti, plasmandoli sulle specificità del
particolare ordinamento regionale, i principi della riforma
nazionale del sistema scolastico. Innovazioni che trovano puntuale
finanziamento nel documento contabile della Regione e che
permetteranno di mantenere il sistema scolastico ai livelli di
eccellenza per cui ci siamo distinti sino ad oggi. Analogamente,
nel piano della cultura, è stato confermato il finanziamento del
piano di recupero, rifunzionalizzazione e valorizzazione del
patrimonio culturale della Regione che prevede una serie di
significativi interventi su alcuni beni monumentali, sulle relative
collezioni artistiche tutelate ai sensi del Codice dei beni
culturali e del paesaggio, senza dimenticare l'ingente patrimonio
di interesse religioso, considerato di inestimabile valore e tenuto
in grande considerazione anche dalle comunità locali. Lo
consideriamo, così come in altri campi, un investimento
strutturale, perché mirato a valorizzare elementi di assoluta
unicità ed attrattività, che rappresentano una risorsa
straordinaria per la crescita di una sensibilità collettiva, di
conoscenza e di apprezzamento dei beni culturali locali; un
importante elemento per lo sviluppo sociale ed economico del
territorio, anche ai fini turistici di promozione della nostra
regione, così come dimostrato dalle presenze in costante aumento
nei diversi siti. Ulteriore conferma per le risorse destinate alle
attività culturali consentirà l'organizzazione di pregevoli
esposizioni di eventi che sono ormai consolidati ed attesi dalla
collettività locale e dai visitatori della nostra regione.
Quarto punto: inquadramento nella Società regionale dei servizi
del personale oggi assunto con contratti privatistici. Il lavoro
rappresenta uno dei diritti fondamentali della persona ed è
convinzione dell'Amministrazione che esso, per chi opera
all'interno di strutture pubbliche, debba svolgersi secondo le
formule giuridiche maggiormente appropriate. A questo fine è in
atto una riflessione che mira a risolvere la condizione di chi,
nell'ambito delle strutture degli Assessorati attività produttive,
agricoltura e opere pubbliche, oggi è assunto con contratti
privatistici. La prospettiva, condivisa con le organizzazioni
sindacali, è l'inquadramento di questi lavoratori nella Società
regionali dei servizi assicurando loro il mantenimento delle
condizioni normative ed economiche in essere. All'articolo 4 del
disegno di legge di stabilità si prevede che la Giunta regionale
presenti alla Commissione consiliare un progetto per la
ricollocazione del personale dell'ex Direzione Agenzia regionale
del lavoro e degli operai impiegati agricolo-forestali assunti con
contratto di diritto privato in enti, anche di nuova istituzione,
al fine di razionalizzare e di meglio organizzare l'esercizio delle
relative funzioni, salvaguardandone la professionalità acquisita
presso l'Amministrazione regionale.
Al punto cinque vi è la finalizzazione di interventi nei settori
strategici: turismo e agricoltura. Questi due settori sono stati
abbinati, perché il significato che si intende dare agli interventi
che li interessano è soprattutto politico. La Regione concepisce
infatti gli investimenti previsti in tali campi come strutturali
per la rilevanza che turismo e agricoltura rivestono nel tessuto
economico della Valle d'Aosta. In campo agricolo, gli interventi si
concentrano in particolare nel settore zootecnico attraverso
l'incremento dei fondi che l'Amministrazione destina
all'organizzazione da parte delle associazioni di settore, delle
rassegne del bestiame, che costituiscono un momento centrale di
promozione e di mantenimento della razza bovina valdostana. Lo
stanziamento in questo settore raddoppia passando da 2 a 4 milioni
di euro. L'altra direttrice su cui si concentra l'investimento è
quella del riordino fondiario, nell'ottica di consentire il
completamento di una serie di interventi già avviati. La legge di
stabilità dà il via libera ad un piano di cantieri forestali,
peculiari per la gestione, la valorizzazione e il mantenimento del
territorio, finanziato con 4 milioni sul triennio, con un aumento
del 45 percento rispetto agli stanziamenti delle annualità
precedenti. Tale piano è previsto a regime anche per il 2018 e il
2019. Relativamente al turismo, il ragionamento sviluppato dalla
Giunta ed esplicitato nel Defr riguarda anche le società di
gestione degli impianti sciistici. Nel riconoscerne ancora una
volta il ruolo fondamentale per lo sviluppo economico del settore
turistico, vengono finanziate molteplici azioni di riqualificazione
e di ammodernamento delle installazioni nei rispettivi comprensori,
così da rendere ancora più attraente e al passo con i tempi
l'offerta invernale della nostra regione. Per il concreto avvio dei
lavori, sono disponibili, già nel 2017, 20 milioni di euro. La
missione 7 (Sviluppo e valorizzazione del turismo) presenta uno
stanziamento di 5,8 milioni nel 2017, di cui 3,3 milioni per il
finanziamento dell'
Office régional du tourisme,
700 mila
euro per interventi volti alla promozione e veicolazione
dell'immagine turistica della regione.
Punto sei: investimenti nella sicurezza degli edifici pubblici,
con priorità a quelli scolastici. L'attenzione alla persona non si
esplica esclusivamente attraverso la cura dei servizi direttamente
rivolti ad essa, ma anche curando le strutture sede dei servizi che
la interessano, come quelli pubblici. Sono pertanto previsti
finanziamenti relativi all'attuazione di interventi sugli immobili
dell'Amministrazione, a partire dalle scuole, con specifico
riferimento alle norme antisismiche fino al risanamento energetico
e tecnologico degli altri stabili pubblici, con una logica di
riduzione dei costi di manutenzione e di miglioramento del
comfort
abitativo. Al programma edilizia scolastica sono
destinati 9,2 milioni di euro, di questi 6,6 cofinanziati dallo
Stato per la realizzazione della scuola in regione Tzamberlet. Il
tema del sostegno al settore edile è trasversale rispetto a quasi
tutte le iniziative assunte dalla Regione. Così non si può non
ricordare il prosieguo dei lavori di riconversione della caserma
Testafochi come sede dell'Università della Valle d'Aosta; i lavori
per l'infrastrutturazione della banda larga; la conferma del piano
di investimenti in ambito culturale, approvato nel 2016, per
complessivi 50 milioni di euro, di cui 15 milioni nel 2017. Sempre
nell'ottica di sostegno a questo settore, ricordo le modifiche alla
legge regionale n. 3/2013 in materia di politiche abitative che
hanno introdotto novità sui mutui per l'acquisto, la nuova
costruzione, il recupero della prima abitazione, che sicuramente
daranno nuovo impulso alle richieste di finanziamento e,
conseguentemente, nuove opportunità di lavoro. Per il tramite di
Finaosta, agli interventi per le colate da detrito sono stati
destinati 7,2 milioni; 6,9 milioni di euro per gli interventi di
valorizzazione e riqualificazione del patrimonio immobiliare; 4,8
milioni per le opere di pubblica utilità previsti dalla legge
regionale n. 26/2009 a favore degli Enti locali, mediante
interventi di importo massimo pari a 250 mila euro cadauno. Ancora,
attraverso il fondo per il contrasto alla povertà e per il sostegno
all'economia locale sarà possibile attivare un nuovo programma
straordinario di piccoli interventi edilizi sempre finalizzato a
sviluppare un volano economico nell'ambito del settore edile,
simile a quello fatto nel 2015.
Punto sette: tutela e valorizzazione dell'ambiente. Analogamente
alle osservazioni sviluppate per il turismo, l'ambiente costituisce
un'altra componente basilare del potenziale di richiamo della
nostra regione. Per questo, investire nell'ambiente ha una duplice
valenza: anzitutto rispondere alle esigenze di mantenimento del
territorio, soddisfacendo così le legittime aspettative di chi lo
vive quotidianamente, dopodiché migliorare un
atout
, che
molti ci invidiano, rendendolo ancora più attraente per un viaggio
e per una vacanza. Il concetto di ambiente trova declinazioni in
varie componenti: l'aria, l'acqua, il territorio. Alcune di esse
presentano delle possibili criticità e l'intervento
dell'Amministrazione in questo caso non è solo di valorizzazione,
ma è anche di prevenzione (non solo in opere, ma anche in
formazione e conoscenza del rischio). Tra i finanziamenti che
voglio sottolineare, proprio alla luce di queste considerazioni,
rientra quello destinato alla rete viaria regionale, così da
mantenerla non solo sempre efficace ed efficiente, ma creando al
contempo delle opportunità di indotto per le aziende del settore.
Alla missione 9 (Sviluppo sostenibile tutela del territorio e
dell'ambiente) sono stanziati 22 milioni di euro, a cui si
aggiungono le risorse della gestione speciale Finaosta.
Punto otto: ferrovia. Il tema trasporti è un'assoluta centralità
per la nostra Valle in considerazione della sua conformazione. Per
questo siamo dell'idea che la ferrovia debba essere oggetto di un
ragionamento tale da sottrarla ad una logica di contingenza, ma di
tipo approfondito e prospettico, nell'ottica di individuare
soluzioni definitive per il futuro di questo servizio. Finanziamo
quindi la realizzazione di uno studio di fattibilità dal quale sono
attese indicazioni significative per lo sviluppo del trasporto
ferroviario in Valle. Gli stanziamenti per sostenere gli oneri del
trasporto ferroviario sono pari, per il 2017, a 16,4 milioni di
euro.
Due parole sulla finanza locale. Benché non prevista
espressamente quale asse prioritario del documento di economia e
finanza regionale, voglio fare alcune considerazioni su questo
settore, perché riteniamo che la presenza dei Comuni in Valle
d'Aosta, oltre a rappresentare il livello amministrativo più
prossimo alla popolazione, fungano da sentinelle del territorio,
sia in termini di gestione dello stesso, che di prevenzione dello
spopolamento della montagna. Per questo, negli interventi di
riforma che hanno interessato il comparto degli Enti locali in
questa legislatura, abbiamo voluto riaffermare politicamente il
loro mantenimento. Questa considerazione viene ribadita con la
conferma, per quanto riguarda la finanza locale, dello stanziamento
di 79 milioni di euro. Una conferma non banale, se si considera che
le previsioni sul gettito Irpef parlano di un ammontare in
diminuzione: il 95 percento - come ricordato - viene normalmente
destinato alla ridistribuzione a favore degli Enti locali. La
nostra proposta vuole quindi porsi come un segnale forte di
attenzione al comparto per migliorarne il funzionamento affinché
contribuisca, in una comunanza di obiettivi con l'Amministrazione
regionale, a fornire risposte alle richieste quasi quotidiane della
comunità. Sottolineo, inoltre, che nella manovra finanziaria
regionale è stata prevista l'introduzione di una premialità per
quegli enti che si distingueranno nell'attivazione di servizi in
associazione sul territorio, mostrando così di avere compreso
appieno la logica ispiratrice della riforma del comparto, dalla
quale sono nate le
Unités des Communes
, ideate proprio per
offrire prestazioni in forma associata e creando delle economie
nell'erogazione delle stesse.
Due parole sulle misure di contenimento della spesa, perché la
possibilità di definire un bilancio mirato, volto ad affrontare la
crisi con investimenti anche strutturali, pur in presenza di timidi
segnali di ripresa registrati in vari settori, non ci ha permesso
di trascurare l'importanza di operare per il contenimento della
spesa. Cito l'intervento in materia di personale, con la fissazione
di un limite del 10 percento dei posti vacanti per il ricorso
all'assunzione a tempo indeterminato in seno all'Amministrazione;
una misura che vuole coniugare l'esigenza di assicurare il
funzionamento della macchina amministrativa con l'obiettivo di
riduzione della spesa in tale ambito. Riguarda anche la
riorganizzazione del comparto pubblico, del quale ho già detto.
L'epoca storica che stiamo vivendo pone anche i costi della
politica sotto gli occhi della popolazione e ci è sembrato naturale
intervenire per dare un segnale alla comunità, nella consapevolezza
che fare meglio non ha limiti, ma fare qualcosa è un dato di fatto
che resta e che sottrae l'Amministrazione alla demagogia e alla
strumentalizzazione in materia di alcune parti politiche. Il
segnale è costituito dalla conferma di un blocco già previsto in
passato, che abbiamo deciso di prorogare fino al 2027, portandolo
quindi da tre a dodici anni in tutto, dell'adeguamento dell'Istat
nei vitalizi percepiti dagli ex Consiglieri regionali. Ricordo che
è molto facile fare delle proposte roboanti in questo campo, ma
ricordo anche che parliamo di obbligazioni, di diritti acquisiti in
forza di norme, sui quali i margini di manovra sono meno ampi di
quanto a volte si vorrebbe far credere. Siamo intervenuti su questa
materia, che peraltro ricade equamente su tutti coloro che già
percepiscono e su quanti percepiranno i vitalizi. Abbiamo previsto,
anche se in questo caso la creazione di risparmi è legata a quanti
decideranno di scegliere questa opzione, una possibilità, per i
detentori dei vitalizi, di richiederne la riconversione in capitali
con una decurtazione dell'11 percento. I risultati di questa
operazione saranno valutabili solo a posteriori, ma voglio dire che
non si può non sottolineare che trattasi di una norma che tante
altre Assemblee stanno adottando e che quindi ci pone al passo con
i tempi.
Trovate una parte sui fondi europei che per brevità di tempo
tralascio, come trovate la parte sulle entrate del bilancio e delle
considerazioni sulle società partecipate della Regione.
Vado alla conclusione, Presidente, ricordando che la crisi che
ha colpito l'Occidente nel 2008, per quanto in fase di lieve
attenuazione, resta l'elemento con cui la Valle d'Aosta deve fare i
conti. Negare questo dato significherebbe proporre una visione
semplicistica e anche esageratamente rosea della situazione.
L'Amministrazione ha tenuto, in tutta questa legislatura, una linea
di estrema serietà su questo aspetto e prosegue, con la manovra
finanziaria sottoposta all'approvazione del Consiglio, secondo
questa impostazione. Quello che voglio sottolineare, poiché
costituisce un elemento di indubbia differenza con gli esercizi
precedenti, è che, grazie al superamento del patto di stabilità e
alla definizione di alcune partite aperte con lo Stato, abbiamo una
disponibilità di risorse, per cui l'intervento regionale a sostegno
dei settori maggiormente colpiti può risultare ancora più incisivo,
mettendo in campo un complesso di investimenti e non solo misure
tampone. Il fatto che si tratti del primo bilancio preceduto dal
Defr ha fatto sì che ci sia stata una condivisione delle priorità,
che trovano puntuale traduzione nei documenti di bilancio e nei
progetti di legge collegati.
Quello sottoposto alla vostra attenzione è un bilancio che, con
un obiettivo generale di rilancio, guarda a tutte le diverse
componenti della società valdostana: dalle persone alle famiglie,
passando per le imprese, l'istruzione, i trasporti, senza
trascurare i campi per cui la Valle d'Aosta può soddisfare sempre
più la sua vocazione di apertura verso l'esterno: il turismo, ma
anche l'agricoltura e i territori, in una logica di promozione a
trecentosessanta gradi di tutte le nostre eccellenze, di tutte le
nostre specialità, di tutte le nostre specificità. A ciò si
affianca una serie di misure di contenimento della spesa che
proseguono in quel percorso serio e responsabile, non sempre
riconosciuto e spesso non popolare, iniziato anni fa, che mirano a
rendere sempre più ispirata ad efficacia ed efficienza l'azione
dell'Amministrazione.
Il bilancio e la legge di stabilità che ci apprestiamo a
discutere e - spero - ad approvare, è un documento vero e
trasparente, che ha come punti centrali la difesa dell'autonomia
della nostra Regione e un suo rilancio sociale ed economico. È un
documento con il quale vogliamo scrivere le prime righe di un nuovo
futuro, all'insegna della ripresa per la nostra Valle, in una
pagina che speriamo di poter arricchire sempre più negli anni a
venire. Grazie per la vostra attenzione.
Presidente -
Grazie Assessore. Non ci sono altre
richieste di intervento, pertanto i lavori si concludono e, come
programmato, riprenderanno domattina alle ore 9:00.
---
La seduta termina alle ore 16:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK