Consiglio Regionale della Valle d'Aosta - Oggetto del Consiglio n. 1028 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1028 del 25 febbraio 2015 - Resoconto
OGGETTO N. 1028/XIV - Interrogazione a risposta immediata:
"Sospensione da parte dell'AGEA dei pagamenti dei contributi
europei agli agricoltori ospitanti sui loro pascoli animali di
altri proprietari".
Presidente -
La parola al collega Nogara.
Nogara (UVP)
- Merci Président.
Come al solito abbiamo appreso dai giornali, la settimana
scorsa, che il TAR del Lazio ha praticamente dato ragione all'AGEA,
che è l'ente erogatore dei contributi relativi al PSR, sul fatto di
non dare i contributi a chi sui terreni fa pascolo per terzi.
L'articolo de La Stampa porta proprio l'esempio della Valle
d'Aosta, dove questa pratica della monticazione esiste da centinaia
di anni e si manda negli alpeggi il bestiame di vari proprietari
con uno solo, nelle varie zone di pascolo della Valle, e gli altri
si troverebbero senza contributo.
Io spero che l'Amministrazione regionale si sia già mossa - me
lo auguro - perché penso che sia una cosa importantissima, da una
parte per la nostra cultura valdostana, ma dall'altra per
l'organizzazione agricola dei nostri agricoltori. Come sapete bene,
se non si possono mandare i bovini in alpeggio, i fieni e quindi il
foraggio per l'inverno non si può produrre.
Con questa interrogazione chiediamo se è stato fatto già
qualcosa in merito e se questo grosso problema è stato preso in
considerazione dall'assessorato. Grazie.
Presidente
- La parola all'Assessore Testolin.
Testolin (UV)
- Grazie Presidente.
In riferimento al quesito si informa di essere a conoscenza
della sentenza del TAR e di quanto esposto in premessa, precisando
che questa sentenza si riferisce soltanto al premio unico e non a
tutti i pagamenti effettuati da AGEA. In effetti, secondo quanto
stabilisce tale sentenza, il bestiame che il conduttore d'alpeggio
riceve in affida viene da lui pascolato, ma è proprietà di terzi e
per questo non potrebbe essere considerato ai fini del premio
unico. Tuttavia, per i nostri alpeggi si potrà applicare quanto è
stato concordato in sede tecnica di discussione del prossimo
decreto ministeriale attuativo del regolamento 1307 del 2013 e
confermato in sede di Conferenza Stato-Regioni. In particolare il
disposto della sentenza è stato recepito al comma 4 dell'articolo 2
del decreto ministeriale, ove si stabilisce che il calcolo del
carico si effettua mettendo a numeratore il numero medio annuo di
UBA, corrispondenti al numero di animali al pascolo nell'ambito
della banca dati nazionale complessivamente detenuti dal
richiedente e appartenenti a codici di allevamento intestati al
medesimo richiedente. Quindi, dovrebbero essere presi in
considerazione solo quelli di proprietà e non quelli affidati:
questa è la regola generale, alla quale però si può derogare nel
caso di pratiche di pascolo riconosciute come usi e consuetudini
locali. Tali usi e consuetudini vanno riconosciuti con
provvedimento della Regione e consentono di considerare ai fini del
premio anche i codici di allevamento non intestati al richiedente:
nel caso della Valle d'Aosta i codici di allevamento degli
allevatori che cedono in affida il bestiame al richiedente, cioè al
conduttore dell'alpeggio. A tale proposito già a partire dal mese
di dicembre l'assessorato aveva inviato al ministero la descrizione
delle pratiche tradizionali agricole regionali, insieme all'elenco
delle superfici interessate da tale pratica.
Per completezza di informazione, segnaliamo che il decreto
ministeriale è in fase di pubblicazione e provvederemo a darvi
opportuno conto al momento della conclusione dell'iter. Quindi, con
questo accorgimento, evidentemente si considerano pratiche
tradizionali quelle di alpeggio. Spero che la risposta sia stata
esaustiva.
Presidente
- La parola al collega Nogara.
Nogara (UVP)
- Merci Président.
Io volevo solo dire che, come al solito, queste informazioni
avrebbero dovuto essere date a suo tempo, perché come penso voi
abbiate delle sollecitazioni, anche noi ce le abbiamo. Quando è
stato letto questo articolo sul giornale, io ho ricevuto diverse
telefonate: come facciamo qui in Valle...? Mi collego anche a tutto
il lavoro che abbiamo fatto in Commissione, sui rapporti con AREA e
AGEA. Un impegno preciso che aveva preso AREA era di comunicare
agli agricoltori qualsiasi cosa interessasse loro. Io direi che
bastava anche solo un comunicato stampa. Bisognerebbe finalmente
riuscire con AREA a comunicare agli allevatori, oppure a ICA, cosa
sta succedendo, per non creare confusione e panico in un settore
che è già abbastanza travagliato.
Mi vorrei anche allacciare a questo per dire che c'è ancora
qualcuno, forse ancora uno o due casi, che devono ancora prendere i
soldi da AGEA, perché hanno troppe particelle che non vengono
inserite: non è che non hanno presentato la domanda, ma non
riescono a ricevere i soldi perché ci sono troppe particelle che
non si riescono a inserire sul programma. Mi sembra una cosa ormai
un po' grottesca che dal 2013 non prendono i soldi. Se si potesse a
Roma riuscire a risolvere questa cosa. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK