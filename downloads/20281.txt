Consiglio Regionale della Valle d'Aosta - Oggetto del Consiglio n. 267 del 1° dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 267 del 1° dicembre 2003 - Resoconto
OGGETTO N. 267/XII - Iniziative per contrastare il lavoro "nero"
e gli infortuni nel settore delle costruzioni. (Interpellanza)
Interpellanza
Preso atto dei dati relativi alla sicurezza nei cantieri
edili che hanno assunto particolare significato dopo il crollo
avvenuto recentemente a Genova nell'ambito dei lavori di
ristrutturazione al porto;
Constatato che anche in Valle d'Aosta il numero degli
infortuni è rilevante ed in crescita in questi ultimi anni, specie
nel settore delle costruzioni;
Constatato inoltre che la Valle d'Aosta si caratterizza
purtroppo come una delle Regioni del Nord con il maggior numero di
lavoratori in nero;
Considerate alcune caratteristiche particolari del settore
dell'edilizia in valle sia per quanto riguarda l'alta percentuale
di imprese edili provenienti da fuori valle sia per quanto riguarda
il peso preponderante che ha il committente pubblico rispetto a
quello privato;
Ritenuto che vadano attivati tutti quegli interventi che,
garantendo la sicurezza e la qualità del lavoro nei cantieri,
consentano di salvare anche solo una vita umana o di diminuire il
costo sociale ed umano che ogni infortunio comporta;
Preso atto delle proposte avanzate dalle organizzazioni
sindacali del settore, finalizzate ad attivare strumenti, quali lo
Sportello Unico per le certificazioni di regolarità contributive o
l'istituzione dell'Osservatorio delle imprese escluse dagli appalti
pubblici, che consentano un maggior controllo della qualità
dell'ambiente di lavoro e una tutela preventiva della sicurezza del
cantiere,
i sottoscritti Consiglieri regionali
Interpellano
la Giunta per sapere:
1) come valuta i dati relativi alla forte presenza in Valle
di lavoratori in nero, all'aumento degli infortuni nel settore
delle costruzioni e cosa è stato fatto finora per contrastare tali
fenomeni;
2) come intende operare per attivare una più attenta e
puntuale azione di prevenzione;
3) se intende accogliere le proposte avanzate dai sindacati
del settore: quali, con quali modalità e tempi di
attuazione.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - È vero che, dal momento in cui si formulano
le interpellanze al momento in cui vengono discusse, anche i temi
di attualità, che hanno attratto l'attenzione su una determinata
questione, perdono di consistenza come attualità, però il problema
su cui vogliamo richiamare l'attenzione della Giunta con questa
iniziativa mantiene tutta la sua validità.
Non sentiamo più parlare per esempio dell'incidente avvenuto
agli operai edili al porto di Genova, ma il problema della
sicurezza sul posto di lavoro nel settore dell'edilizia rimane
anche in Valle d'Aosta. In occasione di quell'incidente, ciascuno
di noi è andato a ricercare la situazione in Valle d'Aosta, a
vedere i dati e dobbiamo constatare, purtroppo, che gli infortuni
sul lavoro nel settore delle costruzioni sono aumentati moltissimo
in questi ultimi anni: dal 1999 al 2002 si è passati da 490 a 585
infortuni nell'ambito del settore delle costruzioni e questo è il
settore in cui avviene il maggior numero di incidenti, quasi il
doppio di altri settori. Questo, quindi, è già un elemento che ci
fa riflettere, che pone l'attenzione su un settore particolare del
lavoro in Valle d'Aosta.
Non solo, abbiamo un secondo dato che ci preoccupa riguardante
la presenza del lavoro nero in Valle d'Aosta. A nostro avviso,
molti incidenti sul posto del lavoro dipendono anche dal fatto che
le persone addette, probabilmente, non sono soggette a tutte le
norme di sicurezza previste e rientrano nel settore del lavoro
nero, poco curato e poco assistito. Alla Valle d'Aosta, secondo gli
ultimi dati ISTAT, viene affidato il primato sul più alto numero di
lavoratori in nero: abbiamo il 15,9% dei rapporti di lavoro
irregolari - una percentuale superiore a quella nazionale: e questo
è veramente un dato che fa riflettere; sicuramente vi è la grossa
incidenza del lavoro stagionale in Valle - dal turismo
all'edilizia, all'agricoltura -, ma è un dato che ci pone delle
domande a cui non possiamo rimanere indifferenti.
Il terzo dato che voglio citare per illustrare questa
situazione, visto che siamo più interessati al settore
dell'edilizia, riguarda la caratteristica che le imprese edilizie
operanti in Valle stanno assumendo in questi anni. In questi ultimi
anni - dal 1997 al 2003 - assistiamo a una diminuzione notevole di
imprese edili valdostane, con sede in Valle d'Aosta, e ad un
aumento altrettanto notevole di imprese da fuori Valle che lavorano
nel settore edilizio per cui, mentre nel 1997 erano registrate 452
imprese valdostane a fronte di 104 imprese non valdostane, quindi
un quarto, nel 2003 il rapporto è quasi di uguaglianza: 312 imprese
valdostane e 303 imprese operanti da fuori Valle. Questo forse
implica anche che, rispetto alle imprese provenienti da fuori
Valle, i controlli di tipo sociale o amministrativo siano meno
precisi, anche perché si tratta di nuove imprese delle quali si sa
poco o nulla, per cui si rischia che queste imprese vengano in
Valle, ma vi importino un tipo di lavoro poco sicuro sui
cantieri.
Ho voluto individuare questa serie di dati per illustrare una
situazione che, nel complesso, è grave e non può essere soltanto
affrontata e risolta con un intervento unilaterale, ma richiede una
riflessione molto più ampia e anche la capacità di individuare
strumenti che comincino ad incidere sull'insieme del comparto.
L'Assessore sicuramente è a conoscenza di una serie di proposte
avanzate dai sindacati per cercare di individuare interventi, che
possano introdurre elementi di chiarezza all'interno di questo
mondo in cui le irregolarità sono ancora molto presenti e, con le
irregolarità, anche gli infortuni. Per questo motivo vogliamo
chiedere all'Assessore quale valutazione viene data rispetto ai
dati relativi sia alla forte presenza di lavoratori in nero, sia
all'aumento degli infortuni nel settore delle costruzioni; se è
stato fatto già qualcosa finora, cosa si intende fare nel prossimo
futuro e se alcune delle proposte avanzate dalle organizzazioni
sindacali trovano ascolto e risposta nelle decisioni politiche
dell'Assessorato e della Giunta.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Innanzitutto concordo sull'importanza del
problema, che è comunque di attualità al di là di quanto possano
scrivere i giornali, ma vorrei fare anche alcune precisazioni
soprattutto per quanto riguarda - vi tornerò nella fase successiva
della mia risposta - la questione degli infortuni, in particolare
la questione del lavoro nero. Abbiamo visto anche recentemente sui
giornali alcune stime, che si riferiscono al 2001, del lavoro nero,
ho anche dei dati ulteriori del 2002 di un'indagine del CENSIS, che
ha lavorato in collaborazione con l'area ispezioni della Direzione
regionale del lavoro.
Per quanto riguarda questo tipo di indagine su turismo,
agricoltura ed edilizia, i settori in cui è più facile trovare
lavoro irregolare - anche perché vi sono alcuni dati, sempre della
serie che veniva citata prima, da cui risulta che il fenomeno del
lavoro nero nel settore industriale è praticamente inesistente -,
dai dati recenti relativi al questionario posto dal CENSIS risulta
che in Valle l'11% dei lavoratori è in posizione irregolare: di cui
il 9% appartiene al lavoro grigio, cioè a forme di evasione
parziale, e il 2% al lavoro nero, cioè all'evasione totale. Per
"lavoro nero" si intende la totale evasione di contributi
previdenziali e fiscali, per cui il lavoratore non appare in alcuna
registrazione contabile: proprio non esiste. È certamente il
fenomeno di maggiore gravità. Vi è poi il cosiddetto "lavoro
grigio", dove vi è una parziale evasione di imposte e contributi,
ma il lavoratore è regolarmente assunto, quindi si tratta di
evasione riguardante il lavoro straordinario, le festività o tempo
pieno registrato come part-time, eccetera.
Le altre informazioni possono essere ricavate dalle richieste di
regolarizzazione presentate dalle imprese per i lavoratori
extracomunitari nel periodo settembre-ottobre 2002, sulla base
della sanatoria prevista dalla "legge Bossi-Fini", su 702 istanze
presentate e 542 accolte, la maggior parte, 215, riguarda il lavoro
domestico - badanti, eccetera - e 327 invece il lavoro subordinato:
di cui il 34% l'agricoltura e il 31% l'edilizia. I risultati delle
misure proposte per l'emersione del lavoro irregolare, invece, in
linea con quanto avvenuto a livello nazionale, hanno portato a
richieste di regolarizzazione nulle o esigue, nel senso che al
Comitato regionale per l'emersione del lavoro sommerso non è stata
presentata alcuna richiesta; le richieste di regolarizzazione
contributiva o fiscale presentate alla Direzione Agenzia delle
entrate della Valle d'Aosta invece sono state meno di 5. Questo,
quindi, è un fenomeno che va tenuto sotto osservazione e il
controllo deve essere indirizzato rispetto a particolari
settori.
Gli infortuni nel settore edile sono sempre stati seguiti con
attenzione, infatti la relazione sulle caratteristiche e sulle
tendenze del fenomeno degli infortuni sul lavoro e delle malattie
professionali in Valle d'Aosta nel periodo 1999/2002 - da quando si
è costituito il Comitato regionale di coordinamento in materia di
sicurezza e tutela della salute sui luoghi di lavoro - evidenzia la
particolare criticità del settore sia per frequenza che per gravità
degli infortuni.
Rispetto ai dati citati dalla Consigliera Squarzino, il rapporto
- che verrà presentato l'11 di questo mese - del Comitato regionale
di coordinamento in materia di sicurezza e tutela della salute sui
luoghi di lavoro, in merito alla tendenza degli infortuni e delle
malattie professionali in Valle, ci dice come nel settore
dell'edilizia, nel periodo 1999-2002, vi sia stata, a fronte di un
aumento degli occupati, una diminuzione degli infortuni; per cui
dalla situazione del 2001, in cui gli infortuni superavano il 13%
rispetto agli occupati, siamo passati ad una situazione - mi
riferisco alla situazione attuale - in cui si supera di poco l'11%.
I dati del primo semestre 2003 confrontati con quelli del primo
semestre 2002 - i dati più recenti in nostro possesso - danno però
delle indicazioni di inversione della tendenza con una variazione
percentuale in meno del 16,4% di infortuni nel settore edile, si
passa da 329 a 275 infortuni, intendendo per "settore edile":
l'edilizia, le costruzioni stradali, gli impianti per l'edilizia e
gli impianti elettrici.
Dai dati di fonte INAIL, risulta che vi è, tutto sommato, una
situazione globale della Valle d'Aosta positiva rispetto al resto
del Paese, in quanto ci troviamo in quel 30-33% del Paese in cui il
fenomeno infortunistico è meno accentuato: sia per frequenza degli
infortuni, sia per gravità. In entrambi i casi la posizione di
graduatoria, ordinata secondo il criterio della maggiore intensità
o gravità, vede la Valle d'Aosta, partendo dai primi posti
assegnati alle Regioni con un maggior grado di infortuni di
intensità o gravità, al 16° posto su 20 Regioni. Questo non ci deve
rasserenare, ma indica che il lavoro effettuato - e che si intende
ulteriormente fare - qualche risultato lo sta
realizzando… anche se ciò non ci deve
far abbassare la guardia.
"Come intende operare per attivare una più attenta e puntuale
azione di prevenzione"
. L'attività di vigilanza
dell'Ispettorato del lavoro, e in collaborazione con gli enti
previdenziali, ha sempre come priorità il settore edile, in linea
generale almeno il 35% degli interventi ha interessato tale
settore. Il Servizio di prevenzione e sicurezza degli ambienti di
lavoro ha sempre avuto come priorità l'attività di prevenzione e
sorveglianza nel settore edile; anzi, in considerazione delle
specifiche norme che regolano il settore, sono stati realizzati
interventi di monitoraggio dell'applicazione del decreto
legislativo n. 494/96, che prevede, tra l'altro, il piano di
sicurezza e coordinamento per la realizzazione di opere edili.
Nell'ambito della competenza regionale di informazione,
sicurezza e salute nei luoghi di lavoro, il Comitato regionale di
coordinamento in materia di salute e sicurezza sui luoghi di lavoro
ha elaborato delle linee guida per favorire l'applicazione del
decreto legislativo n. 494/96, che sono state diffuse mediante la
pubblicazione di un volume - "Cantieri e sicurezza dei lavoratori"
- nel corso del 2002. Sempre tale Comitato regionale ha predisposto
un nuovo opuscolo - che è stato stampato in questi giorni in 6.000
copie e verrà distribuito a tutti gli addetti del settore -
riguardante la sicurezza sul lavoro destinato agli addetti sui
cantieri edili, con indicazioni relative alle problematiche più
ricorrenti, non per niente è stato chiamato pro-memoria. È poi in
corso di pubblicazione un altro opuscolo di 6.000 copie dal titolo:
"Costruzioni di muri e pietrame in malta, linee guida per la
valutazione dei rischi e l'individuazione delle misure di sicurezza
durante la costruzione di muri e pietrame in malta"
. È un
lavoro che intende dare precise interpretazioni e indirizzi
operativi per l'esecuzione, nel rispetto della sicurezza dei
lavoratori, di muratura in pietrame e malta, in particolare per
quelle opere realizzate anche mediante l'impiego dell'escavatore,
settore dove vi sono particolari infortuni. L'11 di questo mese
verrà presentato, nel corso di una riunione pubblica, il rapporto
annuale sugli infortuni, ovviamente con la partecipazione delle
organizzazioni sindacali e dei datori di lavoro.
Ultima questione:
"se intende accogliere le proposte avanzate
dai sindacati del settore: quali, con quali modalità e tempi di
attuazione"
. Il gruppo di lavoro del Comitato regionale di
coordinamento in materia di salute e sicurezza sui luoghi di lavoro
ha sempre operato in collaborazione con il Comitato paritetico
territoriale in materia di sicurezza sul lavoro, all'interno del
quale sono presenti le organizzazioni sindacali. Le proposte
sindacali sono già state anche all'esame del Patto per lo sviluppo,
nell'ambito del tavolo aperto sui problemi dell'industria con la
partecipazione delle organizzazioni sindacali del settore edile,
con cui si è convenuto di affrontare, in un tavolo specifico,
complessivamente i problemi del settore: sia problemi legati allo
sviluppo e al consolidamento dello stesso, sia questioni collegate
alla sicurezza e alla salute sui luoghi di lavoro.
Vi è, quindi, la volontà dell'Amministrazione regionale di
affrontare il problema, di tenere in dovuto conto le proposte
effettuate sia dalle organizzazioni sindacali, sia dai datori di
lavoro, che devono collaborare per la realizzazione delle proposte,
con l'obiettivo di pervenire ad un miglioramento delle condizioni
di lavoro, di salvaguardare un diritto fondamentale della persona:
la propria integrità fisica e la propria salute e di puntare a una
qualità del lavoro in questo settore, così come in altri settori di
attività economica a livello regionale.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore che, a differenza di
altri colleghi, ha chiarito bene, ha risposto con attenzione in
merito ai problemi.
Prendo atto che alcuni dati sono stati modificati rispetto a
quelli da me forniti e del fatto che vi è un lieve "trend" di
diminuzione degli infortuni; questo mi fa piacere, ricordo però
Assessore che, anche se gli infortuni diminuiscono da 329 a 275,
abbiamo sempre quasi 300 persone che in 6 mesi sono
50…
(interruzione di un Consigliere, fuori microfono)
… sì
275… ho detto 300 per comodità, anche
perché il mese di febbraio ha 28
giorni… sono circa 50 persone al mese,
ma facciamo pure 45 persone al mese…
quindi ogni giorno vi è più di un incidente. Gli infortuni
diminuiscono, ma i dati sono ancora molto "seri", per cui non
possiamo accontentarci del fatto che diminuiscano. Sarebbe
interessante capire, fra l'altro, se effettivamente si tratti anche
di incidenti ed infortuni gravi, perché mi sembra di aver visto che
il numero totale degli incidenti sia diminuito, ma che sia
aumentata la gravità delle persone infortunate, e questo è un costo
alto sulla salute da affrontare che ricade sull'intera
collettività! Agire per diminuire gli infortuni nel mondo del
lavoro, nell'edilizia, quindi vuol dire anche, in prospettiva,
agire per diminuire il costo della sanità in Valle d'Aosta, per cui
credo sia un'operazione da fare con molta serietà e
determinazione.
Ciascuno di noi ha il tono che ha, si capisce! Ho notato - me lo
consenta, Assessore - il tono di chi registra una situazione: "le
cose sono andate così, ci sono queste cose, adesso le portiamo
avanti", ma io le chiederei di essere presente con la volontà
politica all'interno del Patto per lo sviluppo, perché qui vi sono
delle persone di mezzo, Presidente! Non è un mero desiderio di
sottolineare i problemi: un muro che cade non vanifica solo i
milioni spesi, ma colpisce delle persone! È quindi importante agire
per difendere e tutelare le persone. Sono contenta che le proposte
dei sindacati siano trattate all'interno del Patto per lo sviluppo,
probabilmente bisognerebbe avere chiaro come alcuni di questi
strumenti consentano, con pochissime difficoltà e pochissime spese,
di intervenire. Lei sa benissimo come l'introduzione dello
Sportello unico per le irregolarità contributive consentirebbe di
avere un unico documento che attesti la regolarità degli addetti,
senza dover passare tramite i diversi enti previdenziali, i cui
dati di occupazione sono fra loro contrastanti. Vi sarebbe quindi
la possibilità di diminuire il carico burocratico per le imprese e
di avere uno strumento di controllo più efficace.
Mi dispiace poi che lei non abbia speso alcuna parola su questo
tema, che riguarda essenzialmente una decisione della Giunta e che
non ha bisogno di passare attraverso il coordinamento con altri
enti: l'istituzione dell'Osservatorio delle imprese escluse dagli
appalti pubblici. Ogni anno vi sono degli appalti pubblici, ogni
anno ogni gara di appalto esclude alcune imprese e le esclude
perché, rispetto alla legge, sono inosservanti, perché vi sono
delle irregolarità nel modo di operare; ora, se si facesse un
osservatorio delle imprese escluse dagli appalti pubblici, si
saprebbe quali sono le imprese non regolari, che non garantiscono
la sicurezza sui cantieri. Questo consentirebbe di fare più
chiarezza anche per i privati che ricorrono alle imprese che,
sapendo quali sono quelle con elementi di irregolarità,
probabilmente non si affiderebbero a tali imprese, ma ne
cercherebbero altre più regolari. Questo Osservatorio delle imprese
escluse dagli appalti pubblici consentirebbe cioè, con pochissime
risorse e pochissimo lavoro, di dare più trasparenza al
mercato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK