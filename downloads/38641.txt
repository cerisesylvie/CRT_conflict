Consiglio Regionale della Valle d'Aosta - Oggetto del Consiglio n. 2154 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2154 del 24 maggio 2016 - Resoconto
OGGETTO N. 2154/XIV - Reiezione di risoluzione: "Sostegno
alla candidatura del Gran San Bernardo quale patrimonio
dell'Unesco".
Viérin M. (Presidente) -
Punto n. 33.05 dell'ordine del
giorno. Ha chiesto la parola il Consigliere Bertin, ne ha
facoltà.
Bertin (ALPE) -
Cercherò di essere il più sintetico
possibile, anche considerata l'ora. Negli ultimi giorni abbiamo
visto che l'idea di salvaguardare il Colle del Gran San Bernardo
attraverso un inserimento nel patrimonio dell'Unesco è stata
rilanciata in particolare da autorità e soggetti del Vallese,
sostenuti peraltro anche dall'intera Svizzera. Un'iniziativa che
riguarda il Colle del Gran San Bernardo, che è un colle di
un'importanza storico-culturale evidente, fondamentale per le
comunicazioni alpine tra il nord e il sud dell'Europa e sede anche
dell'Ospizio del Gran San Bernardo, gestito dai canonici, che per
un millennio quasi ha rappresentato un'importante sede di
ospitalità per i viaggiatori e pellegrini che transitano in questo
luogo, tra l'altro, anche passaggio della via Francigena veramente
importante dal punto di vista storico, oltre che essere, dal punto
di vista ambientale e paesaggistico, un angolo suggestivo e
magnifico per molti aspetti.
Quest'idea - è una mia valutazione del tutto personale - è
un'occasione per aumentare le capacità attrattive di questa zona
per salvaguardarne le caratteristiche e anche per dare maggiore
identità alle due parti del versante del Colle, che sono
storicamente collegate e che potrebbero in questo modo ancora di
più trovare un'identità comune, legandosi ad un
brand
internazionale, che può avere un'attrattiva per rivitalizzare, da
un punto di vista culturale, sociale e anche turistico, le zone in
questione. Insomma è un'occasione che andrebbe valutata
attentamente e potrebbe rappresentare qualcosa di importante per
questi territori.
Sappiamo che l'Italia è lo Stato che ha più siti già ora
patrimonio dell'umanità, ma, collegandoci con il fatto che si lega
ad un discorso transfrontaliero, le possibilità che questo vada a
buon fine sono naturalmente cresciute. C'è una valutazione da fare
che può essere un
atout
importante per questa zona, pertanto
la risoluzione vuole impegnare l'Assessore a relazionare in
commissione in merito a questa prospettiva e inoltre invitare la
commissione competente a compiere gli approfondimenti necessari al
fine di valutare un eventuale sostegno alla candidatura del Gran
San Bernardo quale patrimonio dell'Unesco.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Intervengo io anche se
quest'argomento, come si capisce anche dalla presentazione del
collega Bertin, è un argomento trasversale, perché sicuramente
riguarda i beni culturali, quindi potrebbe essere un argomento che
viene valutato dalla collega che si occupa dell'istruzione e della
cultura; vi sono delle richieste che attengono agli aspetti
ambientali, quindi il collega che si occupa dell'ambiente.
Collega Bertin, ovviamente non per mettere in discussione
l'importanza storico-culturale del Colle del Gran San Bernardo,
come sa, luogo a cui sono particolarmente affezionato, ma abbiamo
sicuramente tante altre richieste: anni fa avevamo la richiesta del
comprensorio del Monte Bianco, oggi trovate sul giornale la
richiesta del Comune di Aosta di far diventare patrimonio
dell'Unesco le mura romane; nessuno di noi può essere nella
condizione di dire: "questo non lo possiamo considerare", dobbiamo
fare una valutazione complessiva, poi bisogna fare una valutazione
dei pro e dei contro: quali sono i benefici; quali sono i vincoli e
quali sono le conseguenze. Come avrà modo di vedere, c'è ampia
letteratura in merito con i pro e i contro.
Rispetto a questo, sono sicuramente molto disponibile a venire
in commissione, quindi, per quanto riguarda la risoluzione che
proponete, "impegna l'Assessore competente a relazionare alla
commissione competente in merito alla possibilità riportata in
premessa" mi pare assolutamente condivisibile. Tra l'altro, mi sono
già confrontato con il collega dell'ambiente, c'è un precedente, ci
sono state delle valutazioni che sono state fatte, quando si
parlava del Monte Bianco, quindi abbiamo già un dossier che
ovviamente andrà aggiornato. Non siamo d'accordo su "invita la
commissione competente a compiere i necessari approfondimenti..."
perché ovviamente la presenza dell'Assessore in commissione dà già
l'indicazione di quello che può essere un percorso, mentre l'ultimo
passaggio sembrerebbe una delega alla commissione per fare
un'attività che ovviamente non riteniamo condivisibile.
Se la risoluzione termina con il primo impegno, da parte nostra
si può tranquillamente votare; se viene mantenuta questa
formulazione, noi ci asterremo, questo nulla impedisce poi che io
vada in commissione.
Presidente -
Altre richieste di intervento? Ricordo che
siamo in discussione generale. L'Assessore ha proposto un
emendamento. Ha chiesto la parola il collega Bertin.
Bertin (ALPE) -
In merito all'impegnativa, come si può
leggere tranquillamente dall'invito, è un invito a valutare un
eventuale sostegno: crediamo che la commissione, com'è normale che
sia, sia libera di approfondire una questione che, come dice lei,
non riguarda soltanto il Gran San Bernardo, ma che potrebbe
eventualmente valutare anche altri siti e altri oggetti, pertanto è
anche l'occasione per la commissione tutta di approfondire un
dossier che riguarda quest'eventuale candidatura, questa come le
altre, in commissione e non vedo il problema. La forma di governo
di questa Regione è quella parlamentare, sappiamo che lei è
Assessore per delega del Consiglio e non viceversa, resta una
competenza generale del Consiglio di indirizzo, la forma di governo
è quella parlamentare.
Lo spirito di questa risoluzione - tra l'altro, ne abbiamo anche
parlato e tra i "sì", i "forse" e i "no", magari se me lo diceva
prima era meglio - non era quello di voler in qualche modo
attribuire alla commissione qualcosa che non è di sua competenza. È
di sua competenza e potrebbe anche essere l'occasione per
approfondire in generale un dossier del genere per vari siti e per
quelli che possono essere i vantaggi e gli svantaggi, non c'era
nessun elemento di preclusione in questo senso. Pertanto, per
quanto mi riguarda, la risoluzione rimane com'è, però la sua
disponibilità a venire in commissione è positiva, ma lo spirito di
questa risoluzione era un po' diverso e non andava nel senso
indicato da lei.
Presidente -
Ha chiesto la parola il Consigliere Laurent
Viérin, ne ha facoltà.
Viérin L. (UVP) -
Abbiamo sostenuto quest'iniziativa
perché crediamo e abbiamo appreso dai giornali che c'è stata una
volontà di segnalare una delle peculiarità della Valle d'Aosta, che
è rappresentata effettivamente da questa candidatura del Gran San
Bernardo, che potrebbe effettivamente valorizzare un aspetto della
Valle d'Aosta. Abbiamo preso anche atto che l'Assessore
Marguerettaz risponde probabilmente anche in qualità di Assessore
al turismo, ma come rappresentante di una certa parte di
territorio, espressione di quello che è stato portato a Roma come
un'idea di valorizzare un pezzo di identità.
Al di là della questione di approfondire in commissione, noi
crediamo che lo spunto sia interessante per sottoporre
all'attenzione di questo Consiglio un po' di ordine su questa
questione del riconoscimento all'Unesco delle peculiarità. Ne
avevamo già parlato - ed è stato ricordato - della questione del
Monte Bianco, avevamo anche lanciato la questione del patois come
patrimonio immateriale per riuscire, assieme agli svizzeri, alla
parte del Vallese, insieme agli amici piemontesi, agli amici della
Savoia, a far riconoscere questo pezzo di patrimonio immateriale e
intangibile che è la nostra lingua - che, se scompare in Valle
d'Aosta, scompare dalla faccia della Terra - come patrimonio
dell'Unesco. Oggi abbiamo letto che le mura romane potrebbero
essere inserite, noi pensiamo che prima delle mura romane forse
abbiamo dei monumenti in Valle d'Aosta come il Teatro romano,
l'Arco di Augusto, piuttosto che le Porte Pretorie, la romanità
della Valle d'Aosta è un patrimonio. Questo per dire che come sa
chi ha seguito negli anni i dossier delle candidature, abbiamo una
grande rappresentanza sparsa un po' in tutto il mondo di patrimonio
dell'Unesco: dal Madagascar fino alle più piccole comunità delle
Dolomiti; bisognerebbe forse - e forse ci avete già pensato, ci
penserete o forse ci penseremo tutti assieme - riuscire a creare un
raccordo per avere una lista valdostana di ciò che noi vogliamo
portare all'attenzione dell'Unesco, che possa uscire dalle istanze
sicuramente non solo di questo Consiglio Valle e del Governo, ma
anche magari degli Enti locali. Magari potremmo segnalare anche
l'Assessore come pezzo importante da sottoporre all'Unesco per
tutta una parte di gesta che potremmo rimembrare...al di là delle
battute, questo per dire che ognuno magari nel proprio settore o
nel proprio pezzo di territorio potrebbe vedere interessante e
appetibile il fatto di segnalare delle peculiarità: dai prodotti
dell'enogastronomia fino ai monumenti.
I dossier dell'Unesco sono dossier molto delicati, la cui
candidatura ha un iter molto articolato, forse questa discussione
può servire a questo Consiglio per dire, attraverso non solo
indirizzi politici ma degli esperti tecnici, di seguire
effettivamente insieme ai dossier europei, perché questo fa parte
di dossier che sono a livello europeo e mondiale all'attenzione di
tantissime sollecitazioni. Noi prendiamo quest'idea come una buona
idea, perché è sicuramente uno spunto interessante: quello della
romanità, piuttosto che il Monte Bianco; diamoci magari tutti
assieme delle priorità, fissiamo quelli che possono essere dei
dossier che hanno anche magari un margine di possibilità di
riuscita e valutiamo tutto.
Ricordiamo anche che per certe cose essere patrimonio
dell'Unesco significa tutta una serie di vincoli, abbiamo lottato -
e guardo l'Assessore Bianchi che ha le deleghe sul parco - una vita
per rivedere i confini del parco, per evitare che i piani
regolatori fossero sottoposti alle regole stringenti del parco,
dove i nostri territori di montagna non potevano neanche attaccare
un chiodo o edificare un piccolo pezzo su un proprio ampliamento di
casa compatibile con le norme regionali, ma incompatibile con le
norme del parco...ecco, andrebbero affrontate anche nell'interezza
della discussione. Questo per dire che noi siamo pronti sicuramente
ad affrontare questo dossier, ma gradiremmo che ci fosse un po' di
ordine nelle priorità e nelle possibilità con la valutazione in
chiave di promozione sicuramente turistica e non solo, piano
dell'identità: far riconoscere una lingua o una cultura come
patrimonio dell'Unesco è sicuramente qualcosa di molto
interessante, come lo è questa sollevata dagli amministratori o
comunque da una parte di territorio valdostano. Crediamo che possa
essere effettivamente il momento utile per dire che la Valle
d'Aosta ha delle peculiarità, ha sicuramente delle grandi risorse e
grandi ricchezze da sottoporre all'Unesco, sperando che questo
possa essere effettivamente il momento di valorizzazione della
nostra identità, o comunque della nostra Valle nelle sue
sfaccettature.
Presidente -
Non ci sono altre richieste di intervento,
possiamo passare alla votazione. Dichiaro aperta la votazione. La
votazione è chiusa.
Presenti: 32
Votanti: 13
Favorevoli: 13
Astenuti: 19 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce,
Marguerettaz, Marquis, Péaquin, Perron, Restano, Rini, Rollandin,
Marco Viérin)
Il Consiglio non approva.
Con questo punto abbiamo terminato i lavori odierni.
---
L'adunanza termina alle ore 21:39.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK