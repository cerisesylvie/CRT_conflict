Consiglio Regionale della Valle d'Aosta - Oggetto del Consiglio n. 281 del 7 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 281 del 7 novembre 1967 - Resoconto
OGGETTO N. 281/67 - Pagamento dei terreni occupati dall'ANAS
per l'ammodernamento della strada statale 26. Richiesta di
informazioni. (Interpellanza)
Colombo (P.S.I.)
- Anche di questo problema, che è già
stato oggetto di discussione da parte del Consiglio regionale, la
Giunta si è subito occupata e per la verità - proprio anche allo
scopo di accelerare le pratiche relative alla liquidazione delle
indennità di esproprio dei terreni occupati dall'ANAS - ha
incaricato una dipendente dell'Assessorato ai lavori pubblici di
mettersi a disposizione del competente ufficio ANAS di Torino.
Sulla scorta dei rilievi e degli elementi forniti dall'ANAS
all'Assessorato dei lavori pubblici, il predetto incaricato ha
provveduto alla compilazione degli elenchi dei beni stabili posti
in territorio del Comune di Courmayeur, espropriati per
l'esecuzione dei lavori di cui si tratta. Detti elenchi, in numero
di quattro, sono stati trasmessi all'ANAS in cinque copie, entro la
data del 16.8.1967; risulta anche che i sopraccennati elenchi sono
ora in pubblicazione presso il Comune di Courmayeur. Dopo la
redazione dei suddetti elenchi, l'incaricato, secondo le istruzioni
avute dai tecnici dell'ANAS ha iniziato la compilazione dei verbali
di liquidazione definitiva da redigersi per ciascun proprietario,
da corredarsi, per ogni particella, con la dimostrazione geometrica
delle superfici espropriate.
In data 3 novembre scorso, alcuni funzionari dell'ANAS hanno
preso contatti con il suddetto incaricato, fornendo ulteriori
precisazioni circa la compilazione dei succitati verbali,
precisazioni in parte modificative di quelle impartite in
precedenza, il che comporterà un parziale rifacimento del lavoro
già svolto.
Si informa infine che l'ANAS non ha ancora consegnato alcuno
elemento relativo alle occupazioni avvenute negli altri comuni; per
l'effettuazione dei rilievi tecnici sul terreno è stato altresì
sollecitato l'Ufficio tecnico erariale di Aosta, che ha assicurato
di provvedervi con la sollecitudine possibile, compatibilmente con
gli altri servizi di istituto.
Io qui potrei anche, ad un certo momento, dare lettura di tutta
la nostra corrispondenza fatta, sia nei confronti dell'ANAS, sia
nei confronti dell'Ufficio Tecnico Erariale e questo però non penso
che porterebbe nuovi elementi sul problema. Il problema, direi di
fondo, è quello che in un viaggio fatto a Roma un paio di mesi fa,
assieme anche al Presidente Montesano, noi abbiamo interessato
direttamente di questo problema il Ministro Mancini, il quale ci ha
assicurato il suo interessamento.
Oggi sono nella condizione di dire che, oltre al lavoro che è
già stato svolto da parte dell'Assessorato, per andare incontro,
appunto, ad una sollecita definizione di questo problema, l'ANAS ha
già convocato, sulla scorta, naturalmente, dell'intervento del
Ministro Mancini, il Geometra Blanc di Sarre, Bovet di Arvier e
Cognein di St. Pierre per l'effettuazione dei rilievi catastali e
sul rimanente, dalla strada, cioè, praticamente dalla strada, da
Aosta a Morgex, perché i rilievi oggi come oggi, dell'Ufficio
Tecnico erariale sono fatti per il tratto da Morgex a Courmayeur,
fino al Traforo.
Giovedì, all'ANAS, ci dovrebbe essere appunto, dico, questo
incontro di questi tre tecnici, per la definizione delle modalità
di incarico dopo di che questi dovrebbero partire immediatamente
per i rilievi, quindi tutto il problema ritengo che sia in via di
soluzione.
Naturalmente, per quelle che sono proprio, dico, le pratiche
burocratiche di questi indennizzi non c'è da attendersi che il
problema possa essere risolto nel giro di pochi mesi; qui,
purtroppo, come ho già messo in evidenza, una volta fatti i rilievi
catastali da parte dei tecnici che ho citato, ci sarà poi tutto il
lavoro burocratico e noi vedremo di fare con i nostri tecnici qui
dell'Assessorato, in modo da accelerare il pagamento di queste
indennità.
Manganoni (P.C.I.)
- A Courmayeur, e per gli altri
comuni, da Courmayeur fin qui, hai detto chiaro... io parlavo di
qua in su, parlavo da Aosta in su. Ora, è sconfortante, quando io
questa mattina vi parlavo, un momento fa, della burocrazia romana,
ecco, sono più di due anni, in certi posti sono tre anni che hanno
occupato quei terreni, i proprietari hanno già subito dei danni
gravi in questo senso: questa strada avendo cambiato di categoria,
essendo diventata una superstrada, non so come la chiamano, quali
sono le conseguenze per le proprietà confinanti? Che si sono
aumentate le distanze per le costruzioni, agli incroci, cioè agli
accessi di altre strade, i 75 metri di distanza di prima sono stai
portati a 150; noi sappiamo quanti accessi ci sono in 150 metri,
vediamo quale danno grave hanno avuto questi proprietari; sia
chiaro, io qui non voglio entrare nel merito se i 150 metri ci
vogliono o non ci vogliono, quelle sono delle leggi che si
applicano, su cui io non intendo discutere, però la constatazione
qual è? Che i proprietari ne hanno già subito dei danni in quel
campo, non solo, continuano a pagare le imposte su questi terreni,
di cui da due o tre anni non usufruiscono più perché sono stati
portati via dalla strada, e c'è voluto l'intervento
dell'amministrazione regionale, dopo due o tre anni, affinché lì si
comincino a fare dei rilievi dei terreni espropriati; hanno
nominato i tecnici, ma non è ammissibile! Perché non è che io
voglia accusare la Giunta, la quale non ne può, io la Giunta
l'avevo accusata questa mattina, di tirare tardi in sede, come nel
ponte di Bard, di fare come fa l'ANAS, come fanno gli uffici
statali, purtroppo qui ne abbiamo una conferma, però, però, non so,
sono delle cose incomprensibili; c'è di più, hai detto tu che è
dovuto intervenire il Ministro Mancini, ma se non interveniva il
Ministro Mancini, quando è che si incominciavano a fare i rilievi?
Nel 2000, fra 20 anni... quello di Valgrisanche, scusa, Colombo, lì
è un aspetto differente perché lì c'era il Genio Militare... no, ma
facciamo una distinzione! Noi sappiamo cos'è il Genio Militare, il
Genio Militare porta via, non paga, ecc... però l'ANAS non è
arrivato ancora proprio a quel punto di arroganza, di prepotenza
del Genio Militare, però, però sono delle cose che non si possono
concepire. Io non concepisco, così quando gli daranno dei soldi,
con la continua svalutazione della lira, io mi domando cosa
prenderanno quei poveri proprietari, se prenderanno gli interessi;
quando percepiranno il saldo percepiranno forse gli interessi.
Ad ogni modo, noi non possiamo fare altro che prendere atto di
questo vostro passo che avete fatto, però invitarvi a continuare di
questo passo, cioè ad insistere, a pestare presso questo organismo
dell'ANAS affinché questi proprietari abbiano le indennità, saranno
già, io non so, ma me le immagino quali saranno le indennità che
paga l'ANAS...
(si sente una voce in lontananza che non si
capisce)
...va ben, in questo caso prendiamo atto di questo,
anche se in certi casi può essere inferiore; ma, io comprendo che,
per la questione di opere pubbliche dove c'è l'esproprio,
naturalmente il proprietario non può pretendere il prezzo, non so,
di un'area al mercato libero, io questo lo posso comprendere, ma
almeno, pagateli, perché se almeno il proprietario viene pagato
subito, dice: "beh, almeno ho pigliato i soldi", mentre invece
glielo pagano già poco e questo è, io non sollevo delle questioni
qui sopra perché tutti gli enti pubblici per delle opere pubbliche,
degli espropri, ecc... ma almeno pagateli! Che i proprietari
abbiano questi quattro soldi che devono avere; quindi io vi
inviterei a fare ancora il possibile, a continuare a sollecitare e
a muovere questo ANAS affinché questi proprietari abbiano quanto
loro spetta di diritto ed è giusto.
Montesano (P.S.D.I.)
- Oggetto n. 8, relatore l'Assessore
alle Finanze.
(Inizia a parlare il Consigliere Germano)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK