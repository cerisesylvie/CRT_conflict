Consiglio Regionale della Valle d'Aosta - Oggetto del Consiglio n. 2844 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2844 del 12 ottobre 2023 - Resoconto
OGGETTO N. 2844/XVI - Interpellanza: "Stato dell'arte di
tutti gli interventi previsti nel PNRR che coinvolgono l'ARER nel
Comune di Aosta".
Bertin (Presidente) -
Punto n. 43. Consigliere Baccega,
ne ha facoltà.
Baccega (FI) -
Certo che per dibattere tutto questo, non
è sufficiente il tempo che mette a disposizione l'interpellanza.
Avevamo sollecitato e chiesto più volte un confronto in
Commissione. Auspichiamo che quanto prima ci sia questo confronto
perché sennò continuiamo a fare atti ispettivi, interrogazioni,
interpellanze sul tema ma ne veniamo fuori con un pugno di mosche:
L'interpellanza va nella direzione nel senso che una determina del
direttore... premetto che il direttore ha una nomina annullata dal
Tribunale e non so se l'Assessorato in qualche modo si sia mosso in
questa direzione, abbia inviato qualche nota e ci sia qualche
novità rispetto a questo ma non è l'oggetto di quest'interpellanza;
questa determinazione direttoriale del 26 settembre parla di
prelievo dal fondo di riserva per finanziamenti con fondi propri in
attesa di ammissibilità della spesa con fondi PNRR e di contributi
ANAC per l'avvio delle procedure di gara nei comparti Case Fresia,
Autorimessa area mercatale, giardini ex lavatoio, aree ex
grattacielo, (ma i grattacieli sono ancora lì) assi pedonali, lotti
A, B, C, D, E, aree cortilizie eccetera.
Più volte abbiamo espresso la volontà di affrontare in
Commissione questi temi, perché ovviamente, siamo in ritardo,
valutando anche che ci sono dei cantieri - sono andato
personalmente a fare un sopralluogo - che sono stati avviati, ma al
momento non c'è nessuno che lavora, sono fermi. Ci piacerebbe anche
capire quali sono fermi e perché sono fermi; qualcuno dice che non
sono state pagate le imprese, non lo so e mi piacerebbe sapere.
Qui abbiamo il programma delle opere pubbliche per l'anno 2023,
che riguarda ben dieci interventi: Superbonus in tredici comparti;
il programma Pinqua; il programma Superbonus Quartiere Cogne, sette
lavori, comparti di attuazione; il programma Sicuro verde sociale,
che è diviso in due affidamenti; l'accordo quadro per le
manutenzioni straordinarie, "Dall'abitare al lavoro"; il
rifacimento delle reti di scarico fino alla rete comunale del
Comune di Aosta; la sostituzione di serramenti esterni in sette
fabbricati, anche in condomini misti; la ristrutturazione edilizia
per la realizzazione di dieci alloggi ERP.
A questo si aggiungono le risorse messe a disposizione nella
variazione di bilancio sulla base della mozione che noi avevamo
presentato all'inizio. Noi avevamo chiesto un milione e mezzo, e mi
complimento con l'Assessore che ha portato a 2 milioni e 160
l'intervento. Anche lì vorremmo sapere dove vengono spesi quei
soldi, se c'è un programma, se c'è un inizio, se è stata fatta una
gara, quali sono gli alloggi che vengono coinvolti, se ci sono
diversi lotti affinché si possa dire in tempi ragionevolmente brevi
per poter dare subito, a disposizione degli utenti, degli alloggi
assegnabili.
Questo era il volere di quest'interpellanza.
Presidente -
Per la risposta, l'assessore Sapinet.
Sapinet (UV) -
Venendo al confronto in Commissione,
sicuramente come detto già in occasione della sua iniziativa, c'era
stata e c'è l'assoluta disponibilità.
Abbiamo - per impossibilità a volte di uno a volte dell'altro -
dovuto rinviare un appuntamento fissato precedentemente alla pausa
estiva e successivamente alla ripresa dei lavori a settembre, come
avevamo già affrontato fuori microfono. C'è questa questione della
vicenda legata appunto alla sentenza del Giudice del lavoro, ma
appena possibile - speriamo a breve - abbiamo la disponibilità dei
due Presidenti di Commissione, della III e della V, per avere tutto
il tempo e avere anche soprattutto gli interessati qui per un
confronto serio, costruttivo e operativo.
In merito poi alle vicende della sentenza, ha risposto già il
collega Marzi nello scorso Consiglio, così come potremmo affrontare
anche la questione dei 2 milioni e 160 mila che verranno spesi su
quegli alloggi, quelli dell'unità abitativa precedentemente non
coinvolti in tutti gli altri finanziamenti.
Venendo alla sua iniziativa dove si chiede conto degli
interventi legati ai fondi del PNRR, va detto che procedono gli
interventi relativi al Superbonus di cui abbiamo parlato nella
scorsa adunanza e che ARER sta mettendo in campo anche degli
importanti interventi, questa volta utilizzando fondi PNRR, fondi
assolutamente importanti per la riqualificazione del patrimonio di
Edilizia residenziale pubblica.
Risorse poi, come detto, alle quali andranno aggiunte quelle che
abbiamo stanziato in assestamento. Proprio in questi giorni la
Regione sta definendo con ARER la modalità di trasferimento,
dopodiché si procederà con gli accordi quadro che permetteranno
ulteriori interventi.
In premessa ricordo che il decreto interministeriale 395 del 16
settembre del 2020 del Ministero delle infrastrutture e dei
trasporti - di concerto con il Ministero dell'economia e delle
finanze, il Ministero per i beni e le attività culturali e per il
turismo - ha istituito e finanziato il programma innovativo
nazionale per la qualità dell'abitare, il cosiddetto Pinqua, inteso
come ampio programma di riqualificazione e di rigenerazione
dell'edilizia sociale e dei tessuti urbani interessati.
L'Amministrazione comunale di Aosta ha deciso di aderire a tale
programma in qualità di soggetto proponente nell'ambito di un
recente accordo di programma tra Comune di Aosta, Regione Autonoma
Valle d'Aosta e ARER per l'affidamento all'ARER della gestione del
patrimonio di ERP del patrimonio di proprietà del Comune di
Aosta.
Il programma PINQuA prevede un quadro economico di circa 22
milioni di euro, finanziato con circa 15 milioni di euro da fondi
PNRR, 4 milioni di euro di fondi dal Comune di Aosta e circa 3
milioni di euro tra fondi propri ARER e fondi ex interventi Linea
B.
Gli interventi previsti nell'ambito dell'accordo di programma
tra Regione Valle d'Aosta, Comune e ARER parzialmente, quindi
finanziati in parte importante da fondi PNRR, sono così
sintetizzabili: ristrutturazione edilizia dei fabbricati denominati
Case Gazzera, importo base di gara 5.379.026, con un importo di
programma di 6.600.000; ristrutturazione edilizia dei fabbricati
denominati Case Fresia, importo base di gara 5.283.064 euro con un
importo di programma di 6.500.000 (quest'elenco poi glielo
fornisco); recupero funzionale e adeguamento normativo
dell'autorimessa di Via Liconi in Comune di Aosta, con importo base
di gara che supera di poco i 3 milioni con l'importo di programma
3.800.000; riqualificazione dell'Area Mercatale dei giardini di Via
Vuillerminaz in Comune di Aosta con importo a base di gara di 596
mila euro;, riqualificazione dell'asse viario centrale del
Quartiere Cogne, Lotto A, 123.196 euro; riqualificazione dell'asse
viario centrale del Quartiere Cogne in Aosta, Lotto B, 242.517
euro; riqualificazione dell'asse viario centrale del Quartiere
Cogne, Lotto C, per 649.332 euro; Lotto D 221 mila e il Lotto E
200.606 euro; il comparto Aree cortilizie, Lotto A, importo a base
di gara 318 mila euro; lotto B 345 mila e poi il recupero e la
riqualificazione del fabbricato denominato Ex Lavatoio al Quartiere
Cogne di Aosta, con un importo a base di gara di 519.529 euro.
Infine il comparto ARER dell'ex grattacielo, Lotto A, con
importo a base di gara di 129.040 euro. Questo era per fare la
sintesi.
Il secondo quesito, per le tempistiche: a oggi sono state
concluse e validate le progettazioni definitive ed esecutive degli
interventi succitati e sono state redatte le determinazioni a
contrarre di cui posso eventualmente fornirle copia per un maggior
dettaglio degli iter autorizzativi che si sono via via succeduti e
che sono state trasmesse al competente Ministero il 9 ottobre del
2023; questo era il termine imposto dalle specifiche normative di
riferimento.
Va precisato che a oggi sono state rispettate tutte le scadenze
previste.
Approvate quindi le determine a contrarre, si procederà ora
all'appalto dei lavori dopo la cui aggiudicazione si potrà
procedere, verosimilmente nei primi mesi del 2024, per l'avvio di
questi cantieri.
Presidente -
Replica il consigliere Baccega.
Baccega (FI) -
Se gentilmente mi fa vedere subito la
risposta perché sono tanti gli argomenti che lei ha trattato.
Mi faccia anche solo un cenno, lei ha parlato di ulteriori
risorse che verranno assegnate nel bilancio all'ARER poco fa?
(
Intervento fuori microfono)
I 2 milioni e 160.000 in
assestamento, perfetto.
Quindi lei mi ha garantito che le scadenze sono state rispettate
per quanto riguarda i percorsi di progettazione e saranno quindi
rispettate anche le consegne.
Non si ipotizza ancora quando saranno poi assegnati gli
eventuali alloggi.
Si deve tener conto di una cosa: in tutto questo progetto di
riqualificazione, dove vengono riqualificati l'asse viario di qua,
di là, di su, di giù, non si tiene conto di una parte di edifici
che sono la storia del Quartiere Cogne, parlo delle villette. Sono
state realizzate nel '19 e lì bisogna intervenire con
sollecitudine.
È vero che da un po' di anni non nevica pesantemente, quindi i
tetti per ora hanno retto, ma quei tetti, le assicuro, sono
fortemente in difficoltà qualora arrivino nevicate pesanti. In
alcuni punti hanno dovuto puntellare i tetti e le travi perché c'è
stata un'incrinatura.
Io gliel'ho detto, veda di far intervenire in qualche modo il
Comune di Aosta o l'ARER, visto che ci sono dei tavoli di confronto
aperti che possono in qualche modo determinare.
Poi ci parlate di area ex grattacielo, i grattacieli sono ancora
lì tutti e due, dovranno essere abbattuti, dal milione e 600.000
che erano previsti alcuni anni fa, siamo quasi a 5 milioni; non so
quando sarà previsto quest'abbattimento, ma credo che tutte queste
cose le potremo affrontare in Commissione, in modo anche
sistematico. Prendiamoci il tempo dovuto, caro Presidente, in
quella Commissione perché ci sarà molto da dire.
Per quanto riguarda il discorso del direttore, la risposta che
ci ha dato il suo collega al Consiglio scorso è davvero
imbarazzante, perché scaricare sul Consiglio di Amministrazione che
è nominato tutto dalla politica, è davvero una cosa che non sta in
piedi.
Non c'è stata nessuna comunicazione da parte dell'Assessorato,
dicendo che forse era il caso di valutare con maggiore attenzione
quella proroga di 75 giorni, che va contro la sentenza che il
Tribunale ha dato. Fate vobis.
Presidente -
Colleghi, sono meno dieci, Consigliere
Aggravi, se è d'accordo, rinviamo al pomeriggio la trattazione del
punto, pertanto sospendiamo i lavori del Consiglio. Nel primo
pomeriggio di oggi sarò assente, per partecipare a una riunione
on-line della Conferenza dei Presidenti delle assemblee, pertanto
chiedo ai colleghi Vice Presidenti di sostituirmi. I lavori
riprenderanno alle ore 15:00.
---
La seduta termina alle ore 12:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK