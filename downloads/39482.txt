Consiglio Regionale della Valle d'Aosta - Oggetto del Consiglio n. 2646 del 10 marzo 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2646 del 10 marzo 2017 - Resoconto
OGGETTO N. 2646/XIV - Ordine dei lavori.
Rosset (Presidente)
- Sono presenti 17 Consiglieri,
quindi procediamo con l'ordine del giorno.
Prima di procedere, mi corre l'obbligo di rappresentare quanto
segue.
Nella seduta di mercoledì 8 marzo ho comunicato al Consiglio di
aver ricevuto dal Presidente della Regione in qualità di Prefetto,
il giorno stesso, la notifica, a mezzo PEC, delle copie conformi
dei DPCM del 7 marzo con i quali è stata accertata la sospensione
dalla carica di consigliere di quattro componenti del Consiglio. Si
deve ritenere che la suddetta comunicazione al Consiglio abbia
perfezionato la procedura relativa alla "notifica al Consiglio"
prevista dall'articolo 8, comma 4, del decreto legislativo
235/2012, facendo scattare solo da quel momento la necessità per il
Consiglio di procedere "all'adozione dei conseguenti adempimenti di
legge". L'adunanza consiliare dell'8 marzo è stata quindi tolta
dopo aver constatato la non sussistenza del numero legale calcolato
sul numero dei componenti del Consiglio (35), sulla cui base
occorreva calcolare il
quorum
sino al momento antecedente al
perfezionamento della comunicazione al Consiglio dell'avvenuta
notifica del decreto presidenziale.
La conseguenza di tale situazione è che i seggi dei consiglieri
sospesi devono ritenersi "temporaneamente vacanti" o comunque
"temporaneamente non assegnati" in quanto privi, seppur
temporaneamente, del titolare.
Il comma 3 dell'articolo 8 della "legge Severino" dispone che
"nel periodo di sospensione i soggetti sospesi (...) non sono
computati al fine della verifica del numero legale, né per la
determinazione di qualsivoglia quorum o maggioranza qualificata",
facendo "salve le diverse specifiche discipline regionali".
L'articolo 27 della legge regionale n. 33 del 1995 si limita a
prevedere che "il Consiglio regionale, nella prima adunanza
successiva alla notificazione del provvedimento di sospensione,
procede alla temporanea sostituzione, affidando la supplenza per
l'esercizio delle funzioni di consigliere al candidato della stessa
lista che ha riportato, dopo gli eletti, il maggior numero di
voti", senza nulla disporre in merito al quorum di validità
necessario nella seduta volta alla sostituzione dei consiglieri
sospesi. Il procedimento di immissione nell'ufficio di consigliere
regionale "supplente" non è quindi compiutamente regolato in modo
espresso dalla nostra legislazione.
Le due discipline, statale e regionale, mirano a raggiungere il
medesimo scopo, che è quello di evitare che la sospensione dei
componenti del Consiglio produca effetti sulla funzionalità
dell'organo.
Il mantenimento del quorum fissato in relazione alla
composizione completa del Consiglio (cioè 18 presenti su 35)
rischierebbe di essere fortemente alterato se dovesse applicarsi a
una situazione nella quale manchino i titolari di uno o più uffici
di consigliere. Si immagini, in astratto, l'ipotesi in cui la
sospensione abbia colpito più della metà dei consiglieri medesimi:
se non fossero previsti meccanismi di sostituzione o di
abbassamento del quorum infatti l'attività del Consiglio sarebbe
paralizzata indefinitamente.
Sulla base di quanto appena detto, anche in relazione alla
prassi sinora seguita, non si può procedere per via analogica e
quindi applicare la disciplina dell'immissione in ufficio dei
consiglieri a seguito delle elezioni, cioè considerare pienamente
computabili (anche prima della convalida e del giuramento) i
quattro supplenti designati nel novero del numero legale (nel qual
caso i designati parteciperebbero alla seduta sin da subito). Non
avendo il legislatore regionale, al momento, previsto diverse
specifiche disposizioni per disciplinare il meccanismo di verifica
del numero legale o la determinazione di quorum in caso di
sospensione di diritto dalla carica di Consigliere regionale, è
pienamente operativo il principio generale desumibile dall'articolo
8 del decreto legislativo 235/2012, in base al quale "nel periodo
di sospensione i soggetti sospesi (...) non sono computati al fine
della verifica del numero legale, né per la determinazione di
qualsivoglia quorum o maggioranza qualificata".
Detto in altri termini, attesa la natura derogatoria e dunque
"di stretta interpretazione" della disciplina regionale, laddove
essa nulla dica, trova applicazione la norma generale contenuta nel
decreto legislativo 235/2012.
Considerati anche i valori costituzionali in gioco, per ragioni
di ordine generale ricavabili dalla
ratio
delle citate
disposizioni statali e regionali, la sospensione dei consiglieri
regionali non può condurre all'esito di alterare, anche solo
provvisoriamente, l'assetto dell'organo consiliare in ciò che
attiene alla computazione dei quorum strutturali e funzionali della
relativa attività, fino al punto di determinarne la paralisi di
funzionamento.
In conclusione, l'interpretazione di questa Presidenza è quella
di calcolare il quorum per la validità della seduta sulla base dei
consiglieri che, alla data di oggi e fino alla supplenza, sono
nella pienezza delle funzioni. Conseguentemente, prima della nomina
dei supplenti, il quorum per la validità della seduta del Consiglio
regionale deve essere calcolato esclusivamente sul numero dei
consiglieri non sospesi: trentuno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK