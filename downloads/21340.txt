Consiglio Regionale della Valle d'Aosta - Oggetto del Consiglio n. 1205 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1205 del 9 marzo 2005 - Resoconto
OGGETTO N. 1205/XII - Revisione delle disposizioni relative ad
un corso di qualificazione professionale per operatore tecnico
addetto al soccorso. (Interpellanza)
Interpellanza
Premesso
- che la Giunta regionale ha approvato, con specifica
deliberazione, le disposizioni per l'organizzazione da parte
dell'Azienda USL di un corso di qualificazione professionale per
operatore tecnico addetto ad attività di soccorso e trasporto
infermi;
- che tali disposizioni sono finalizzate all'acquisizione di
personale tecnico nell'ambito dell'UB Soccorso Sanitario 118 in
considerazione di prossimi pensionamenti di operatori in servizio e
tenuto conto delle necessità organizzative della stessa UB;
- che nell'evidenziare, ove necessario, la possibilità di
richiedere specifici titoli e abilitazioni professionali o
attestati di qualifica di mestiere, vengono paradossalmente esclusi
dalla valutazione i servizi resi a titolo di volontariato;
- che, parimenti, nessuna considerazione viene riservata ai
titoli abilitativi che i Volontari del soccorso conseguono
frequentando corsi e superando esami specifici, spesso sotto
l'egida di commissioni istituite dallo stesso Assessorato alla
Sanità, Salute e Politiche sociali;
- che le disposizioni sopra citate hanno generato un profondo
malcontento in seno ai numerosi Volontari del soccorso operanti in
Valle d'Aosta poiché, oltre a disconoscere i percorsi formativi da
loro sostenuti e la valenza professionale del servizio reso,
mortificano le legittime aspettative di coloro che vedono nella
possibilità di accesso ai ruoli sanitari uno sbocco naturale del
loro costante impegno;
- che, in numerose altre regioni italiane, gli attestati di
pronto soccorso ospedaliero rilasciati da enti o associazioni
assistenziali sono invece considerati titoli specifici di
ammissione ai concorsi per l'accesso a questi ruoli
sanitari;
ciò premesso, il sottoscritto Consigliere regionale
Interpella
l'Assessore delegato per sapere:
1. per quali ragioni i servizi resi a titolo di volontariato
e i vari titoli abilitativi conseguiti sono stati esclusi dal
novero dei requisiti degni di valutazione per l'ammissione al
corso;
2. se intende rivedere la disposizione evidenziata in
premessa al fine di includere opportunamente, tra i titoli e i
requisiti suscettibili di valutazione per l'ammissione al corso, i
servizi resi dai volontari del soccorso nonché i percorsi formativi
da essi sostenuti;
3. quando è prevista l'attivazione del corso di cui in
premessa e quante sono le domande pervenute per l'ammissione al
medesimo;
4. quanti sono gli operatori tecnici necessari per completare
le attuali esigenze di organico in seno all'UB Soccorso Sanitario
118.
F.to: Tibaldi
Presidente - La parola al Consigliere Tibaldi.
Tibaldi (CdL) - Il sistema di emergenza sanitaria territoriale
vede la coesistenza e la collaborazione di più soggetti, che sono:
i medici, gli infermieri, gli operatori tecnici del Servizio
sanitario, i volontari del soccorso, il personale della "Croce
Rossa" e anche del soccorso alpino. Questa coesistenza e
collaborazione dà vita a una struttura particolarmente articolata,
efficiente e funzionale sul territorio, i cui impegni in termini
umani e professionali sono distribuiti su 4 sedi per quanto
riguarda il comparto sanitario vero e proprio, Aosta, Morgex,
Châtillon e Donnas, e i volontari che contano circa 750-800
persone.
Con questa interpellanza abbiamo voluto porre l'attenzione su
una problematica che ci sembra particolarmente sentita dai
volontari del soccorso e che ora illustro. I volontari del soccorso
forniscono un grande ausilio in termini di aiuto e di
professionalità ai sanitari professionisti e il loro ausilio viene
qualificato nel corso della loro attività attraverso percorsi
propedeutici, come quello delle "150 ore" che abilita all'uso del
defibrillatore innestato sulle autoambulanze. Il loro impegno si
manifesta soprattutto nel primo soccorso, nel trasporto degli
infermi attraverso mezzi che sono frutto di donazioni e sovvenzioni
che provengono da enti istituzionali o territoriali.
Ci risulta che un certo malcontento stia fermentando all'interno
di questo mondo del volontariato, così attivo e dinamico e così
importante per tutto il sistema sanitario, un anello importante di
tutto il sistema dell'emergenza territoriale. Una delle cause
risiede in una deliberazione di Giunta, che ispira la premessa
della nostra interpellanza: è la deliberazione n. 721/2004, che nel
bandire un corso di qualificazione professionale per operatore
tecnico addetto all'attività di soccorso e trasporto infermi,
mortifica quelle che potrebbero definirsi normali aspettative di un
volontario. Volontari che prestano la loro opera ispirati da un
principio di solidarietà umana, ma che, se non tutti, almeno una
buona parte di essi, confida di vedere valorizzata e qualificata la
propria esperienza nel soccorso mediante la possibilità di
accedere, secondo i normali livelli e le normali selezioni, al
professionismo sanitario. La deliberazione n. 721/2004, nel
definire la selezione fino a un massimo di 25 persone che dovranno
diventare operatori tecnici specializzati e autisti di ambulanze,
ha escluso dalla valutazione i servizi resi a titolo di
volontariato.
È vero che il volontariato, da una parte, e il professionismo e
il lavoro dipendente, dall'altra, devono essere tenuti distinti: è
questo un principio cardine non solo della legge regionale, ma
ancor prima della normativa nazionale. È altrettanto vero però che
questa deliberazione - che si presume in armonia con le norme
nazionali e con l'accordo del comparto sanità - evidenzia l'assenza
di considerazione e la mortificazione delle aspettative dei
volontari del soccorso.
Penso che l'Assessore sia a conoscenza della diminuzione dei
volontari nel settore del soccorso, in particolare dalla metà degli
anni '90 ad oggi, con un'accentuazione nell'ultimo biennio.
La federazione dei volontari del soccorso ha divulgato un
questionario agli iscritti e agli ex iscritti, un'indagine
motivazionale per verificare quali sono le ragioni che causano
questo allontanamento di persone dal volontariato del soccorso. Non
vogliamo con questa interpellanza individuare nel provvedimento n.
721 l'unica causa, lungi da noi, ma è naturale che debba essere
fatto un ragionamento politico più profondo, e per questo noi
proponiamo all'Assessore quattro domande.
Chiediamo per quali ragioni i servizi resi a titolo di
volontariato e i vari titoli abilitativi conseguiti anche
attraverso corsi qualificanti promossi dallo stesso Assessorato,
non sono ritenuti degni di valutazione per l'ammissione al corso;
se l'Assessore intende rivedere la disposizione che ho enunciato,
una disposizione che non valorizza i percorsi professionalizzanti
imposti ai volontari del soccorso. Formuliamo poi 2 domande che
riguardano l'attivazione del corso che dovrebbe selezionare 25
autisti e quanti sono gli operatori tecnici necessari per
completare le attuali esigenze di organico in seno all'unità di
base di soccorso sanitario "118".
Ho letto una notizia, ieri, relativamente al fatto che la Valle
d'Aosta sarebbe "leader" nel volontariato del soccorso, con alcuni
commenti dello stesso Assessore che ha annunciato lo stanziamento
di 54mila euro a favore di questo settore e sottolineando che,
ferma restando la distinzione fra dipendenti e volontari, è in fase
di preparazione una legge sul volontariato, condivisa con le
associazioni, che prevede la gratuità del servizio del volontario e
su questo principio c'è pacifico accordo. Sta di fatto che la fuga
dal volontariato e i provvedimenti amministrativi che lo
mortificano non favoriscono il mantenimento e il consolidamento di
questo anello importante del sistema sanitario. Assessore, penso
che conosca meglio di me la materia, quindi lascio a lei la
risposta riservandomi la replica.
Presidente - La parola all'Assessore alla sanità, salute e
politiche sociali, Fosson.
Fosson (UV) - Non le nego che questa interpellanza non mi ha
fatto piacere, anche perché è stata preceduta da tutta una campagna
di stampa e se questa è un'occasione per dialogare, viene smentita
dal fatto che il dialogo viene preceduto da campagna stampa.
Comunque la ringrazio dei toni da lei usati, condivisibili, per
cui, se serve per fare chiarezza, questa può essere un'occasione e
le assicuro che ce la metteremo tutta.
Perché è un'interpellanza che mi dispiace? Perché la nostra
Valle ha sempre avuto una grande sensibilità verso il mondo del
volontariato, citavo ieri una deliberazione di 54mila euro prevista
per un corso di finanziamento proprio ai volontari del soccorso,
non solo, ma un'altra deliberazione ieri è stata approvata per un
finanziamento di una gara di sci dei volontari del soccorso, in
quanto ci sembra che anche questi momenti ricreativi siano
importanti. Non lo dico io che la nostra Valle è molto sensibile al
volontariato, ho qui una lettera della più grande associazione di
soccorso italiana, la "Croce Rossa", la quale, in risposta agli
articoli che avevano preceduto questo dibattito dice:
"in
nessuna regione i nostri colleghi della Croce Rossa hanno trovato
tanto terreno fertile allo sviluppo del volontariato come, invece,
possiamo vantarci di trovare in Valle d'Aosta".
Ripeto, mi
dispiace questa interpellanza perché penso, nella mia pochezza, di
avere una particolare attenzione al mondo del volontariato da cui
vengo, definendo sempre in ogni occasione che il volontariato è una
formidabile risorsa per la Valle d'Aosta.
Questa interpellanza pone però un grosso problema - e forse un
certo disagio in qualcuno c'è - dei rapporti fra volontariato e
mondo del lavoro; poi lei mi è piaciuto quando ha detto: "devono
essere 2 mondi completamente distinti, non deve essere penalizzato
il volontariato ma devono essere 2 mondi distinti". Sulla
difficoltà del momento del volontariato ci sono diverse cause; non
tutte le realtà di volontariato stanno vivendo questa difficoltà,
la "Croce Rossa" è in estrema espansione. Mi permetto invece di
contestare il suo intervento quando lei parlava di coesistenza e di
collaborazione con i dipendenti del "118" e lei sa qual è il
problema a Châtillon di convivenza fra i dipendenti e i volontari
del "118", e in questo stiamo lavorando perché non ci sembra
giusto.
La deliberazione che lei ha citato prevede da una parte un corso
e dall'altra un concorso. Come lei chiede con la sua domanda:
"quanti saranno assunti al concorso", cioè l'esigenza da cui nasce
questo concorso è proprio quella di assumere 10 persone subito e 10
successivamente nei ruoli di operatore tecnico del soccorso. Qui
c'è stato un lungo percorso con i sindacati e con i dipendenti del
"118", per vedere come formulare questo meccanismo concorsuale. Le
assicuro che in questa formulazione c'è stata l'esigenza di
coinvolgere alcune professionalità riscontrate e cresciute
nell'ambito del volontariato, ma questo non è possibile. Lei ha
citato un grosso pacco del contratto collettivo nazionale, come
abbiamo detto questo corso è un corso di preparazione a un
concorso. Questo concorso prevede per le modalità di accesso a
livello economico "B super", cioè quello di operatore tecnico
specializzato, alcuni criteri ben scritti, in cui purtroppo non c'è
alcun criterio di valutazione per chi ha dei titoli acquisiti
nell'ambito del volontariato; parla di 5 anni di esperienza
professionale nel corrispondente profilo in pubbliche
amministrazioni o imprese private. Le assicuro che nel momento in
cui si è visto questo percorso si è cercato di inserirlo, ma questo
non è stato possibile.
Lei sa che tutte le associazioni sindacali hanno firmato
l'accordo, al 58° giorno dopo questo accordo c'è stato un ricorso
di un sindacato, che a dicembre è stato ampiamente vinto da noi al
Tribunale amministrativo. Questo cosa vuol dire? Che il profilo
professionale di operatore tecnico specializzato previsto dal
contratto collettivo del 20 aprile 2001 non prevede di valutare dei
titoli acquisiti nell'ambito del volontariato, ma è molto preciso.
Lei citava di altre leggi in Italia che normano in modo diverso
questo; la legge della Lombardia del 1992 è superata da questa
normativa contrattuale a cui anche la Lombardia si deve
attenere.
È vero che in un'unica regione la valutazione dei titoli è
differente come nella Provincia di Trento, ma - come si sa - lì ci
sono dei ruoli regionali e dunque la normativa contrattuale è
diversa, cioè la legge prevede che l'attività di volontariato non
possa essere assimilata ai requisiti per il concorso. Noi ci siamo
posti questo problema di detta normativa concorsuale, nel senso di
dire: possiamo rendere idonei a un corso quelli che poi non sono
idonei a partecipare al concorso? Questa è la logica con cui
abbiamo condiviso tale deliberazione, cioè partendo da requisiti
irrinunciabili previsti dal contratto; però, oltre ai requisiti,
che non abbiamo fissato noi, se lei legge a fondo la deliberazione,
nella prova di selezione è prevista la guida dell'auto, cioè sono
previste delle attività che chiaramente uno che la esercita da anni
nell'ambito del volontariato ne è sicuramente facilitato.
Punto invece molto importante e di fondo: intanto le domande con
i requisiti sono 196, quanti di questi sono volontari del soccorso
e quanti di questi saranno fra i 25... non glielo so dire. Le "150
ore" di formazione non sono le "150 ore" che abilitano all'uso del
defibrillatore, per acquisire il "BLS" che è la pratica che
permette l'utilizzo del defibrillatore sono necessarie solo 8 ore,
che sono previste lì, che potevano forse essere eliminate per chi
già le ha acquisite in un altro ambito, però l'idea è di fare una
formazione omogenea a tutti, e poi lei sa che questa attitudine e
abilità ad utilizzare il defibrillatore va utilizzata nel tempo. Il
discorso di partenza su cui mi piace fermarmi un attimo è che il
volontariato è una risorsa, ma si deve prevedere una retribuzione
del volontariato o solo un rimborso spese, che avviene con...
convenzioni, sedi, divise? Nella legge sul volontariato sarà
previsto un rimborso temporaneo, un'assenza giustificata dal lavoro
quando il volontario del soccorso intervenga in una calamità
naturale sulla falsariga dei pompieri.
La legge sul volontariato è in preparazione, è stata concordata
da tutti, abbiamo già avuto diverse riunioni; tutti sono d'accordo
sulla dimensione della gratuità del volontariato, io non sono
d'accordo e, con me, la maggior parte delle persone su quanto ha
scritto anche lei, di legittime aspettative di coloro che vedono
nella possibilità di accesso ai ruoli sanitari uno sbocco naturale
del loro costante impegno. Questo non deve essere favorito; lei
stesso mi dice che devono essere distinte le due cose, per cui se
il volontariato diventa l'anticamera di un'assunzione, si snatura e
un grosso rischio per la risorsa che abbiamo è che diventi una
possibilità di accedere più facilmente di altre realtà a dipendenze
lavorative. Certo, il Presidente della federazione che ha forse
riferito queste cose, è una delle voci contrarie al discorso della
gratuità. In una lettera recente ci scrive che nella legge sul
volontariato devono essere previsti contributi all'attività del
volontariato, che non sono rimborsi spese, su cui siamo tutti
d'accordo. Un presidente che aveva delle consulenze con la Regione,
ma che noi gli abbiamo interrotto, perché per fare una consulenza
bisogna avere che delle disponibilità temporali...
Termino dicendo che deve essere tenuto separato in modo netto il
volontariato dall'accesso al lavoro: questo non vuol dire che
nell'operatore tecnico professionale come abbiamo messo nelle prove
di selezione, se uno ha i requisiti previsti dallo Stato, se saprà
guidare l'ambulanza meglio degli altri e mi sembra giusto
riconoscere questo, ma i 2 mondi vanno tenuti separati. Questo non
vuol dire sicuramente che non vogliamo promuovere il volontariato
in Valle, anzi, le assicuro che è un impegno preciso che ci siamo
presi.
Si dà atto che, dalle ore 18,30, riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - Personalmente apprezzo soprattutto la
conclusione del suo intervento in risposta all'interpellanza in
oggetto; non c'è, da parte nostra, alcuna intenzione di mettere in
dubbio la sua volontà di quanto ha dichiarato e di quello che
intende portare avanti. Mi dispiace che abbia patito
l'interpellanza - ma la notizia è indipendente dalla nostra
volontà, anche perché non è stato fatto alcun comunicato stampa e
l'argomento è stato sicuramente ripreso tra gli atti dell'ordine
del giorno - e che personalizzi la questione. Qui non si tratta di
personalizzare la questione, ma si vuole mettere in evidenza una
situazione reale, ovvero che il volontariato del soccorso sta
vivendo un periodo di disagio. Prendiamo spunto dal particolare per
fare un ragionamento generale: il particolare è la deliberazione n.
721, che lei mi dice superata dal punto di vista temporale, è vero
- è della primavera del 2004 -, ma è ancora più vero che c'è stato
un ricorso giurisdizionale che ne ha rallentato l'applicazione e
che solo ora siamo nella fase operativa.
(interruzione dell'Assessore Fosson, fuori microfono)
... esatto, quindi se l'atto deliberativo vostro si riferisce ad
aprile, la sua esecuzione si realizza solo un anno dopo ed è
naturale che questo atto deliberativo ha accentuato il problema!
Lei mi cita un contratto nazionale che mi sono letto anch'io, dove
si richiedono, fra i requisiti, i 5 anni di esperienza
professionale nel corrispondente profilo in pubblica
amministrazione e imprese private, e quindi per l'autista di
ambulanza il titolo prescritto dalla vigente normativa per la guida
di mezzi di emergenza è la patente "B".
C'è da dire però che se questo accordo collettivo è del 7 aprile
1999, poi rinnovato, in vigenza del medesimo la Regione Lombardia,
ovvero l'Ospedale "Niguarda" di Milano ha predisposto un avviso
pubblico per assunzione per chiamata diretta di 9 posti di
operatore tecnico, indicando fra i requisiti specifici di
ammissione l'attestato di Pronto soccorso ospedaliero rilasciato da
enti e associazioni assistenziali o l'esperienza di almeno un anno
di attività presso centrali operative per la gestione di mezzi di
soccorso medicalizzato. Il caso lombardo è quanto mai
significativo, perché promuove un percorso volontaristico
effettuato da chi si era già avvicinato con spirito di solidarietà
al mondo sanitario. Sono d'accordo con lei che bisogna tenere
distinti volontariato e professione; sono 2 insiemi che si
intersecano per mantenere in piedi la struttura del sistema
sanitario di emergenza territoriale, ma sono 2 insiemi che non
devono confondersi, perché da una parte abbiamo personale
dipendente del comparto sanitario, dall'altra abbiamo i
volontari.
Si parte dal particolare per arrivare al generale, siamo in fase
di predisposizione di una legge regionale che lei dice essere già
condivisa da tutte le associazioni dei volontari. Non mi risulta
che ci sia questa totale condivisione, ma a parte questo, il
ragionamento che conviene fare è quello di - fermo restando questa
distinzione fra ruoli - prevedere una promozione del volontariato,
non come anticamera di una possibile assunzione nel sistema
sanitario, ma per far sì che tutti questi corsi che voi organizzate
come Assessorato, questa qualificazione delle persone che si
dedicano al volontariato e che perfezionate nel tempo, non vengano
ignorati, ma beneficino di un minimo di riconoscimento. Questo non
va ad intaccare la purezza dello spirito del volontariato, però
sappiamo che altrove le singole associazioni del volontariato hanno
un'elasticità di manovra più ampia, possono anche assumere
dipendenti e naturalmente lei sa meglio di me che la maggior parte
dei servizi di soccorso e trasporto infermi viene svolta dai
volontari, che poi si appoggiano...
(nuova interruzione dell'Assessore Fosson, fuori
microfono)
... i codici rossi no, ma sono anche la minima parte i codici
rossi! Il ragionamento che vi proponiamo dovrà prendere corpo in
fretta, perché i dati dell'emorragia di volontari sono
preoccupanti, essendo il loro numero crollato in particolare
nell'ultimo biennio. Lei dice che nella "Croce Rossa" sono
aumentati. Noi sappiamo invece che è stato immesso nell'organico
del comparto sanitario un dipendente amministrativo che era in
"Croce Rossa": egli è stato assunto direttamente per chiamata
mediante un trasferimento interno fra la "Croce Rossa" e l'ente
ospedaliero. Vede che di fronte a questi fatti molti pensano: "Nel
comparto sanitario lavorano figure di serie "A", figure che sono di
serie "B" e addirittura figure che sono di serie "C"". Queste
considerazioni sussistono non solo in capo al Presidente della
federazione regionale che ha il controllo sulle 18 associazioni
operanti sul territorio, ma sussistono in capo a molti volontari
che hanno delle naturali aspettative. Lei ci dice che sono
aspettative possibili, ma non legittime; teniamo però presente che
se vogliamo incentivare e mantenere attivo questo importante anello
del sistema di emergenza territoriale bisogna valutare i percorsi
professionalizzanti di tutte queste persone che aiutano medici,
infermieri professionali, operatori tecnici che già sono dipendenti
di tutto il sistema che fa capo all'Assessore e che comunque
contribuiscono a salvare vite umane.
La ringraziamo per la risposta e per l'attenzione che ha riposto
nell'iniziativa presentata dal nostro gruppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK