Consiglio Regionale della Valle d'Aosta - Oggetto del Consiglio n. 812 del 21 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 812 del 21 luglio 2021 - Resoconto
OGGETTO N. 812/XVI - Interrogazione: "Mappatura dei bisogni
emersi nel corso della pandemia e ambiti prioritari di
intervento."
Bertin (Presidente) -
Punto n. 16 dell'ordine del giorno.
Risponde l'assessore Barmasse, ne ha facoltà.
Barmasse (UV) -
La prima domanda è quale sia stata la
mappatura dei bisogni emersi durante la pandemia da Covid-19. La
mappatura dei bisogni è stata effettuata tramite i dati raccolti
dal servizio di sportello sociale, dal servizio sociale
territoriale e dalle associazioni di volontariato; l'attività è
tutt'ora in corso e in continuo aggiornamento.
In particolare, dai dati pervenuti dal servizio di sportello
sociale è emerso l'aumento del numero di nuclei familiari che si
rivolgono per la prima volta al servizio, per un sostegno nel far
fronte ai bisogni primari connessi a problematiche economiche
abitative e lavorative.
Dai dati raccolti dal servizio sociale territoriale è emerso
l'aumento delle situazioni che richiedono l'attivazione di
interventi di contrasto alla povertà, l'intensificarsi della
complessità delle prese in carico, l'aumento delle situazioni che
richiedono un intervento sociale urgente. Dalle associazioni di
volontariato è confermato l'aumento di nuove richieste di aiuto da
parte di famiglie sconosciute prima della pandemia, in particolare
relative al soddisfacimento dei bisogni primari e in generale una
complessificazione del disagio, disagio economico e abitativo, ai
quali si aggiungono disagio relazionale e psicologico.
Altra fonte preziosa di rilevazione dati è rappresentata dalla
rete di collaborazione coordinata dal Dipartimento politiche
sociali tra il servizio sociale, gli enti locali, il terzo settore
e i singoli cittadini per la raccolta e la distribuzione di generi
alimentari, che si è ulteriormente strutturata nell'anno 2020 a
seguito della pandemia da Covid-19. Da questa attività è emerso
l'aumento di almeno un terzo dei nuclei beneficiari dei pacchi
alimentari dall'anno 2020 all'anno 2021, per un totale di circa
mille fruitori di cui il 63,20 percento appartenenti a famiglie con
tre o più componenti e di cui più della metà dei fruitori
minorenni.
Come siano state individuate le fasce di popolazione per le
quali l'Amministrazione regionale ritiene opportuno promuovere
interventi di sostegno nell'ambito della sperimentazione? Al fine
di individuare il
target
di popolazione beneficiario della
sperimentazione, l'Amministrazione ha avviato, per il tramite del
servizio sociale, una mappatura quantitativa e qualitativa dei
nuclei in carico che presentino bisogni relativi all'ambito
abitativo. L'analisi è ancora in corso e verrà approfondita e
completata nel tavolo di coprogettazione, in collaborazione con gli
enti del terzo settore. Tuttavia, a seguito di una prima
rielaborazione dei dati, sono state individuate alcune fasce di
popolazione, nuclei familiari con figli minori, nuclei familiari e
individui in condizioni di marginalità estrema, migranti, nuclei
familiari e individui a rischio di marginalità ed esclusione
sociale a causa di condizioni lavorative precarie, per le quali
l'attuale sistema regionale di aiuti non offre risposte
sufficientemente adeguate e integrate.
Quali siano le necessità che hanno portato alla scelta della
coprogettazione quale modalità di affidamento? Le motivazioni che
hanno determinato la scelta di avviare una procedura di
coprogettazione sono coerenti con: il decreto legislativo n. 117
del 3 luglio 2017, codice del terzo settore, in particolare al
titolo VII dei rapporti con gli enti pubblici, articoli 55 e 56; il
decreto ministeriale n. 72 del 31 marzo 2021, linee guida sul
rapporto tra pubbliche amministrazioni ed enti del terzo settore;
gli articoli 55 e 57 del decreto legge n. 177 del 2017; la legge
241 del 7 agosto 1990. Nello specifico, in base alla normativa
sopra citata, l'oggetto della procedura riguarda il perseguimento
in via esclusiva di finalità civiche, solidaristiche e di utilità
sociale senza alcuno scopo di lucro. Nello specifico l'avviso
pubblico in questione riguarda proprio tali attività di interesse
generale, che il codice del terzo settore stabilisce all'articolo
5, che siano esercitate in via esclusiva o principale dagli enti
del terzo settore.
L'Amministrazione intende anche recepire quanto previsto dal
decreto ministeriale 72 del 2021, laddove esprime il principio
della cosiddetta sussidiarietà orizzontale, in quanto gli enti del
terzo settore rappresentano l'espressione qualificata
dell'iniziativa autonoma dei cittadini associati, mediante la
predisposizione di una serie di misure adeguate non solo a sostegno
delle attività, bensì anche a integrazione delle stesse con quelle
della pubblica amministrazione. Tramite la procedura di cui
all'avviso l'Amministrazione intende promuovere il coinvolgimento
attivo degli enti del terzo settore, al fine di avviare un
confronto, una condivisione e una corealizzazione degli interventi
connessi al tema dell'
housing
sociale, che prevede la messa
in comune di conoscenze, esperienze e risorse funzionali al
progetto. La procedura di coprogettazione, oltre che promuovere
interventi per contrastare il disagio abitativo, mira a costruire
una rete territoriale che coinvolga il maggior numero di enti del
terzo settore, al fine di coordinare in maniera integrata e
condivisa le risorse e i servizi istituzionali e privati attivi sul
territorio. In tale logica la coprogettazione è ritenuto lo
strumento amministrativo adeguato per raggiungere tale
obiettivo.
Se l'Amministrazione abbia previsto, oltre allo studio
demografico, anche la possibilità di condurre uno studio specifico
sulla povertà in Valle d'Aosta per intercettare necessità e bisogni
preesistenti e/o sorti a seguito della pandemia da Covid-19? In
previsione dell'aggiornamento del piano regionale per la lotta alla
povertà 2018-2020, di cui alla DGR 244 del 2019, la cui redazione
seguirà all'approvazione degli indirizzi ministeriali contenuti nel
nuovo piano nazionale degli interventi sociali e della lotta alla
povertà che verrà approvato dal Governo entro fine anno, si rende
certamente necessario promuovere un'analisi dettagliata del
processo di impoverimento sul territorio regionale, al fine di
pianificare e attuare strategie atte a contrastarlo. In tale logica
il Dipartimento politiche sociali individuerà, come già avvenuto in
occasione della redazione del piano 2018-2020, le modalità
operative più opportune ed efficaci per mappare i bisogni, anche in
relazione agli indirizzi statali che saranno indicati,
intercettando le nuove problematiche emerse a seguito della
pandemia.
Presidente -
Per la replica consigliere Manfrin.
Manfrin (LEGA VDA) -
La ringrazio, Assessore, soprattutto
per l'ultimo punto di cui ha parlato, che va ad integrare una
proposta che avevamo già allegato a una risoluzione per quanto
riguardava la realizzazione di uno studio sulla povertà in Valle
d'Aosta. Non sono però soddisfatto delle risposte alle altre
domande e le spiego subito.
Per evitare di essere frainteso, ho deciso di affidarmi alle
definizioni che vengono previste all'interno del vocabolario.
Quando viene descritto il sistema di
housing
sociale - io
queste terminologie inglesi le detesto - io sono andato a cercare
la definizione corretta di housing sociale. La definizione è:
edilizia sociale che fornisce soluzioni abitative per quei nuclei
familiari i cui bisogni non possono essere soddisfatti alle
condizioni di mercato e per le quali esistono regole di
assegnazione; in poche parole: edilizia residenziale pubblica, una
cosa che già esiste. Allora mi chiedo: c'è bisogno di mettere in
piedi un problema di housing sociale per realizzare qualcosa che in
realtà già esiste, cioè edilizia residenziale pubblica alla quale
tutti possono fare domanda per accedere? È una domanda che non so
se avrà risposta.
Il secondo dubbio che mi viene riguarda, invece, i destinatari
di questo housing sociale perché, come giustamente lei ha detto, ci
sono varie categorie. A parte il fatto che io fatico a
distinguerle: per esempio, che differenza c'è fra i nuclei
familiari e individui in condizioni di marginalità estrema e i
nuclei familiari e individui a rischio di marginalità ed esclusione
sociale a causa delle condizioni lavorative precarie? Secondo me,
tendenzialmente si sovrappongono e tra questi ci sono anche i
nuclei familiari con figli minori; ci saranno sicuramente, visto
che lei ha detto che i componenti sono mille fruitori con tre o più
componenti e sicuramente fra questi si trovano anche quelli con
figli. Quindi è un po' un qualcosa che si sovrappone.
C'è però una definizione che esula da queste differenze e
sovrapposizioni e non è sovrapponibile a nessun'altra: è la parola
"migranti". Voi avete detto che i destinatari del housing sociale
devono essere i migranti. Ora, io siccome non voglio essere
frainteso soprattutto dall'ordine dei giornalisti che mi ha già
dedicato numerose attenzioni, sono andato a cercare la definizione
di migrante sul glossario 2.0 sull'asilo e la migrazione scritto
dall'Unione europea, così almeno non ci possiamo sbagliare. Cosa
viene definito sotto la parola migrante? C'è scritto: "vedi
cittadino di paese terzo presente irregolarmente". Allora vado alla
definizione e cosa viene detto? "Cittadino di paese terzo del quale
è stata ufficialmente constatata la presenza sul territorio di uno
stato membro e che non soddisfa o non soddisfa più le condizioni di
soggiorno di residenza per quel determinato stato membro", cioè una
persona che è qui irregolarmente. Io non so se questa definizione è
stata scritta in maniera erronea, ma posso ipotizzare che forse
qualcuno volesse intendere che si voleva coinvolgere nel
cohousing
sociale i richiedenti asilo. Il problema è che i
richiedenti asilo, a oggi, avendo fatto domanda di asilo, sono già
ospitati lautamente pagati e ripagati dalle generosissime
cooperative sociali prorogate dagli atti della Presidenza e quindi
non hanno bisogno di housing sociale. Allora mi dico: forse
intendevano i rifugiati? Ma i rifugiati non sono migranti, perché i
rifugiati hanno ottenuto un permesso e quindi hanno uno stato
giuridico per cui possono accedere e ci sono delle quote specifiche
nell'edilizia residenziale pubblica nelle quali possono fare
domanda.
Allora torniamo alla domanda di prima: ma qualcuno, escludendo i
richiedenti asilo e i rifugiati a questo punto, vuole davvero
andare a dare delle case popolari a gente che è qui irregolarmente?
Io mi auguro che questa voce venga espunta, perché sarebbe molto
grave arrivare a una definizione di questo tipo. Significa che io
constato che c'è la presenza di una persona che non dovrebbe stare
qua, che non ha un alloggio e gli do una casa popolare e la faccio
passare sopra le cinquecento famiglie, che già ho ricordato prima,
che aspettano da una vita.
Sulla questione del codice del terzo settore, Assessore, come sa
io sono ferocemente contrario alla coprogettazione. In questo caso
c'è un motivo in più. Oltre ovviamente alle consuete poco
trasparenti procedure di assegnazioni, nelle quale si fa una
relazioncina e poi si assegnano questi soldi, io non vedo
l'esigenza di dover dare 238 mila e rotti euro a delle simpatiche
cooperative che pagano i loro dipendenti per occuparsi di cohousing
sociale, invece che dare questi soldi direttamente al settore delle
politiche sociali della nostra Regione che si occupa di assistere
le persone che hanno dei problemi. In quel caso non dissipo le
risorse andando a pagare i dipendenti delle cooperative, ma le do
direttamente a chi è in difficoltà, perché se quelli in difficoltà
sono quelli delle cooperative, allora abbiamo un problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK