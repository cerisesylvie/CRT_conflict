Consiglio Regionale della Valle d'Aosta - Oggetto del Consiglio n. 491 del 15 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 491 del 15 aprile 2009 - Resoconto
OGGETTO N. 491/XIII - Interrogazione: "Tempistica per
l'usufruizione da parte dei disabili del potenziato servizio di
trasporto urbano di Aosta".
Interrogazione
Richiamata la nostra precedente iniziativa consigliare
sull'argomento, risalente al mese di ottobre 2008;
Ricordato che, nell'autunno 2007, la flotta degli autobus in
servizio ad Aosta è stata potenziata con 13 nuovi automezzi della
BredaMenaribus acquistati dalla società concessionaria del servizio
di trasporto urbano con un finanziamento di 3 milioni di euro
erogato dall'Amministrazione regionale;
Evidenziato che tali mezzi sono predisposti anche per il
trasporto disabili e che riportano correttamente il simbolo
internazionale riconosciuto per questo tipo di trasporto;
Verificato che il servizio trasporto disabili con questi
automezzi continua a non essere fornito;
Appreso dall'Assessore competente, in occasione della seduta
consigliare sopra citata, che: "l'intenzione è quella di agire per
linee, cominciando dalle due navette urbane di Aosta, per poter in
tempi brevi presentarle come linea accessibile ai disabili,
identificando in prima battuta le fermate utilizzabili";
i sottoscritti consiglieri regionali
Interrogano
l'Assessore competente per sapere:
1) a che punto sia la predisposizione per il trasporto
disabili delle due linee urbane sopra richiamate e in quali tempi
il servizio sarà accessibile anche alle persone con mobilità
ridotta;
2) entro quanto tempo si ritiene che la flotta degli autobus
BredaMenaribus possa essere utilizzata secondo il proprio
potenziale e quindi fornire un servizio a tutti cittadini, anziani,
mamme con passeggino, disabili, persone con mobilità ridotta
eccetera.
F.to: Bertin - Giuseppe Cerise - Patrizia Morelli
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Nell'interrogazione si pongono una
serie di domande, la prima: "a che punto sia la predisposizione per
il trasporto disabili delle due linee urbane sopra richiamate e in
quali tempi il servizio sarà accessibile anche alle persone con
mobilità ridotta". Qua abbiamo un atto che segue altri atti
precedenti, su cui ci eravamo già soffermati a fronte di azioni
specifiche. Rispetto a questo tema va precisato che per l'utilizzo
da parte di un disabile dei nuovi autobus in servizio nel
sub-bacino Aosta e cintura, non è sufficiente la pedana di cui sono
dotati i mezzi, ma anche la realizzazione in maniera adeguata delle
banchine delle fermate.
Nei mesi passati è stato quindi effettuato uno specifico
sopralluogo e sono state identificate le fermate idonee a
consentire l'utilizzo dei nuovi autobus a metano in dotazione alla
società SVAP. Sulle due linee urbane analizzate, sei fermate delle
trenta esistenti dovrebbero essere modificate. Per le restanti
l'obiettivo è quello di renderle riconoscibili in quanto fermate
accessibili, mediante apposizione di un logo specifico,
individuabile dagli utenti. Al riguardo si precisa che la
competenza sulle fermate del trasporto pubblico spetta direttamente
alle amministrazioni comunali coinvolte, che pertanto la Regione
può svolgere una semplice azione di coordinamento e
sensibilizzazione. Comunque rispetto a questo tema questo è
l'indirizzo. Adesso sono state identificate queste fermate e
bisogna dargli una adeguata rappresentazione.
"Entro quanto tempo si ritiene che la flotta degli autobus
BredaMenaribus possa essere utilizzata secondo il proprio
potenziale e quindi fornire un servizio a tutti cittadini, anziani,
mamme con passeggino, disabili, persone con mobilità ridotta
eccetera": a rigore nulla impedisce attualmente l'utilizzo da parte
dei soggetti disabili degli autobus attrezzati, a condizione che la
fermata sia adeguata e che vi sia un accompagnatore o un utente che
fisicamente agisca sulla pedana di accesso, aprendola o
richiudendola.
Ciò premesso, le strade percorribili sono due, da un lato si
potrebbe attendere l'adeguamento delle fermate non idonee per
realizzare due linee completamente accessibili con tempi oggi non
definibili a priori, dall'altro si potrebbe dare risalto alle
fermate già idonee, promuovendo sin da subito due linee che sono in
buona parte idonee al trasporto delle persone disabili. In entrambi
i casi l'iniziativa dovrebbe partire dal Comune di Aosta,
territorialmente competente sulle fermate, il quale è stato
recentemente sollecitato informalmente in tal senso.
Su questo poi si inserisce un altro aspetto, quello chiamiamolo
contrattuale, perché l'utilizzo della pedana non può essere
assicurato dagli autobus dove c'è solo un conducente, perché se
deve scendere, rischierebbe di esserci l'autobus non presidiato e
rispetto a questo tema bisognerebbe o avere gli autobus dotati di
due persone, o avere l'accompagnatore che agisce. Pertanto è
intenzione dell'assessorato porre il tema all'attenzione dello
studio che stiamo predisponendo per il nuovo piano di bacino, in
modo che questa tematica sia assolutamente analizzata e quindi nel
futuro appalto che ci sarà per la gestione del servizio di
trasporto pubblico questo tema venga affrontato dalle società che
parteciperanno, per darvi una soluzione.
Président
- La parole au Conseiller Bertin.
Bertin (VdAV-R)
- Prendiamo atto della buona volontà, ma
non si tratta di un problema di buona volontà: è un problema di
programmazione. Già sei mesi fa avevamo presentato una
interpellanza su questo argomento e praticamente le risposte sono
le stesse, in sei mesi avete fatto un sopralluogo e nulla più.
Rimane il fatto che questi automezzi girano da un anno e mezzo con
il simbolo del trasporto disabili, ma di fatto non sono
utilizzabili: ho provato personalmente, è impossibile non solo per
i disabili ma anche per le persone anziane o per chi
temporaneamente può avere dei problemi di mobilità. Ci avevate
risposto che era vostra intenzione intervenire subito su due linee
urbane di Aosta in tempi brevi. Adesso il problema è definire cosa
significa tempi brevi; non oso immaginare i tempi lunghi, se questi
sono i tempi brevi.
Per concludere vorrei aggiungere che la stessa società
concessionaria di trasporto urbano riporta nella carta della
mobilità, la carta che disciplina i rapporti fra utenti e
concessionario, una indagine sul grado di soddisfazione degli
utenti del servizio. In questa indagine alla domanda "Cosa si
attendono i cittadini per il futuro del servizio" rispondono: "che
si affrontino alcune debolezze, in primis l'accessibilità per le
persone disabili". In effetti anche i cittadini si rendono conto
che da un lato è uno spreco non utilizzare appieno questo tipo di
trasporto e dall'altro che è una necessità. Fra l'altro se le può
interessare le altre due sono: "una informazione più attenta" e
"una maggiore disponibilità di pensiline".
Bene, anche noi ci associamo con i cittadini e continueremo a
sollecitare l'Amministrazione regionale ad intervenire, che a sua
volta solleciti l'amministrazione comunale per intervenire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK