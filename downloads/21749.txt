Consiglio Regionale della Valle d'Aosta - Oggetto del Consiglio n. 1474 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1474 del 21 settembre 2005 - Resoconto
OGGETTO N. 1474/XII - Disservizi nel trasporto ferroviario in
Valle d'Aosta. (Interpellanza)
Interpellanza
Premesso:
- che la chiusura a periodi alterni durante la stagione
estiva degli sportelli di Aosta, Châtillon, Pont-Saint-Martin,
Verrès e Pré-Saint-Didier ha creato non pochi disagi ai diversi
fruitori dei servizi del trasporto ferroviario, residenti e
turisti;
- che il Contratto di servizio e di programma stipulato con
Trenitalia S.p.a. individua la Regione quale "rappresentante dei
cittadini-utenti e la sua funzione obiettivo è lo sviluppo
qualitativo del servizio stesso (di trasporto ferroviario, ndr), la
ricerca di equità ed universalità nell'erogazione e l'assolvimento
delle funzioni sociali";
- che tra gli impegni assunti da Trenitalia S.p.a. figura
quello di garantire i servizi commerciali alla clientela nelle
stazioni valdostane, secondo orari di sportelleria minimi nel corso
della settimana;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali sono le ragioni del disservizio di cui in
Premessa;
2) se la Regione è stata preventivamente informata
dell'improvvisa sospensione dei servizi di sportelleria nelle
stazioni sopra indicate;
3) se ritiene di procedere all'applicazione di sanzioni a
carico di Trenitalia S.p.a. ai sensi del vigente Contratto;
4) quali sono i suoi intendimenti in merito al miglioramento
del livello e della qualità del servizio erogato.
F.to: Tibaldi - Lattanzi
Presidente - La parola al Consigliere Tibaldi.
Tibaldi (CdL) - Credo che l'Assessore sia stato debitamente
informato di tutta una serie di disservizi che si sono verificati
nel corso dell'estate inerenti il trasporto ferroviario in Valle
d'Aosta, disservizi forse di piccola entità, i quali però, sommati
l'uno all'altro, hanno creato un disagio in capo agli utenti che è
diventato cospicuo. L'Assessore sa che stiamo parlando dei servizi
di sportelleria, servizi commerciali a terra, come sono descritti
nel contratto di servizio tuttora vigente fra la Regione Valle
d'Aosta e "Trenitalia". Servizi di sportelleria che hanno visto la
chiusura, durante la stagione estiva, a periodi alterni, degli
sportelli di Aosta, Châtillon, Pont-Saint-Martin e
Pré-Saint-Didier, che hanno messo in difficoltà non pochi utenti
del servizio di trasporto ferroviario. Vi è da sottolineare che
questi disservizi sono intervenuti anche durante la stagione
estiva, che è la stagione di massima affluenza turistica; di
conseguenza, questi disservizi si sono "propagati" non solo sui
residenti e sui pendolari che periodicamente usufruiscono del
treno, ma anche su diversi turisti.
Con l'interpellanza chiediamo all'Assessore di avere alcune
informazioni in merito, anche perché ci siamo permessi di
approfondire il contenuto del contratto di servizio di programma
vigente fra la Regione e "Trenitalia" e, come abbiamo anche
riportato nelle premesse, vi sono degli obiettivi di qualità che
rappresentano la ragione primaria per la quale è stata stilata
questa convenzione, fra tali obiettivi vi sono anche quelli citati,
ovvero di un'adeguata attenzione e un adeguato servizio di
informazione e di sportelleria ai numerosi utenti del treno. Il
contratto prevede dei servizi commerciali a terra, adesso non sto
ad entrare in dettaglio perché vi è una ripartizione di turni per
le diverse località interessate: Châtillon, Verrès,
Pont-Saint-Martin, Pré-Saint-Didier e Aosta, turnazioni che
prevedono una copertura oraria complessiva, cioè una copertura
oraria tale da soddisfare le esigenze degli utenti, che sono
rimaste insoddisfatte perché questi servizi di sportelleria sono
mancati per periodi lunghi. Visto che questo contratto di servizio
prevede sia un sistema di incentivi che un sistema di sanzioni se
gli "standard" minimi di qualità previsti non vengono rispettati,
chiediamo anche se rientriamo nella casistica delle sanzioni.
"Trenitalia", a nostro avviso, ci sembra inadempiente ed è
spiacevole anche leggere sui giornali... in particolare ho una
lettera che è stata pubblicata su "La Stampa" dove si evince che
l'alternativa ferroviaria - tra l'altro caldeggiata in maniera
sostenuta anche da alcuni colleghi - rischia di diventare più che
un servizio un'odissea. La lettera che ho sottomano è di un utente
di Morgex, che si è presentato l'agosto scorso alla stazione di
Aosta, ha fatto una coda interminabile per diversi minuti, non è
riuscito ad arrivare alla sportelleria, perché era impegnata in
servizi informativi, dopodiché ha chiuso, è salito sul treno e si è
fatto fare il biglietto sul treno e ha pagato una sanzione
aggiuntiva all'importo ordinario di 25 euro, per cui la tratta
Aosta-Morgex, invece di costare 2,30 euro canonici, è costata
27,30. Alla fine la sanzione, invece di pagarla "Trenitalia", l'ha
pagata l'utente, che ha avuto anche la tempestività di segnalare il
suo caso all'opinione pubblica, ma fatti come questi sono stati
sopportati da altri numerosi utenti.
È vero che durante la stagione estiva devono essere osservate
anche le esigenze di ferie del personale di "Trenitalia", ma i
periodi feriali non devono inficiare la qualità del servizio, anche
perché il contratto fra Regione e "Trenitalia" prevede che vi sia
comunque una garanzia da parte del gestore del mantenimento in loco
del personale attualmente in servizio, quindi, se lei ha avuto
l'attenzione di verificare con i Responsabili di "Trenitalia",
spero che non sia stata avanzata questa giustificazione: "il
personale d'estate va in ferie". Sì, va in ferie, però può essere
sostituito con personale analogo, anche perché il contratto di
servizio all'articolo lo statuisce in maniera puntuale. È stata
prevista peraltro anche l'istituzione di un comitato paritetico
ispettivo Regione-"Trenitalia" che deve prevenire i disagi come
quelli verificatisi.
Noi le rivolgiamo dunque 4 quesiti per conoscere: quali sono le
ragioni del disservizio enunciato; se la Regione è stata
preventivamente informata dell'improvvisa sospensione dei servizi
di sportelleria nelle stazioni di Aosta, Châtillon,
Pont-Saint-Martin, Verrès e Pré-Saint-Didier; se ritiene, alla luce
della convenzione vigente, sia il caso di procedere
all'applicazione di sanzioni a carico di "Trenitalia"; quali sono i
suoi intendimenti in merito al miglioramento del livello e della
qualità del servizio erogato. Merita sottolineare che non più tardi
di qualche mese fa questo Consiglio ha approvato all'unanimità, o
quasi, l'impegno finanziario di 10 milioni di euro per la
compartecipazione alla spesa per l'acquisto di nuovo materiale
rotabile, i cosiddetti "treni minuetto" che vengono acquistati con
un oneroso esborso da parte della Regione. La Regione, quindi, si
impegna ad acquistare nuovo materiale rotabile e per garantire la
qualità del servizio... ma anche con un servizio ispettivo sul
territorio vorremmo sapere se da parte di "Trenitalia" certe
garanzie di qualità vengono mantenute.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Risponderò alle prime 3 domande
dell'interpellanza presentata dal collega Tibaldi, ricorderò - ma
lo ha fatto già il collega - che l'articolo 6 del contratto di
servizio vigente, concernente i servizi commerciali a terra,
prevede per le stazioni di Aosta, Châtillon, Pont-Saint-Martin,
Verrès e Pré-Saint-Didier uno sportello aperto almeno 7 ore al
giorno, che diventano 13 per la stazione di Aosta dal lunedì al
venerdì, tutti i giorni inclusi i festivi, nella fascia oraria di
servizio dei treni. Prevede inoltre la garanzia di funzionamento
delle emettitrici automatiche per l'intera fascia oraria di
servizio dei treni. La presenza delle emettitrici automatiche
risponde all'obiettivo di integrare il servizio offerto da uno
sportello, eventualmente sostituendosi ad esso in situazioni di
emergenza, ovvero in presenza di carenza del personale per malattia
o altri eventi imprevedibili, e quindi non sostitutivo del
personale nel caso in cui questo sia assente per ragioni
prevedibili. La situazione verificatasi durante il periodo estivo,
derivante dall'esigenza - a dire di "Trenitalia" - di accordare il
periodo di ferie contrattualmente al personale preposto, ha - come
è stato ricordato e concordo su questo - determinato un
disservizio, o perlomeno ridotto in modo significativo il livello
del servizio erogato, e questo perché le emittitrici automatiche
non sono in grado di effettuare tutte le tipologie di biglietto e,
seppure questo si verificasse, avrebbe un certo livello di
complicazione per una certa fascia di utenza. Noi riteniamo che non
si sia trattato di una situazione di emergenza, bensì di un evento
prevedibile che ha interessato un periodo di tempo relativamente
lungo, coincidente peraltro con l'afflusso turistico estivo e, a
nostro avviso, ha determinato anche un danno di immagine per la
Regione. La Regione di tutto questo non è stata preventivamente
informata, questo è un altro elemento che riteniamo aggravante
rispetto a tale situazione. La questione sarà discussa nell'ambito
del prossimo Comitato paritetico di monitoraggio del contratto e
saranno applicate le sanzioni previste ai sensi dell'articolo 14,
comma 5, del contratto. Devo dire che ciò rappresenta una magra
consolazione e non può restituire agli utenti la serenità che hanno
avuto modo di veder turbata per quanto si è verificato. Dobbiamo
però fare una riflessione e dire che oggi questi sono i mezzi in
nostro possesso e sono gli stessi mezzi di cui non dispone la
nostra Regione da sola, ma di cui dispongono anche le altre
Regioni, vedi Piemonte, Liguria, vedi Regioni del nord-est. Abbiamo
preso contatto con il Friuli, con le Province autonome di Trento e
Bolzano, che hanno delle realtà più articolate rispetto alla
nostra, abbiamo iniziato ad avere dei rapporti con il Piemonte e la
Liguria, perché vi è un problema di qualità che si ripercuote su
tutto il servizio e vi è un problema di ripercussione dei ritardi
"a cascata" o di servizi di viaggio legati a problemi che si
possono generare molto lontano, ma che finiscono per colpire anche
le nostre località.
Tornando al problema posto dal collega Tibaldi, non dobbiamo
tacere il fatto che siamo di fronte a una crisi generale del
sistema trasportistico su via ferrata con punte di pausa, ma anche
con elementi di una certa preoccupazione. Questo ci rendiamo conto
che è legato a una ricerca di economicità, della necessità di far
quadrare i conti e tutto ciò comporta dei risparmi che si fanno
anche sul personale, quindi sulla qualità dei livelli del servizio
offerto con un suo conseguente decadimento.
Vorrei prima rispondere alla quarta domanda del collega Tibaldi
per poi fare alcune considerazioni generali. Chiede
"quali sono
i suoi intendimenti in merito al miglioramento del livello e della
qualità del servizio erogato"
, vi sono degli elementi di "corto
respiro" che potrebbero essere messi in funzione, fra questi
l'introduzione di sistemi automatici di bigliettazione intera, ma
sarebbe una soluzione di carattere parziale. Si potrebbe prevedere
l'istituzione di "call center" a livello locale in grado di
rispondere tempestivamente alle richieste di informazione da parte
della clientela. Sono tutte cose che saranno prese in esame, però
dobbiamo avere il coraggio di dirci qualcosa di più pregnante dal
punto di vista politico e dell'organizzazione generale del sistema,
perché non si può sottacere il fatto che vi è la necessità da parte
degli utenti sì di avere informazioni, ma di averle da parte di
personale addetto, che sia in grado di risolvere al bisogno
problemi di carattere contingente che l'organizzazione
meccanicistica di una macchina o di un "call center" non sono in
grado di alleviare.
Abbiamo poi un altro grande problema, abbiamo la necessità di
avere presenze umane nelle stazioni per due motivi: per una
questione banale di sorveglianza e di rappresentazione di una certa
sicurezza, di guardia e per il mantenimento di un certo decoro
nelle stazioni. Per quanto riguarda queste necessità, non abbiamo
delle soluzioni nell'immediato e a breve termine. Ritengo
personalmente che si debbano fare accordi non solo come quelli che
abbiamo in questo momento, ma anche sul piano interregionale con le
altre regioni, per avere un maggior peso contrattuale, ma detto
questo, che rappresenta una buona intenzione per il futuro, ritengo
che, se si vorranno dare risposte nel futuro, dovremo immaginare
che le regioni debbano "mettere mano al portafoglio" e risolvere
dei problemi che altri non risolvono. Quello che vorrei evitare è
che la Regione "metta mano al portafoglio" senza avere una
reciprocità per quanto riguarda l'organizzazione dei servizi; se ci
deve costare qualcosa di più, sono d'accordo che lo si possa fare,
ma vorremmo farlo con coloro che chiudono un accordo, un contratto
da gentiluomini e non solo fare il "Pantalone" di turno che paga
delle cose al posto di altri.
Detto questo, vorremmo - almeno questo è l'auspicio che faccio
io, ma credo sia condiviso anche dal Presidente Caveri che si è
occupato di queste cose prima di me - che su tale punto lo Stato,
qualunque sia il governo che ci sarà in futuro, guardi con
interesse e attenzione ai soggetti che potrebbero essere in grado
di risolvere tali problemi, immaginando che sia utile e opportuno
che venga manifestata una disponibilità nel discutere eventuali
cessioni di alcune tratte ferroviarie, che, anche sul piano di
collaborazione di carattere interregionale, potrebbero essere in
certe zone gestite meglio, dare migliori risultati, non metterci in
una condizione di dipendenza, che non ci consente di realizzare dei
miglioramenti significativi. Credo che in tale prospettiva la
Regione sia già da oggi disponibile ad immaginare ipotesi di questo
genere, però sappiamo che, dal punto di vista funzionale ed
organizzativo, il primo elemento che dobbiamo mettere in piedi è
una norma di attuazione che ci consenta di fare ciò. Su questo
credo che torneremo, avremo modo in commissione di confrontarci,
perché è necessario organizzare un ragionamento "a tutto tondo" su
tale questione.
Si dà atto che dalle ore 18,07 riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - La sua risposta sotto il profilo formale è
apprezzabile, perché accoglie tutte le segnalazioni che abbiamo
fatto in questa interpellanza e le considerazioni esposte in
premessa. Lo dico con rammarico perché la sua risposta riproduce le
dichiarazioni dei suoi predecessori, ovvero manifesta la volontà di
affrontare con più concretezza ed incisività un problema che rimane
irrisolto. Il problema è grave e, per certi versi, paradossale:
grave perché continua a perpetuarsi nel tempo, ovvero il nostro
servizio ferroviario non riesce a crescere da un punto di vista
qualitativo, al di là degli annunci di facciata degli Assessori di
turno ed è paradossale perché siamo in una delle regioni più
progredite d'Europa, leggevo l'altro giorno sul giornale che
rientriamo nelle prime 10 regioni d'Europa con delle possibilità
finanziarie che gli altri ci invidiano, finanze che vengono anche
erogate nella direzione del miglioramento del trasporto - e noi
abbiamo condiviso una parte della politica in questo senso -, ma
che non riescono ad ottenere i risultati auspicati.
Ricordo che, quando abbiamo sollevato un caso analogo al suo
predecessore, Caveri, eravamo nelle more della revisione del
contratto di servizio "Trenitalia"-Regione, ed egli rispose, con
voce ancora più forte della sua, con meno rammarico e con più
rabbia, come se volesse cambiare il contratto di servizio in senso
ancora più efficace rispetto a quello previgente: "
stavolta
"Trenitalia" la chiamiamo alle sue responsabilità!"
. Qualche
mese dopo il suo predecessore Caveri è arrivato in aula con una
proposta di finanziare l'acquisto del minuetto. Il richiamo a
"Trenitalia" alle sue responsabilità mi sta bene; da un lato, gli
abbiamo erogato 10 milioni in un periodo diluito per acquistare il
minuetto, dall'altro, ci aspettavamo una contropartita, se questa è
la contropartita, dobbiamo rivedere qualcosa, Assessore: lo diciamo
a lei che ha ereditato la gestione biennale di Caveri.
Va bene migliorare il materiale rotabile, renderlo più moderno
ed adeguato alle esigenze della clientela della ferrovia, ma
andrebbe altrettanto bene chiamare alle proprie responsabilità
"Trenitalia" e questo non attraverso il sistema sanzionatorio,
siamo d'accordo con lei, perché alla fine cosa le facciamo pagare?
Quei 500 euro che sono previsti dall'articolo 14 per ogni singolo
caso di disagio rilevato? Tanto si arriva a un massimo di 50.000
euro e in ogni caso non si possono superare i tetti sanzionatori
previsti: è una magra consolazione!
Di fatto è una caduta di immagine per la Regione, su questo
concordo, in un momento in cui la Valle d'Aosta potrebbe dimostrare
quel "quid" in più a livello di servizi e di ospitalità di
trasporti che non riesce invece a dimostrare. È vero quello che lei
ha detto che è la Regione... ormai i contratti sono regionali...
Regione-"Trenitalia"... che sia la Valle d'Aosta, che sia il Friuli
o altra Regione, ma non deve dipendere solo dalla capacità di
erogazione della Regione, deve dipendere soprattutto dalla capacità
di richiedere da parte della Regione un servizio di qualità, perché
altre regioni hanno i treni vacanza, i treni delle nevi...
naturalmente parlo delle regioni che sono in testa alla classifica,
non parlo di quelle che subiscono addirittura l'effetto devastante
in termini di immagine e anche delle zecche e delle pulci, come
abbiamo letto sui giornali... guardiamo a chi riesce a far meglio
di noi.
La sanzione, che è giusto che in questo caso venga applicata,
rimane una magra consolazione. Assessore, si faccia carico di
questo problema non solo con le parole apprezzabili che ha detto,
che sono condivise e da noi state anche anticipate, ma soprattutto
per far sì che "Trenitalia" ci dia le risposte in termini di
servizio che oggi ancora mancano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK