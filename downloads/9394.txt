Consiglio Regionale della Valle d'Aosta - Oggetto del Consiglio n. 433 del 3 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 433 del 3 aprile 1989 - Resoconto
OGGETTO N. 433/IX - SERVIZIO DI TRASPORTO A SCUOLA DI
STUDENTI DISABILI. (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco, ed iscritta al punto
7 dell'ordine del giorno.
INTERPELLANZA
Ha suscitato sconcerto nell'opinione pubblica nazionale la
notizia, riportata in prima pagina da diversi quotidiani, che a
Venezia una bambina handicappata era stata riportata a casa perché
nessuno degli operatori si era voluto assumere la responsabilità
del suo trasporto dal miniautobus al portone della scuola.
Spiace dover constatare che un caso analogo si sta verificando
nella nostra Regione, che da tempo invece aveva dimostrato la
propria sensibilità ai problemi dei disabili.
Secondo notizie pervenute al Gruppo comunista nel Comune di La
Salle una madre vedova è costretta ad accompagnare quattro volte al
giorno nel tragitto scuola-casa il proprio figlio handicappato
affetto da tetraparesi spastica, perché non si riesce a trovare una
soluzione al problema dello spostamento del bambino dal pulmino
alla scuola.
Poiché sembra inconcepibile che, in una regione per molti versi
avanzata in campo sociale, non si riesca ad intervenire in modo
adeguato per un problema per il quale esistono precise indicazioni
del Consiglio regionale
i sottoscritti Consiglieri regionali del Gruppo comunista
INTERPELLANO
la Giunta regionale per conoscere le sue intenzioni rispetto
alla soluzione da trovare per un caso particolare, ma significativo
dal punto di vista sociale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Spiace dover trattare in Consiglio casi
particolari, ma si è obbligati a questo tipo di iniziativa perché i
problemi non sono stati risolti in precedenza, pur essendoci stati
numerosi tentativi.
I Consiglieri sanno che il comportamento dell'Istituzione
rispetto agli handicappati interessa l'opinione pubblica. Nei mesi
scorsi è stato pubblicato su La Stampa e su La Repubblica
addirittura in prima pagina, il caso di una bambina handicappata di
Venezia che era stata costretta a tornare a casa perché non si era
trovato chi la facesse scendere dal pulmino e la trasportasse fino
alla scuola.
Purtroppo, anche nella nostra Regione, precisamente nel Comune
di La Salle, si è verificato un caso di questo tipo, anche se non
ha avuto la stessa pubblicità. Dal mese di settembre, infatti, non
si riesce a risolvere il problema di un bambino handicappato, che
occorre far scendere dal pulmino e trasportare a scuola, perché,
per la complessità delle normative e dei mansionari del personale,
non si è trovato chi si assuma la responsabilità del trasporto del
bambino dal pulmino alla scuola.
Si tratta di un caso particolare, che credo dovrebbe risvegliare
l'attenzione della Giunta regionale, anche perché la nostra Regione
ha sempre dimostrato una particolare sensibilità verso i problemi
dei bambini handicappati. Voglio ricordare, per esempio, che nella
scuola elementare ci sono 33 insegnanti di sostegno. Ciò vuol dire
che in sostanza si interviene con personale idoneo per aiutare
questi bambini a frequentare la scuola. Ricordo ancora che nella
città di Aosta ci sono dei casi in cui l'Amministrazione regionale
ha previsto il servizio di taxi per il trasporto dall'abitazione
alla scuola del bambino handicappato.
Vorrei sapere per quali motivi non si riesce a risolvere questo
problema, che esiste quest'anno ma che esisterà anche negli anni
prossimi, perché ovviamente l'Amministrazione deve anche pensare al
futuro di questi bambini, che vanno seguiti nella scuola materna,
nella scuola elementare ed anche dopo nella scuola media. Quindi
questi bambini necessitano di un'assistenza particolare, che in
qualche modo si deve riuscire ad organizzare, perché trattasi di
sensibilità civile nei confronti dei problemi di famiglie
particolarmente sfortunate.
Pertanto, dall'Assessore o dalla Giunta io vorrei avere una
risposta sulle ragioni per cui non si è ancora riusciti a risolvere
questo caso e mi auguro di avere delle risposte positive su come
potrà essere risolto per il futuro.
Si dà atto che alle ore 12,10 assume la Presidenza il
Vicepresidente Beneforti.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Il minore in questione, di anni 13 e di La
Salle, è assistito da vari anni dall'Amministrazione regionale ed è
titolare dell'indennità di accompagnamento; frequenta la 5a classe
della scuola elementare di La Salle con l'appoggio di un'insegnante
aggiunta e la madre presta servizio presso il Comune di La Salle in
qualità di assistente domiciliare.
Sulla base della deliberazione del Consiglio regionale n. 485
del 17 settembre 1982, la competenza del trasporto degli
handicappati a scuola è stata attribuita ai Comuni. Nel novembre
1988, da parte del Comune di La Salle sono stati evidenziati
all'Assessorato alla Sanità ed Assistenza sociale dei problemi
circa l'organizzazione del trasporto a scuola del minore di cui si
tratta. A tali segnalazioni è stato risposto richiamando le
disposizioni del Consiglio regionale che attribuiscono le
competenze ai Comuni.
Sempre nel mese di novembre il Comune di La Salle, con una
lettera, faceva presenti i problemi sollevati sia dall'assistente
che dall'autista del pulmino adibito al trasporto degli alunni,
ossia chiedeva se l'assistente doveva avere una preparazione
specifica e faceva sapere che l'autista non poteva raggiungere la
casa del bambino durante la cattiva stagione.
Per superare queste difficoltà, il Comune proponeva che fosse la
madre del bambino, in costanza di lavoro, a svolgere la funzione di
accompagnatrice con un proprio mezzo o, in subordine, accompagnando
il figlio al pulmino sino a che non fossero stati risolti i
problemi di transitabilità.
Nel frattempo perveniva all'Assessorato alla Sanità la richiesta
della madre, dell'insegnante e delle fisioterapiste dell'équipe
distrettuale per l'acquisto di un mezzo utile per il trasporto del
ragazzo su terreni accidentati e per le scale. Lo strumento
individuato come più adatto era il "Bioroll", che è stato
acquistato con deliberazione della Giunta regionale con una spesa
di lire 5.600.000 ed assegnato in uso al ragazzo.
Nello scorso mese di febbraio il Comune di La Salle chiese
all'Assessorato se la madre, assistente domiciliare, poteva essere
autorizzata a svolgere, per un'ora al giorno, le funzioni di
accompagnatrice del ragazzo in costanza di lavoro. L'Assessorato
rispose dando il "nulla osta".
Il Comune di La Salle, con lettera dell'11 marzo scorso, dispose
che la madre effettuasse l'accompagnamento in orario di lavoro e le
chiese di presentarsi per concordare i tempi e le modalità
dell'intervento. La signora non si è presentata. Da informazioni
assunte risulta che attualmente la stessa accompagni il figlio a
scuola con il proprio mezzo, ritardando la presenza in
servizio.
Noi pensiamo che il problema sia stato impostato in modo
soddisfacente e che quindi la pubblica Amministrazione sia andata
incontro alle richieste del Comune, anche se occorre riconoscere
che è piuttosto difficile entrare nel merito dei casi
particolari.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare invece che la risposta non possa
essere considerata soddisfacente per due ragioni.
Il problema della responsabilità esiste sia per il personale che
opera nel Comune di La Salle, sia per quello che opera nel Comune
di Aosta. Se esistono delle normative poco chiare, come mai in un
Comune l'autista o l'assistente si prende a carico la
responsabilità del trasporto del bambino dal pulmino alla scuola e
dalla casa al pulmino, mentre in altre realtà questo non succede?
Io credo quindi che il primo problema da chiarire, che d'altronde è
lo stesso che ha sollevato questioni anche in altre città, sia
quello della preparazione, della competenza e della responsabilità
del personale che viene incaricato di questi servizi.
La seconda questione invece mi pare di tipo gattopardesco. In
questo caso, infatti, la madre vedova, con malattie particolari che
le rendono difficile il trasporto del bambino, ha fatto presente
all'Amministrazione che non è in grado di fare questo tipo di
lavoro per quattro volte al giorno. Il Comune le risponde dicendo:
"Ti pago un'ora e continua a farlo tu".
Mi sembra che si tratti di un palleggiamento di responsabilità
che non risolve nulla, ma scarica su una persona, che già deve
affrontare problemi complessi per tutto il giorno, anche il
problema del trasporto a scuola.
Propongo all'Assessore di portare il caso all'attenzione della
Commissione competente per cercare, nei limiti del possibile, una
soluzione più idonea, anche perché mi pare che l'Amministrazione
comunale di La Salle, come ha già fatto anche in altri casi, non
dimostri particolare sensibilità nella ricerca di una soluzione a
questo caso particolare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK