Consiglio Regionale della Valle d'Aosta - Oggetto del Consiglio n. 591 del 30 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 591 del 30 maggio 1984 - Resoconto
OGGETTO N. 591/VIII - PROBLEMI CONCERNENTI LA GESTIONE ED IL
FUNZIONAMENTO DELL'ENTE VALDOSTANO PER L'ARTIGIANATO TIPICO -
(Interpellanza).
PRESIDENTE:
Do lettura dell'interpellanza presentata dai
Consiglieri Torrione e Breuvé.
INTERPELLANZA
Nel corso di una riunione consiliare dello scorso autunno,
l'Assessore all'Industria, Commercio, Artigianato e Trasporti
concordava sull'opportunità di conferire all'Ente per l'Artigianato
Tipico Valdostano un assetto completamente diverso e più adeguato
alle esigenze di un settore in evoluzione e destinato pertanto a
costituire, se debitamente supportato, una valida ed efficace
alternativa di tipo occupazionale, specie in una situazione
difficile e drammatica come l'attuale.
Ora, a distanza di diversi mesi, tale problema è stato
accantonato completamente, visto e considerato che l'unico
provvedimento in merito riguarda un rifinanziamento di L.
70.000.000 per l'applicazione della legge 9.5.1963, n. 12
concernente appunto l'istituzione dell'EVART.
Sottoposta all'esame della III
^
Commissione
consiliare permanente, tale proposta di legge è stata ritirata
dall'Assessore Pollicini in seguito alle perplessità manifestate da
alcuni Consiglieri circa le affermazioni formulate dallo stesso
Assessore in merito ad
alcuni aspetti piuttosto preoccupanti
concernenti la gestione dell'Ente dal 1971 in poi.
Stando a quanto riferito, parrebbe infatti che da oltre 13 anni,
l'Ente non abbia più provveduto alla stesura del conto consuntivo,
utilizzando tra l'altro per il pagamento degli stipendi e di
emolumenti al personale dipendente somme dovute invece agli
artigiani per la commercializzazione di oggetti e di materiale
vario.
Quest'ultima operazione avrebbe addirittura determinato un
credito da parte degli artigiani di circa 200 milioni nei confronti
dell'EVART.
Si è venuti inoltre a conoscenza che l'unico negozio in attivo
gestito dall'EVART a Courmayeur è stato inspiegabilmente chiuso
senza peraltro informare della circostanza l'Amministrazione
regionale a cui spetta tra l'altro la vigilanza sugli atti
dell'Ente stesso.
Tutto ciò premesso i sottoscritti Consiglieri regionali Gianni
Torrione e Lilliana Breuvé
INTERPELLANO
l'Assessore competente per conoscere:
1) gli intendimenti della Giunta regionale in merito al
problema dell'EVART alla luce degli ultimi avvenimenti che paiono
addirittura aver coinvolto la responsabilità degli amministratori
che si sono susseguiti nel tempo alla guida dell'Ente
stesso;
se a giudizio della Giunta regionale l'EVART ha assolto, nel
corso degli anni, ai compiti previsti dagli artt. 2 e 3 del suo
Statuto, conseguendo gli obiettivi e le finalità per cui è stato
costituito;
se il Collegio dei Sindaci, nominato
ai sensi
dell'art. 11 del citato Statuto abbia mai segnalato o rilevato
carenze o irregolarità nei bilanci dell'EVART
o
nella
gestione e nell'attività dello stesso.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Questa interpellanza nasce da alcune
perplessità, che ci sono state manifestate dallo stesso Assessore,
sull'attività di questo Ente che era stato costituito per tutelare
l'artigianato tipico valdostano e per incrementarlo e che invece,
nel corso degli anni, si è trasformato in uno dei classici enti
inutili.
E' un discorso che ci preoccupa perchè la legge istitutiva
dell'EVART risale al 1963, è molto succinta e dà mandato alla
Giunta di predisporre lo Statuto dell'Ente stesso. Rileggendo lo
Statuto si nota come gli obiettivi dell'EVART non sono stati
raggiunti perchè questo Ente, che doveva servire da volano e da
elemento propulsore di un settore che avrebbe potuto
avere ben
altra espansione, ha fallito, facendo diventare gli obiettivi degli
elementi del tutto marginali, in quanto l'Ente si è burocratizzato,
limitandosi a interventi poco produttivi per l'artigianato. Se poi
a questo aggiungiamo il fatto che questo Ente non ha gestito il
proprio patrimonio e i propri finanziamenti in termini di assoluta
correttezza (ci è stato detto, per esempio, che il conto consuntivo
non è più stato presentato) il dubbio diventa maggiore, perchè
sembra quasi che questo Ente sia sfuggito di mano alla Regione, che
aveva pur delle responsabilità nella gestione dell'Ente
stesso.
Con molta onestà l'Assessore ci ha detto che uno dei punti
commerciali tra i più produttivi, cioè quello di Courmayeur (tra i
compiti dell'EVART c'era soprattutto quello della
commercializzazione degli oggetti tipici dell'artigianato) è stato
chiuso senza che la Regione ne fosse messa a conoscenza. Con
rammarico constatiamo che anche in Valle d'Aosta si è verificata la
stessa situazione di altri Enti statali che servivano solo a pagare
gli stipendi.
Noi non riteniamo che vadano adottati provvedimenti legislativi
di salvezza per Enti del genere. La Giunta ha assunto, giustamente
o ingiustamente, una determinazione ben specifica per un altro ente
che era sull'orlo del tracollo, l'Agraria Valdostana. Non mi sembra
però che la situazione di questo Ente sia molto diversa rispetto a
quella dell'Agraria.
Attendiamo parole di chiarezza da parte dell'Assessore,
riservandoci di proseguire questo discorso in quanto riteniamo che
il settore dell'artigianato non abbia bisogno di questi episodi ma
abbia invece bisogno di impulsi e sollecitazioni per raggiungere
gli scopi che tutti noi auspichiamo.
Si dà atto che alle ore 11.00 assume la Presidenza il Vice
Presidente De Grandis.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P.-U.V.P.):
Innanzitutto va detto che
ci stiamo occupando attentamente della gestione dell'EVART e del
rispetto dei compiti istituzionali. Non ho difficoltà a nascondere
che, personalmente, non ho condiviso certi atteggiamenti e ritardi,
come non ho gradito che l'Ente abbia assunto la decisione di
chiudere il negozio di Courmayeur, che dava buoni risultati
economici, senza informarne la Regione se non a fatto avvenuto.
Un fatto è certo: stiamo operando per ricostruire sia l'immagine
che la funzionalità dell'EVART. Stiamo operando in questa direzione
e mi auguro che, visto che il Consiglio di amministrazione scade
nel mese di luglio, arriveremo a quella data con delle proposte
operative. Stiamo ricostruendo anche quelle situazioni che in un
certo periodo non sono state attentamente seguite e valutate.
Proporremo certamente al Consiglio una soluzione per riequilibrare
la situazione finanziaria dell'Ente, che purtroppo non aveva
operato con le verifiche tempestive che, se fossero state fatte,
non avrebbero portato l'Ente all'attuale situazione. L'intenzione
di ridare funzionalità è di estremo rigore.
Esistono indubbiamente in vari enti, specialmente enti
collaterali, situazioni che hanno bisogno di un intervento
"chirurgico". In questo caso, più che un intervento chirurgico,
occorre un intervento razionale che salvi l'istituzione e le sue
finalità. Penso che abbiamo elementi per dire che questo Ente può
essere recuperato alle scopo iniziale.
Dando una risposta ai tre punti dell'interpellanza va detto che
il primo è quello degli intendimenti e mi pare di averlo già
chiarito, così come il secondo. Per il terzo punto, che riguarda il
Collegio dei Sindaci, va detto che lo stesso Collegio non ha mai
segnalato situazioni preoccupanti che avrebbero reso possibile un
intervento correttivo prima di oggi.
Quello che è certo è che noi a luglio presenteremo una proposta
operativa per rilanciare l'Istituto per l'Artigianato Tipico
Valdostano.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Diamo atto delle buone intenzioni
dell'Assessore, però non siamo soddisfatti della risposta perchè è
vero che si sta operando per ricreare l'immagine e l'operatività,
ma io avrei voluto anche veder chiaro su quello che è successo nel
passato. Se il Collegio dei Sindaci non ha mai segnalato niente, ha
sempre detto che tutto andava bene e poi abbiamo visto invece
l'Assessore ritirare il provvedimento di legge relativo al
finanziamento, mi sembra che, tutto sommato, il rigore vada
applicato anche nei confronti della gestione. Senza voler fare una
caccia alle streghe io vorrei che l'Assessore, oltre ad un
provvedimento di energica chirurgia nei confronti dell'EVART, si
impegnasse anche a portare qui una dettagliata situazione
patrimoniale e contabile dell'Ente. Su questa base anche il
Consiglio potrà dare un suo giudizio più compiuto.
Siamo tutti preoccupati perchè riteniamo che l'artigianato sia
uno dei settori chiave dell'economia valdostana che però non è
gratificato dalla presenza di un Ente che aveva il compito
principale di aprire i confini di questo artigianato a ben altri
orizzonti. Qui invece siamo rimasti ad una gestione minuta che,
oltre ad essere senza prospettive, ha anche degli inghippi di
carattere amministrativo e contabile.
Se l'Assessore ci garantisce che in sede di Consiglio, nel mese
di luglio, questa fotografia dell'Ente, oltre alla sua proiezione
futura, verrà fatta, noi aspetteremo con pazienza questa scadenza.
Se l'Assessore ritiene di rimettere in atto l'EVART con un semplice
colpo di spugna, così come è stato concepito, allora noi non saremo
d'accordo e lo solleciteremo a cambiare rotta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK