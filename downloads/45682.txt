Consiglio Regionale della Valle d'Aosta - Oggetto del Consiglio n. 2337 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2337 del 19 aprile 2023 - Resoconto
OGGETTO N. 2337/XVI - D.L. n. 97: "Disposizioni in materia di
termini per la rimozione di strutture amovibili funzionali
all'attività di strutture turistico-ricettive e di esercizi di
somministrazione di alimenti e bevande".
Bertin (Presidente) -
Passiamo ora al punto n. 5.01. Il
D.L. n. 97 è composto di tre articoli e il relatore per la III
Commissione è il consigliere Cretier, a cui passo la parola.
Cretier (FP-PD) -
. Il disegno di legge n. 97, presentato
dalla Giunta regionale il 28 marzo 2023, reca disposizioni
consequenziali a varie proroghe in un arco temporale che in tre
anni ha dovuto, per necessità, posticipare la rimozione delle sole
strutture amovibili, funzionali all'attività di strutture turistico
ricettive ed esercizi di somministrazione di alimenti e bevande sul
territorio regionale.
Con l'emergenza Covid-19 e con la legge regionale n. 8 del 13
luglio 2020 erano state messe in atto misure urgenti per
contrastare gli effetti della pandemia sulle attività economiche
locali, e questa è la prima data a cui fare riferimento.
L'articolo 78 della suddetta legge fissava inizialmente la
rimozione delle strutture il 30 aprile 2022; ricordo che l'articolo
sopra enunciato aveva come obiettivo il mantenimento della capacità
ricettiva nei limiti prescritti dalle autorizzazioni
igienico-sanitarie e -con lettera A - l'ampliamento temporaneo
delle superfici con allestimenti esterni immediatamente removibili
e - con lettera B - l'ampliamento temporaneo della superficie di
somministrazione mediante installazione di allestimenti esterni non
immediatamente rimovibili.
La seconda proroga viene con la legge di manutenzione, la n. 3
del 28 aprile 2022, che sposta i limiti al 27 ottobre 2022,
richiamando la cessazione dello stato di emergenza
epidemiologica.
La terza proroga è il decreto legge n. 144/22, "Ulteriori misure
urgenti in materia di politica energetica nazionale, produttività
delle imprese, politiche sociali per la realizzazione del Piano
nazionale di ripresa e resilienza" nei termini di mantenimento fino
al 31/12/22.
Il decreto legge n. 137, "Ulteriori misure urgenti di tutela
della salute, sostegno ai lavoratori e alle imprese, giustizia e
sicurezza", interviene sulla normativa regionale di settore,
contenuta nell'articolo 78 comma 4 della legge regionale 8/2020,
relativamente agli allestimenti esterni di carattere temporaneo.
Tale proroga era prevista fino al 30 aprile 2023.
Infine, con le disposizioni urgenti in materia di termini
legislativi del decreto legge. n. 198, convertito con modificazioni
della legge n. 14/23, i termini per la rimozione delle sole
strutture amovibili - quali dehors, arredi, pedane, tavoli, sedute
e ombrelloni, funzionali alle attività delle strutture ricettive
alberghiere, extralberghiere, dei complessi ricettivi all'aperto,
degli esercizi di somministrazione di alimenti e degli agriturismi
- sono prorogati in prima istanza fino al 30 giugno e da ultimo al
31/12/23.
Il testo di legge ha soli tre articoli.
L'articolo 1 prevede la rimozione delle sole strutture amovibili
e degli annessi complementi di arredo, precedentemente menzionati,
in funzione delle diverse tipologie di attività, e, vista la
sequenza di molteplici proroghe descritte in tre anni, introduce il
meccanismo di recepimento automatico delle eventuali successive
norme statali in materia, semplificando l'intervento legislativo
regionale su materie definite in cui si aggiornano solo le date e
non la tipologia e le variabili applicative sulla disciplina; una
semplice e importante, una presa d'atto necessaria e utile da
applicare in futuro.
L'articolo 2 evidenzia la clausola d'invarianza finanziaria,
visto che si tratta di sole proroghe temporali. Il disegno di legge
non comporta oneri a carico del bilancio regionale, come si evince
dalla relazione tecnico-finanziaria.
L'articolo 3 riporta la dichiarazione di urgenza, siccome siamo
prossimi alla scadenza del 30 aprile 2023.
La III Commissione ha espresso parere favorevole a maggioranza
sul disegno di legge con astensione dei gruppi di minoranza.
Infine il CPEL ha espresso il parere n. 17 ed è stato un parere
positivo.
Con Decreto Milleproroghe, Camera e Senato hanno approvato la
deroga per compensare il distanziamento all'interno dei locali, con
grande soddisfazione delle associazioni di categoria regionali;
un'ulteriore proroga, una norma attesa che fornisce una risposta
alle attività che hanno superato la crisi pandemica con la capacità
dei nostri imprenditori, che si sono adattati alle nuove norme,
investendo non poco per il futuro, ma sperando di tornare presto
alla normalità.
Presidente -
Con la relazione illustrata dal consigliere
Cretier, apriamo la discussione generale. La discussione generale è
aperta. Chi vuole intervenire si prenoti. Non vedo richieste...
consigliere Distort, a lei la parola.
Distort (LEGA VDA) -
La nostra posizione è sicuramente
orientata a favorire nel migliore dei modi lo svolgimento delle
attività imprenditoriali, e quindi la possibilità di prolungare
l'autorizzazione al mantenimento delle strutture di dehors
nell'ambito delle strutture turistico ricettive di esercizi di
somministrazione di alimenti e bevande e, come tale, trova nei
contenuti la nostra approvazione per la nostra connaturale
vicinanza politica alle categorie imprenditoriali locali. Per i
contenuti, quindi, nulla quaestio.
Il problema si pone però sui modi attuativi qui espressi dalla
semplice invocazione dell'istituto della proroga.
Questo disegno di legge articola una misura a favore di un
particolare settore imprenditoriale semplicemente disponendo
un'estensione temporale della legittimità del mantenimento in atto
delle strutture di dehors. Stop. Compitino svolto, lavoro concluso,
nulla più.
Allora cerchiamo di metterci nei panni degli imprenditori, che
avranno un prolungamento dei tempi di mantenimento delle strutture
di dehors, ma non avranno strumenti legislativi per programmare
un'attività imprenditoriale per il tempo successivo, per gli anni a
venire. I dehors sono strutture che hanno caratteristiche
strutturali, architettoniche, anche termotecniche, non è che questi
vanno al Self quando c'è la svendita e per 99 euro si prendono il
gazebo e se lo montano, c'è uno studio dietro e ovviamente questo
studio e questo impegno economico sono proporzionati all'uso che ne
fanno ma anche alla possibilità di uso, perché altra cosa è sapere
se io posso tenerlo per quest'anno, altra cosa se io posso sapere
che c'è una disciplina che me lo codifica e che mi permette la
programmazione.
Questo chiedono gli imprenditori, non chiedono una proroga,
chiedono una visione chiara dal punto di vista legislativo e
normativo, quindi del limite temporale.
Questo limite temporale è proprio una misura depotenziata.
Oltretutto, immaginate che, oltre all'interesse economico di
programmazione di un imprenditore, c'è anche l'interesse di uno
spazio costruito, di un ambito urbanizzato dove si collocano questi
dehors, quello che si chiama un aspetto architettonico,
paesaggistico.
Cosa succede? Quanto più noi legiferiamo e andiamo nella linea
di permettere questo tipo di programmazione, tanto più
l'imprenditore... che non è soltanto una persona che guarda il
portafoglio e basta, è una persona che ha passione, quindi la
passione anche di poter investire in un dehors che abbia delle
caratteristiche d'inserimento, di attrattività, fa tutto parte di
un beneficio che è del privato ma automaticamente della
collettività. Questo non viene fuori da questo disegno di
legge.
Quindi immaginatevi che interesse ha l'imprenditore a investire
in qualità tecnica ed estetica.
Questa è la visione che avete di urbanistica? Questa è la
visione che avete di turismo? Questa è la visione che avete di
commercio?
Effettivamente è un vulnus enorme, che però diventa l'emblema
della soluzione temporanea.
Questo disegno di legge evidenzia il tenore di una capacità o
forse di un'incapacità amministrativa, che non si preoccupa di
normare l'attività di settore, ma semplicemente di eseguire un
rappezzo normativo temporale, e si dimostra, per l'ennesima volta,
questa assenza di capacità di visione e di programmazione che noi
rileviamo semplicemente dalla lettura della
ratio
, dello
spirito di questo disegno di legge.
Si rileva il tenore di un'incapacità amministrativa che non si
preoccupa di normare, come dicevo, ma soprattutto dimostra
l'incapacità di visione e di programmazione.
Permettetemi, è un lavoro da "6 meno meno" e in più, purtroppo,
impedisce agli operatori economici di svolgere il loro lavoro
secondo il respiro connaturale il mondo imprenditoriale.
Lo strumento di questo disegno di legge è totalmente
depotenziato rispetto alle aspettative di un intero settore
imprenditoriale.
Detto questo, in questa lettura obiettiva che noi esprimiamo,
che io esprimo a nome del mio gruppo, cui ci riconosciamo
perfettamente; un'analisi che vi sfidiamo a contraddire.
Detto questo, passo già alle dichiarazioni di voto: il nostro
voto sarà favorevole, semplicemente perché non intendiamo
boicottare un'azione che, per quanto minima, miope e mutilata, va
comunque in una direzione che è necessaria alle strutture turistico
ricettive e agli esercizi di somministrazione di alimenti e
bevande, nell'ottica del "Meglio poco che niente", ma auspichiamo,
e questo è il valore degli interventi, che come Governo sappiate
dimostrare in futuro, al più presto possibile, con una norma che
sia all'altezza di queste aspettative, una capacità amministrativa
che superi il tenore della soluzione temporanea. Buon lavoro.
Presidente -
Consigliere Baccega, ne ha facoltà.
Baccega (FI) -
Anche noi facciamo due riflessioni
rispetto a questo provvedimento: superato il periodo di emergenza
epidemiologica, è giusto che questa proroga possa essere adottata,
ma non è sufficiente. La vocazione turistica della nostra regione,
del nostro Paese, deve dare di più, deve andare nella direzione di
far sì che questo provvedimento sia un provvedimento poi
definitivo, liberalizzare il più possibile, disciplinare la posa
dei dehors, delle strutture laddove è possibile dal punto di vista
urbanistico, e mi rifaccio anche a quanto succede normalmente in
molti Comuni. Io ho delle esperienze nel Comune di Aosta dove per
posare un dehors ci vogliono otto mesi dopo la richiesta da parte
degli utenti; questo non può funzionare così, bisogna andare in una
direzione in cui si deve sburocratizzare questo percorso e avere le
autorizzazioni in tempi ragionevoli e certi, giusto perché, come
diceva il collega Distort, gli operatori hanno bisogno di
programmare, anche per assumere del personale, quindi questo
determina un maggior incremento di fatturato per loro ma anche di
PIL per la nostra regione, questo è un ritorno che sicuramente ci
può fare bene.
Si stima che gli esercizi pubblici di somministrazione che hanno
i dehors producono intorno al 25-30% di fatturato in più nel
periodo in cui possono lavorare in modo sereno. Quindi credo che
sia uno sforzo di tutti magari lavorare con il CELVA in questa
direzione, con il Consorzio permanente e con gli Enti locali per
sburocratizzare da una parte e rendere più facile l'accesso ai
percorsi amministrativi ...e se si riesce a liberalizzare laddove
urbanisticamente è possibile anche poi dal punto di vista
urbanistico creare i presupposti affinché si possa dare forza in
questa direzione.
Chamonix insegna, altre località insegnano, possiamo anche noi
in Valle d'Aosta andare in questa direzione. Noi voteremo questo
provvedimento.
Presidente -
Si è prenotato il consigliere Restano, ne ha
facoltà.
Restano (GM) -
Ho sempre votato a favore di questi
provvedimenti, li ho sempre sostenuti, votando a favore delle
attività imprenditoriali quando, in epoca di crisi Covid, era
necessario andare in questo senso.
Non sarà sfuggito a tutti noi il diverso colpo d'occhio che
presentavano la città di Aosta e altre località turistiche quando
sono fioriti i dehors. una presentazione completamente, all'occhio
dei turisti ma anche nostro, diversa da quella di alcuni anni fa,
mutuando l'aspetto che noi potevamo notare e rilevare in altre
località turistiche; il collega ha parlato prima di Chamonix ma
anche in altre località italiane dell'arco alpino.
Questo forse è stato uno dei pochissimi aspetti positivi portati
dalla pandemia.
Tanti hanno aderito a queste facilitazioni, tanti avrebbero
voluto farlo e non hanno potuto, ma qual è stato il fattore
dirimente? Forse il regolamento sulla somministrazione che abbiamo
approvato nel corso del mese dicembre, perché c'erano delle regole
- quelle dei servizi igienici, degli spazi nei locali - che
impedivano ad alcune attività di poter usufruire dei dehors più
ampi, dell'aumento dei posti a sedere.
Con l'approvazione di quel regolamento, siamo andati incontro
alle attività.
Ora non ci rimane che dare a chi non l'ha fatto e a chi, mi
dicevano poco fa, ha dovuto ritirare i dehors perché ha ottemperato
alla norma - c'era stato un problema normativo di tempi -
l'opportunità di ripresentare il proprio dehors, e questo va fatto
solamente con la norma definitiva.
Capisco che può essere difficile perché la regolamentazione dei
dehors spetta anche agli enti locali. Vi invito, e mi rivolgo
all'Assessore competente e al Presidente della Giunta, di
verificare se sia possibile rendere più stabile questa norma, con
tutte le difficoltà del caso, anche quelle della mobilità, delle
auto all'interno del centro storico dei paesi e della città, però
credo che questo sia un passo importantissimo se vogliamo rendere i
nostri paesi più accoglienti, più turistici e rendere il nostro
capoluogo, Aosta, veramente una città turistica.
Noi voteremo a favore.
Presidente -
Consigliera Minelli ne ha facoltà.
Minelli (PCP) -
Prendo spunto dall'ultima osservazione
del collega Restano, che ha esplicitato quello che è anche un
nostro pensiero, la preoccupazione di fronte a questa norma che va
a prorogare, per chi aveva già goduto di una proroga precedente e
aveva potuto mantenere il dehors, aveva però creato - mi riferisco
alla norma precedente - una situazione di disparità con chi,
ottemperando alla disposizione di legge, aveva smantellato e aveva
tolto i dehors nei tempi stabiliti, quindi si era creata una
differenziazione che ci sembrava poco corretta e penalizzante.
Quello che vorremmo capire è se c'è da parte del Governo la
disponibilità ad andare in qualche modo a sanare, chiamiamola così,
questa situazione che ci appare negativa e quindi, in questo senso,
vorremmo capire se possiamo rivalutare la nostra posizione anche
riguardo al disegno di legge.
Presidente -
Vi sono altri interventi in discussione
generale? Non vedo richieste. Se così è, chiudo la discussione
generale. La discussione generale è chiusa.
Per il Governo, replica l'assessore Grosjacques.
Grosjacques (UV) -
Non entrerò nel merito del disegno di
legge, perché è stato ben illustrato, in modo esaustivo, dal
collega Cretier, relatore del disegno di legge n. 97. Ovviamente
questo è un disegno di legge, come è stato sottolineato dal collega
Distort, un mero disegno di legge di proroga delle norme che erano
state inserite nella legge 8, l'assestamento al bilancio di
previsione dell'anno 2020, quindi questa è la proroga che, in
qualche modo, fa seguito alla norma del bilancio statale del
dicembre e poi successivamente al Decreto Milleproroghe, convertito
in legge a fine febbraio.
Per cui questo doveva essere un disegno di legge di proroga e
così è stato, così come del resto richiesto esplicitamente dalle
associazioni di categoria che - nel momento stesso in cui è stato
predisposto il disegno di legge, quindi prima dell'approvazione in
Giunta per il suo percorso nelle Commissioni - avevano avuto ampia
informazione, quindi siamo sufficientemente tranquilli nel pensare
che non ci siano stati smantellamenti di strutture amovibili nelle
more dell'approvazione di questo disegno di legge in quanto la
norma, al di là di quest'approvazione, è tutt'ora vigente perché la
nostra norma del dicembre 2022 prorogava in ogni caso fino al 30 di
aprile di quest'anno, quindi avremmo ancora qualche giorno di
tempo, ma abbiamo voluto scaricare il più in fretta possibile
questo disegno proprio per dare una risposta alle associazioni di
categoria.
Questo è un disegno di legge che ovviamente, come è stato
illustrato dal relatore, consentiva il mantenimento delle capacità
ricettive delle strutture turistico ricettive e degli esercizi
commerciali proprio in relazione al fatto che le norme legate al
distanziamento per effetto della pandemia da Covid-19 avevano molto
limitato le attività, quindi questa norma che è stata prorogata nel
tempo, fino al 31/12/23, aveva proprio lo scopo di consentire di
ripristinare i livelli di capacità e di ospitalità ricettiva.
Ovviamente dobbiamo anche essere consapevoli che le norme
anti-Covid sono state superate e che, per effetto di questa norma
di adeguamento alla norma nazionale, quest'estate le strutture
turistico ricettive e gli esercizi di somministrazione di alimenti
e bevande beneficeranno, per coloro che ovviamente hanno costruito
queste strutture ai sensi dell'articolo 78 della legge 8/2020, di
una capacità di ospitalità decisamente superiore a quelle che
avevano in una situazione pre-pandemia, perché ovviamente
prorogando la norma in assenza delle limitazioni Covid, le
superfici sono ampliate.
Non concordo con quello che ha detto il collega Distort, perché
il collega Restano nel suo intervento ha giustamente focalizzato
l'attenzione sulle competenze delle autorizzazioni nei dehors.
Voglio leggere due passaggi del comunicato stampa del 10 marzo
di Confcommercio Valle d'Aosta all'interno del quale il Presidente
dichiara: "L'invito che rivolgiamo all'Amministrazione regionale è
quello di prevedere al più presto la proroga al 31 dicembre
allineandosi alla normativa nazionale", che è esattamente quello
che oggi portiamo all'approvazione di quest'Aula.
Dopodiché prosegue dicendo: "Ai Comuni e allo sportello unico
per le imprese locali, invece chiediamo di mettere mano ai
regolamenti dei dehors attuali, cercando di venire incontro alle
nuove necessità sia imprenditoriali che della popolazione e di
renderli compatibili con il nuovo regolamento d'igiene dei pubblici
esercizi approvato nel dicembre 2022", esattamente come evidenziato
dal collega Restano.
Quindi questa legge contiene una proroga perché non poteva
contenere null'altro, in quanto la competenza è istituita in capo
agli enti locali, attraverso i regolamenti commerciali e ai piani
regolatori comunali che disciplinano le attività che possono essere
costruite sul territorio, ovviamente attraverso delle regole che si
differenziano da Comune a Comune e che possono prevedere, per le
stesse strutture, tipologie di costruzione diverse.
L'Amministrazione regionale e la maggioranza regionale hanno
fatto quello che dovevano fare nei tempi certi, fornendo la
risposta che le associazioni di categoria aspettavano, per cui
siamo ovviamente disponibili, per rispondere alla sollecitazione
della collega Minelli, a intavolare una discussione con gli enti
locali, con il CPEL, tenendo però presente che la competenza in
materia di commercio, e quindi di dehors, è in capo agli enti
locali.
Noi, con l'approvazione del regolamento di dicembre, abbiamo
stabilito le regole, adesso ai Comuni spetta l'approvazione.
In ogni caso questo è un disegno di legge di proroga e quindi
espliciterà i suoi effetti fino al 31/12/2023, salvo ulteriori
proroghe che arriveranno dalla normativa statale e che saranno
automaticamente prorogate in forza dell'articolo 1 di questo
disegno di legge.
Presidente -
Consigliere Distort per dichiarazione di
voto.
Distort (LEGA VDA) -
Io ringrazio l'assessore Grosjacques
per la risposta e ringrazio anche per l'essersi indirizzato
personalmente al mio intervento punto per punto: dimostra
l'attenzione e la capacità di ascolto, e non è una
captatio
benevolentiae
o una sviolinata, è un dato di fatto.
Non metto in dubbio che l'articolazione dei regolamenti per le
strutture amovibili sia già facente parte della disciplina
comunale, vero è che comunque questa disciplina si articola
all'interno di un perimetro che tiene conto di tutta una serie di
indicazioni, di norme che sono di rango superiore alle decisioni
comunali.
Per questo io dico che la presa in carico da parte
dell'Amministrazione regionale di un ambito normativo, di una
visione normativa che permetta ai singoli Comuni la possibilità di
rispondere nella maniera più adeguata possibile alle esigenze degli
imprenditori fa comunque parte della vocazione dell'amministratore
regionale.
Per questo la mia conclusione di buon lavoro non era
assolutamente una conclusione ironica, era veramente un augurio, un
auspicio, nell'interesse della nostra classe imprenditoriale.
Presidente -
Per dichiarazione di voto, il consigliere
Restano ha chiesto la parola, ne ha facoltà.
Restano (GM) -
Ho già annunciato che voterò convintamente
a favore. Riprendo quanto detto dall'Assessore, condividendo
proprio tutto quanto lui ha detto, ma mi permetto, su
sollecitazione del collega Distort, e riprendendo quanto avviene in
altri settori, soprattutto da parte dei vari Ministeri: per
esprimere e indirizzare, i singoli settori utilizzano a volte le
direttive che esprimono una volontà politica.
Forse è il caso di valutare, con gli uffici, se è possibile
utilizzare uno strumento di questo tipo per dare indicazioni nel
senso che credo tutti ci auspichiamo.
Presidente -
Altre dichiarazioni di voto? Il presidente
della Regione Testolin ne ha facoltà.
Testolin (UV) -
Solo per esprimere in dichiarazione di
voto due considerazioni che vanno nell'ottica di quello che ha già
ben sottolineato il collega Grosjacques e di recepire dei
suggerimenti o delle riflessioni che sono assolutamente
condivisibili.
Siamo partiti con questo nuovo pezzo di legislatura ponendoci
anche l'obiettivo di condividere le cose che possono essere utili
al territorio, alle categorie produttive e quant'altro, quindi
nell'ottica dei confronti già avviati con gli enti locali, con i
quali ci si è confrontati rispetto a una serie di tematiche molto
varia e che tocca tutti i settori; credo che questo tipo di
considerazioni che sono emerse in coda a un disegno di legge - che
non poteva essere diverso da quello che è oggi per le necessità e
di tempestività di poter essere applicato entro la fine del mese -
sono però delle osservazioni assolutamente condivisibili e che
faranno sicuramente parte di quel colloquio proattivo che potrà
instaurarsi e continuare con gli enti locali anche su questa
tematica.
Penso che sia interesse dell'Assessorato - l'ha già detto il
collega Grosjacques - ed è interesse del Governo operare nel senso
di agevolare per quelle che sono e possono essere le competenze
regionali in un ambito che, però, deve vedere la condivisione e una
linea di condotta anche da parte degli enti locali stessi per
agevolare tutta una serie d'iniziative che possono portare
beneficio sul nostro territorio.
Presidente -
Possiamo mettere in votazione il disegno di
legge? Mettiamo in votazione l'articolo n. 1. La votazione è
aperta. La votazione è chiusa. Rifacciamo la votazione. La
votazione è aperta. La votazione è chiusa.
Presenti, votanti e favorevoli: 35
L'articolo n. 1 è approvato all'unanimità.
Stesso risultato per l'articolo n. 2 e n. 3.
A questo punto mettiamo in votazione la legge nel suo insieme.
La votazione è aperta. La votazione è chiusa.
Presenti, votanti e favorevoli: 35
Il disegno di legge è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK