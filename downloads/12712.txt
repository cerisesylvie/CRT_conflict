Consiglio Regionale della Valle d'Aosta - Oggetto del Consiglio n. 3648 del 17 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3648 del 17 luglio 1992 - Resoconto
OGGETTO N. 3648/IX Discussione delle leggi relative al
finanziamento di spesa e all'assestamento di bilancio per il
1992.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Io vorrei porre una questione
pregiudiziale rispetto all'emendamento che è stato presentato
dall'Assessore al Bilancio e Finanze Lavoyer, sul disegno di legge
finanziaria/bis - Disegno di legge 431 - sia in sede di Commissione
sia in Consiglio. La presentazione di questo emendamento
rappresenta un'innovazione nel modo di usare lo strumento della
finanziaria, quanto meno nella nostra Regione, perché per la prima
volta si introduce una norma nella finanziaria che non determina
una disponibilità di spesa, ma va a incidere direttamente
sull'entità di contributi che si erogano sulla percentuale dei
contributi stessi e sul meccanismo di erogazioni.
Questa operazione che, probabilmente, può anche essere prevista
dalla legge, nelle nostre finanziarie non è mai stata fatta. È
chiaro che nel momento in cui viene prevista, questo implica un
allargamento del significato del provvedimento e richiederebbe un
esame di merito non solo da parte della II Commissione, ma anche un
esame da parte delle altre Commissioni che sono competenti in
materia.
Mi spiego meglio. Questo emendamento intende modificare due
precedenti leggi regionali che disciplinano i contributi della
Regione alla Società Autoporto. Leggi precedenti che hanno avuto un
iter normale, sono state in precedenza assegnate a due Commissione
con un iter complesso e, tutto questo viene ora vanificato con un
emendamento presentato alla legge finanziaria, senza che ci sia
stata la possibilità di un approfondimento e senza che la
Commissione competente in merito, abbia potuto esaminarlo. Si
tratta quindi di una presentazione che produce un colpo di mano
fatto all'ultimo momento con un inserimento molto infelice nel
resto dell'articolato e che crea una situazione abbastanza assurda
in un disegno di legge che nell'articolo 3 ha tutta la copertura
finanziaria, eccetto che per l'emendamento, il quale ha invece una
copertura finanziaria al suo interno.
Questo è il primo motivo per cui io chiedo che questo
emendamento venga stralciato dalla discussione.
Il secondo elemento è questo: qui si prevede praticamente di
raddoppiare il contributo che la Regione dà alla società Autoporto
passando dall'uno percento previsto dalla legge ( n. 32 del 1990).
Però la legge medesima prevede all'articolo 1 comma 5, che entro il
31 dicembre di ciascun anno, la Giunta regionale approvi il
programma di interventi di promozione e di assistenza da attuare
nell'anno successivo.
Significa che il programma di interventi di promozione e di
assistenza, che sono in corso nel 1992, vengono effettuati sulla
base di un programma che è stato approvato nel dicembre del 1991
dalla Giunta regionale, sulla base di una previsione di spesa che
era l'1 percento delle entrate dell'Iva. Noi qui interveniamo con
un raddoppio della disponibilità su un programma che è stato
approvato a suo tempo e che non può essere modificato.
Non c'è nessun provvedimento in cui si prevede di andare a
ritoccare i contributi a meno di seguire un iter completamente
diverso da parte della legge finanziaria.
Infine c'è un ultimo elemento, anche se non determinante, che
credo debba essere valutato dal Consiglio: dobbiamo discutere sulla
Finanziaria bis e sull'assestamento di bilancio oppure sulla legge
di finanziamento alla società Autoporto?
Vorrei ricordare che la legge che si vuole modificare è in
sostanza quella del 23 maggio 1990 n. 32 che raddoppiò il
contributo dello 0,50. E per fare quella legge fu necessario un
iter così complesso che andò avanti alcuni mesi prima di approdare
a un risultato.
Il disegno di legge, che poi è diventato la 32 del 1990, venne
presentato il 3 novembre 1989 e fu assegnato alla I e alla III
Commissione e le riunioni andarono avanti fino al mese di
aprile.
E adesso si vuole fare un intervento maggiore per raddoppiare il
contributo con un semplice emendamento. Ripeto, si tratta di un
colpo di mano né corretto, né legittimo e che non ha seguito il
normale iter. Quindi chiedo uno stralcio di questo emendamento.
Presidente
Ai sensi dell'articolo 61 del Regolamento
interno, si ammette la questione pregiudiziale e sono ammessi due
oratori.
Ha chiesto la parola l'Assessore al Bilancio e alle Finanze
Lavoyer.
Lavoyer (ADP)
Le perplessità sollevate dal Consigliere
Riccarand, sono già state sollevate in sede di discussione
all'interno della Commissione consiliare. In quella sede al di là
dei pareri che avevamo acquisito all'interno delle strutture, ci
siamo premurati di chiedere un parere legale in merito a questo
provvedimento.
Abbiamo acquisito il parere dell'Avv. Romanelli che ora espongo
al Consiglio regionale:
"In particolare il suddetto emendamento al disegno di legge di
finanziamento di spesa nei diversi settori regionali di intervento,
si prevede al comma 1° che il contributo previsto al comma 1
dell'articolo 1 della legge regionale 23 maggio 1990 n. 32 è
elevato per l'anno 1992 al 2 percento. Al comma 2 si prevede che il
limite previsto al punto d) del comma 4 della legge stessa è
elevato al 75 percento. Al comma 3 è indicata la copertura del
finanziamento dell'onere conseguente alla previsione di cui al
comma 1°. Viene precisato che è sorto un dubbio e cioè che
l'adozione di detto emendamento nell'ambito di legge finanziaria, e
collegato alla legge di assestamento del bilancio, possa risultare
in contrasto con le previsioni dell'articolo 19 della legge
regionale 27 dicembre 1989 n. 90 che nell'ambito della disciplina
della contabilità regionale regola la legge finanziaria. In
particolare l'articolo 19 prevede che la Giunta possa presentare al
Consiglio regionale, contemporaneamente al disegno di legge e
approvazione del bilancio annuale di previsione o di assestamento
del medesimo, un disegno di legge finanziaria con il quale possono
operarsi modifiche ed integrazioni a disposizioni legislative
aventi riflessi sul bilancio."
In relazione al dubbio di cui sopra, osservo preliminarmente che
comunque si tratterebbe di previsione adottata con legge regionale,
così come con legge regionale sono stati adottati gli interventi
finanziari a favore del traffico commerciale diretto all'Autoporto
di Pollein di cui alla legge 28 novembre 1985 n. 73 e alla
successiva legge 23 maggio 90 n. 32.
Non vi è quindi nessun problema di spettanza alla competenza
legislativa in materia di Consiglio regionale, e non sorge nessun
problema di limite costituzionale all'esercizio di potestà
legislativa del Consiglio regionale. In ogni caso non mi sembra che
possa temersi un contrasto tra l'adozione dell'emendamento in
questione e le previsioni del menzionato articolo 19 della legge
regionale n. 90 del 1989; anzi mi sembra che le previsioni, di
detto articolo 19, evitano il sorgere di dubbi in ordine della
legittimità dell'emendamento in parola. L'articolo 19 infatti,
consente espressamente alla Giunta di presentare, e ovviamente al
Consiglio regionale di deliberare, un disegno di legge finanziaria
con cui si possano apportare modifiche ed integrazioni a
disposizioni legislative aventi riflessi sul bilancio.
Nel caso specifico ritengo che si abbia proprio una delle
modifiche a disposizioni legislative aventi riflessi sul bilancio.
Si tratta infatti di modifica a precedenti disposizioni
legislative, più esattamente a quelle di cui alla legge 23 maggio
'90 n. 32 che a sua volta aveva arrecato modificazioni alla legge
28 novembre 1985 n. 73.
Tra l'altro, il contributo a favore dell'Autoporto di Pollein,
già previsto dall'articolo 1 lettera b) della legge n. 7385, e
regolato dall'articolo 4 della stessa legge, era stato già elevato
dall'articolo 1 comma 1° della legge 32 del 1990 e viene ora
ulteriormente elevato al 2 percento per il 1992 con elevazione
altresì al 75 percento del limite di cui al comma d) del comma
4.
Si tratta quindi indubbiamente di una delle modifiche a
disposizione legislativa cui fa riferimento l'articolo 19 della
legge n. 90 del 1989; non è dubbio altresì che essa rientri tra le
modifiche aventi riflessi sul bilancio riguardando l'elevazione del
contributo che comporta un maggiore esborso per la Regione e
relative conseguenze.
Per le considerazioni di cui sopra ritengo che il dubbio, come
sopra prospettato, possa essere senz'altro superato e che quindi
sia pienamente legittimo l'operato della Giunta nel presentare
l'emendamento suddetto. Così come pure appare incontestabile il
potere del Consiglio regionale di adottare le proposte modifiche
alle disposizioni legislative in parola.
Tra l'altro volevo sottolineare al Consigliere Riccarand che la
modificazione della legge del 1975 è già avvenuta nel maggio del
1990, non all'inizio dell'anno, ma nel corso dell'anno. Tra l'altro
tale modifica riguarda solo l'esercizio finanziario 1992, quindi è
questa la motivazione per cui viene adottato l'emendamento in fase
di assestamento del bilancio 1992.
Presidente
Chi si esprime a favore della questione
pregiudiziale richiesta dal Consigliere Riccarand?
Presidente
Ha chiesto la parola il Consigliere Pascale, ne
ha facoltà.
Pascale (PSI)
A favore della questione pregiudiziale
perché mi sembrano fondati i rilievi mossi dal Consigliere
Riccarand; sia nella parte giuridica che nel merito.
Io non so se è possibile, ai sensi dell'articolo 19 letto
dall'Assessore, modificare una disposizione legislativa nella parte
finanziaria. Non mi pare però sia possibile modificare nel merito
una disposizione legislativa quale quella contenuta nella legge 32.
In questa legge al comma 5°, infatti è scritto che entro il 31
dicembre di ciascun anno la Giunta regionale, sentite le competenti
commissioni consiliari, approva il programma di interventi di
promozione e di assistenza. Questo è fondamentale. La legge 73 del
1985 è stata modificata con un altra legge che ha raddoppiato la
contribuzione, ma sulla base di un programma di motivazioni reali
che sono stati addotte.
Io sono anche stupito dal fatto che sia il relatore sia
l'Assessore, nelle loro introduzioni, non abbiano detto nulla sulle
motivazioni che portano oggi a raddoppiare tale contributo dall'1
al 2 percento.
Qual'è il progetto che è stato presentato dalla società
Autoporto e che ci porta oggi a dover raddoppiare questa aliquota?
Tale progetto avrebbe dovuto esser discusso in commissione, quanto
meno ai sensi della disposizione legislativa sulla quale mi pare ci
sia una violazione.
Siamo quindi a favore della pregiudiziale proposta da
Riccarand.
Presidente
Pongo in votazione la questione
pregiudiziale posta dal Consigliere Riccarand.
Esito della votazione:
Presenti: 31
Votanti: 31
Favorevoli: 10
Contrari: 21
Il Consiglio respinge la questione pregiudiziale proposta dal
Consigliere Riccarand.
Presidente
Si riapre la discussione generale, ha
chiesto la parola il Consigliere Beneforti, ne ha facoltà.
Beneforti (DC)
Mi dispiace che succedano questi
inconvenienti perché di solito il Consiglio regionale concedeva
sempre ulteriore spazio, mentre oggi c'è la premura di discutere e
chiudere in fretta la discussione generale!
Io volevo porre l'attenzione su alcuni aspetti di questo
assestamento di bilancio. Con una interpellanza presentata
nell'aprile di quest'anno mi si richiedeva, come Assessore alla
Sanità, qual era l'ammontare della quota del fondo sanitario
nazionale attribuito all'Unità Sanitaria Locale per l'anno 1992, e
qual era stata la riduzione in rapporto al 1991; mi si chiedeva
inoltre come e quando si intendeva agire per far fronte alle
necessità finanziarie della Valle d'Aosta per evitare che
l'assistenza medica nei confronti della popolazione venisse messa
in discussione.
Risposi che la quota del fondo sanitario prevista ed assegnata
anche se non deliberata dal CIPE, era sui 94 miliardi e si disse
anche che c'era il famoso 28 percento, a carico della Regione
collegata al riparto fiscale.
Fu anche detto che le eventuali coperture di disavanzo che ci
fossero state o ulteriori interventi a favore della Sanità, si
sarebbero fatti in occasione dell'assestamento di bilancio da
verifiche a livello nazionale.
I tempi della verifica a livello nazionale erano il mese di
maggio per definire la sanatoria del 1991 - quella di luglio del
1992 per definire la copertura dello stesso anno.
Sono slittati i tempi a seguito delle vicende nazionali, ci sono
state le varie elezioni, tuttavia in preparazione del nuovo governo
Amato, c'è stato un incontro a Roma degli Assessori alla Sanità per
mettere a punto una proposta da presentare al nuovo governo proprio
sulla questione economica e finanziaria dell'U.S.L. Di questo
incontro ne ha dato notizia la Stampa e la Televisione, ma a me non
risulta che a questo incontro sia stata presente la Regione Valle
d'Aosta.
Nel programma di questa nuova maggioranza, il cui testo è stato
letto e distribuito in quest'aula, il Presidente Lanivi affermava
che sarebbe stata effettuata una verifica anche del bilancio
dell'U.S.L., sia per il reperimento delle risorse finanziarie
necessarie sia per la nazionalizzazione della spesa sanitaria nella
nostra Regione.
Io non so se la verifica del Presidente della Giunta sia stata
fatta ed a quali conclusioni si è giunti.
Siccome nel riassetto del bilancio per il 1992 non è stato
previsto alcun miglioramento del capitolo di spesa relativo alla
Sanità, io domando quali interventi si intendono realizzare per
evitare che l'Assistenza sanitaria nei confronti della popolazione
sia messa in discussione. E' con l'assestamento di bilancio che si
poteva modificare quanto necessario.
Non so quale altra soluzione ci può essere anche se, come è
successo nel 1990, il Comitato di gestione - su indicazioni a
livello nazionale previste da alcuni Decreti - ci chiese
un'apertura di cassa per far fronte alle esigenze. Fu eseguita
un'apertura di cassa sui 35-38 miliardi all'U.S.L. che oggi ci
costa 5 miliardi di interessi passivi, riportati anche nel bilancio
del 1992.
Io comunque ho notato dal bilancio che più che alla salute della
popolazione si è pensato alla salute agricola, non voglio dire
delle vacche, ma quasi. Per i problemi del risanamento sanitario
del bestiame, ritengo sia doveroso dare all'agricoltura il giusto
riconoscimento, ma credo che da quest'assestamento l'Assessore
all'agricoltura ha fatto la parte del leone: l'importo relativo si
aggira intorno al 50 percento degli importi in aumento.
(...Interruzioni fuori microfono...)
Caro assessore all'agricoltura, non si cerchi di accreditare che
era sballato il bilancio di previsione elaborato dall'Assessore
alle finanze che è lo stesso di ieri, e tanto meno si cerchi di
insinuare e di far ricadere certe responsabilità sul collega
Lanièce perché questo sarebbe ingiusto e anche squallido.
Con questo assestamento devo affermare che si penalizzano gli
investimenti favorendo soltanto l'incremento
dell'assistenzialismo.
Io capisco che è un momento particolare; trovandoci ad un anno
dalle elezioni si può quindi dire che si tratta di un assestamento
elettoralistico.
Ho visto che non hanno avuto molta considerazione i capitoli
relativi all'investimento e dallo sviluppo economico. Al settore
industria non è stato dato il riconoscimento che merita, nonostante
la grave crisi occupazionale che questo settore sta attraversando.
Addirittura il capitolo 46940 è stato diminuito di 8 miliardi ed
era quello che prevedeva l'acquisto e la costruzione di beni
patrimoniali nel settore industria. Si dirà che non si faceva in
tempo a spenderli entro la fine dell'anno.
Anche il capitolo concernente gli investimenti a favore
dell'industria termale è stato azzerato, da 4 miliardi previsti,
senza nemmeno sentire i comuni interessati.
Non si è sentito il Comune di Saint-Vincent dove esisteva un
progetto di ristrutturazione a cui la Giunta comunale aveva già
espresso parere favorevole; anche il comune di Pré-St. Didier era
interessato ed erano già stati presi provvedimenti per la
ricostruzione delle Terme.
Ho voluto fare alcuni rilievi a questo bilancio di assestamento
e nel riconfermare che penalizza gli investimenti e favorisce
l'assistenzialismo, dichiaro il voto contrario del gruppo della
Democrazia Cristiana.
Presidente
Ha chiesto la parola il Consigliere Pascale,
ne ha facoltà.
Pascale (PSI)
Prima di entrare nella discussione
dell'assestamento del bilancio, volevo richiamare l'attenzione
della Giunta sull'emendamento presentato alla legge finanziaria.
L'avevo già chiesto in modo indiretto nel mio primo intervento,
adesso voglio essere più esplicito.
Chiedo al relatore, all'Assessore alle Finanze e al Presidente
della Giunta perché questo contributo è stato raddoppiato e qual è
il programma che l'Autoporto ha presentato a tale sostegno e che
giustifichi questo considerevole aumento.
Presidente
Ha chiesto la parola l'Assessore al
Bilancio e Finanze Lavoyer, ne ha facoltà.
Lavoyer (ADP)
Iniziando dalle osservazioni fatte dal
Consigliere Beneforti, forse c'è stata confusione tra
l'assestamento di bilancio e la variazione di bilancio, perché il
fondo sanitario nazionale e i mancati finanziamenti per la Sanità
saranno eventualmente compensati nella variazione di
bilancio.
Questo è l'assestamento di bilancio che in sostanza
ridistribuisce l'avanzo di amministrazione dell'anno 1991 del conto
consuntivo che abbiamo approvato questa mattina, e in minore misura
porta all'interno dei singoli assessorati una ridistribuzione
diversa tra i vari capitoli di spesa.
Teniamo conto che, complessivamente, questo assestamento di
bilancio legato al consuntivo, incide per il 2 percento sul
bilancio di previsione; dopo 6 mesi mi pare che un correttivo del 2
percento sia più che legittimo. Teniamo anche conto che
l'assestamento di bilancio ha privilegiato quei capitoli che si
prevede vengano materialmente utilizzati entro il mese di
settembre-ottobre quando andremo ad effettuare la variazione vera e
propria del bilancio.
Per quanto attiene al discorso delle Terme, per le quali era
previsto un finanziamento di 4 miliardi nei fondi globali, come ben
sa l'ex Assessore alla Sanità, i fondi globali devono essere
utilizzati entro i primi sei mesi dell'anno mediante prelievo
legato ad un disegno di legge.
Perché se noi andiamo a prelevare questi fondi con un disegno di
legge, certamente non riusciremmo a spendere questo denaro entro la
fine dell'anno 1992. Quindi progetti pronti e definitivi per fare
un prelievo di questi fondi globali per quanto attiene al discorso
delle Terme, non esistevano e non ci pareva corretto dal punto di
vista della gestione del bilancio, mantenere 4 miliardi che
sarebbero poi andati a residui per l'anno 1992.
Per quanto riguarda il quesito di carattere politico, sollevato
dal Consigliere Pascale, lascio al Presidente della Giunta
rispondere.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Questo tipo di intervento è limitato nel
tempo e si riferisce a metà anno del 1992 e si inserisce in una
strategia di cui sono stati definiti i contorni e le linee di
generale indirizzo che si possono così riassumere:
- situazione generale: siamo alla vigilia dell'attuazione del
Mercato Europeo le cui conseguenze si verificheranno dal 1° gennaio
1993, per cui l'Amministrazione regionale deve individuare misure
ed interventi per far si che la nostra comunità possa, in maniera
dignitosa, inserirsi in una nuova situazione, tenuto conto dei
vantaggi e dei limiti che possiede.
Uno dei dati importanti di riferimento della realtà valdostana,
è quello del posizionamento geografico del suo territorio riferito
alla nuova dimensione europea.
Questo non dal 1° gennaio 1993: questo è un ruolo, una
caratteristica del territorio della Valle che da sempre ha avuto ed
ha caratterizzato la storia della popolazione valdostana.
In questo senso, quella che noi oggi chiamiamo "realtà
Autoporto", che nella sua esperienza passata ha svolto funzioni
positive per l'intera comunità valdostana, nella situazione
ante-costituzione con il rafforzamento dell'unità politica ed
economica europea, deve oggi subire una fase di riconversione, cioè
passare da un luogo prevalentemente destinato ad azioni di
sdoganamento, ad un luogo di servizio rispetto a correnti di
traffico che nella nostra Regione continueranno ad esserci.
Questo è il riferimento ampio e preciso della politica che
questo Governo intende portare avanti.
Seconda considerazione: la gestione di quell'area non è
ristretta semplicemente all'area autoportuale, ma in un'area che
contiene importanti infrastrutture destinate al commercio e agli
scambi. Mi riferisco ad un'area che è interessata al tracciato
autostradale, dalla superficie aeroportuale a quella autoportuale
che è anche un'area interessata da progetti di tracciati ferroviari
con valenza internazionale, verso la Francia e la Svizzera. Quindi,
è un'area strategica rispetto al futuro non solo commerciale, ma
che interesserà il futuro economico di questa Regione.
Il provvedimento è limitato nel tempo, (cioè al 1992), e
contiene in sé alcuni elementi che sono stati definiti e ratificati
politicamente da una deliberazione di Giunta che si riferisce ai
rapporti SDS, cioè a quella convenzione Regione-SDS sulla quale la
CEE ha mosso dei rilievi e che in questo momento è in fase di
stallo.
Le decisioni assunte sono state quelle di ridefinire quella
convenzione per tenere presente gli orientamenti comunitari e nello
stesso tempo tenere conto delle esigenze della Valle d'Aosta
rimuovendo quegli ostacoli che ad un certo punto hanno arrestato lo
sdoganamento delle macchine Mercedes.
Ma in questo caso l'intervento si riferisce ad un'azione di
sostegno agli sdoganamenti dell'autoporto in senso generale.
Per il caso Mercedes, si diceva anche di instaurare nuovi
rapporti di collaborazione che si sono dimostrati formalmente con
una lettera che la Mercedes stessa ha inviato alla Regione.
Questo tipo di intervento ha due obiettivi: uno limitato e
preciso nel tempo per rimuovere quegli ostacoli che avrebbero
impedito lo sdoganamento e quindi anche i ritorni finanziari alla
Regione; secondo consentire operazioni di ristrutturazione e di
riconversione dell'apparato autoportuale di Aosta nel senso su
indicato cioè sede di servizi per il trasporto e per lo scambio,
superando - perché i fatti ci obbligano a fare questo - l'attuale
configurazione autoportuale.
Sarebbe poco credibile se oggi io esprimessi progetti precisi,
mentre posso solo dire che sono state stabilite linee ed
orientamenti politici. Questo è il senso dell'intervento che oggi
proponiamo al Consiglio regionale.
Ultima parte. Vi è un problema legato anche all'occupazione nel
senso che anche per il volume occupazionale, che in questo settore
sicuramente è destinato ad assorbire mano d'opera espulsa da altri
settori, si tratterà di compiere azioni di conversione ed
aggiornamento, di utilizzazione di competenze che oggi ci sono e
che non possono essere sviliti in una occupazione che non utilizzi
appieno le loro esperienze già maturate.
Fondamentalmente i problemi sono: riconversione complessiva di
un'area intesa come momento importante per il sostegno
dell'economia valdostana nei prossimi venti anni; ruolo della
Regione non secondario e non assente rispetto a queste vicende di
cui la Regione deve doverosamente prendere un'iniziativa ben
precisa; il discorso occupazione e di utilizzazione delle energie
umane presenti in quest'area; utilizzare questo tema per inserirlo
in quello più ampio verso il rapporto con le autorità europee e
cioè verso la riconversione complessiva dell'economia regionale
rispetto al nuovo panorama europeo.
Una Regione che da un certo assetto socio-economico si attrezza
per assumere quei cambiamenti istituzionali, politici ed economici
che stanno avvenendo in campo europeo.
Non è un progetto di retroguardia o semplicemente attestato a
cogliere i frutti delle operazioni di sdoganamento, ma
l'utilizzazione di risorse (prevalentemente il posizionamento
geografico) non inteso come semplice percezione di rendite da
posizione, ma come occasione di servizi da offrire al traffico e
alle attività commerciali e di trasporto che in quest'area troverà
un punto di qualificazione.
Presidente
Ha chiesto la parola il Consigliere Bondaz, ne
ha facoltà.
Bondaz (DC)
Io prendo atto che il Presidente della
Giunta negli interventi ripete spesso: "io sono qui per fare gli
interessi della Valle d'Aosta" e "siamo da poco tempo per fare dei
progetti precisi". Questa affermazione è l'unica che mi sento di
condividere.
Credo che tutte le Giunte hanno sempre cercato di fare gli
interessi della Valle d'Aosta.
Riferendomi all'aumento dell'1 percento che il Presidente ha
ampiamente illustrato, devo prendere atto che giustamente mancano i
progetti per una questione di tempo però non è mancato il progetto
di decidere l'aumento in questione, senza particolari
giustificazioni se non quelle di una visione della situazione
autoportuale.
A mio giudizio sono state fatte alcune diversificazioni e ci
sono state delle difficoltà di esposizione perché io non potrei
condividere il fatto di elargire i soldi per quella fase di
riconversione che se anche dovrà esserci, è una riconversione che
viene data a una società la cui gestione appartiene ad un gruppo
privato, il quale, probabilmente, provvederà alla riconversione con
i soldi della Regione; affinché si instaurino nuovi servizi.
Come sicuramente la Giunta saprà che la data del 1 gennaio 1993
sarà procastinata al 31 dicembre 1996 per difficoltà di ordine
europeo sul problema dell'Iva, perché esistono differenziazioni tra
i singoli Stati.
Non riesco poi a capire che cosa s'intende per provvedimento
limitato nel tempo. Se è limitato nel tempo cadono tutte le
possibilità di riconversione, anche quella che interessa
l'autoporto. Si è poi parlato in modo un po' strano della SDS e
della Mercedes. Questo però non vuol dire che l'esito della
trattativa sia negativo per cui non condivido quanto riportato
nella deliberazione ritenendo che sia stato fatto tutto in maniera
frettolosa.
Mi sembra inoltre che al di là del fatto che sotto il profilo
economico si siano persi dei soldi, non credo che da questa vicenda
la Valle d'Aosta abbia avuto un'immagine negativa a livello
nazionale o europeo, ma anzi direi, che l'azione dell'autoporto con
gli incassi dei primi sei mesi dell'anno, ha avuto un introito di
circa 75-80 miliardi e un incremento di persone che sono venute a
sdoganare in Valle d'Aosta anche per il fatto che la nostra Regione
stava definendo un rapporto con la Mercedes. Rapporto del quale che
non si sa più nulla ma che io mi auguro non venga perso perché,
quanto meno, il corso di formazione professionale è sicuramente
positivo ed importante.
Sulla serietà di questa società non possiamo avere dei dubbi
perché credo sia stata l'unica società venuta in Valle d'Aosta che
prima ha dato, versando l'Iva di importazione e poi ha inoltrato
richieste.
Vorrei inoltre sapere se, al di là di questa deliberazione sulla
ridefinizione della convenzione stipulata, la Regione ha deciso o
meno di difendersi da un attacco che secondo me è stato un attacco
lesivo all'autonomia speciale della nostra Regione, da parte di
organi tecnici e non di organi politici della CEE.
Ritornando sulla questione dell'aumento dell'1 percento, avremmo
gradito che almeno la società dell'autoporto avesse presentato un
progetto con obiettivi ben precisi e validi. Questo per coerenza
sul discorso della trasparenza che sovente viene citata in questo
Consiglio. Non vorrei che questo aumento sia stato fatto in accordo
con l'autoporto solo ed esclusivamente, o in gran parte, per pagare
la Giusta Ambrosetti, perché se così fosse evidentemente sarebbe un
fatto riduttivo, ma non un accordo, perché se anche la Giusta
Ambrosetti è un grossa società di trasporti che da 30 anni sta
svolgendo i trasporti per conto della Mercedes, è anche vero che se
la Mercedes non avrà garanzie su alcune valutazioni come il corso
di formazione professionale verso cui aveva particolare interesse,
non è detto che si affidi ancora alla Giusta Ambrosetti. Tutti gli
accordi quindi tra l'autoporto e quest'ultima ditta verrebbero
vanificati ed avremmo un aumento dell'1 percento alla società
autoporto senza indicazioni precise sulla utilizzazione.
Questi sono dubbi che senz'altro il Presidente ci chiarirà.
Presidente
Ha chiesto la parola il Consigliere Pascale,
ne ha facoltà.
Pascale (PSI) Ringrazio personalmente il Presidente della Giunta
per aver risposto alle mie domande anche se le conoscevo, ma volevo
che venissero dette in Consiglio.
Ne prendo atto con soddisfazione perché ha indicato finalmente
in modo chiaro quali sono gli orientamenti della Giunta e della
maggioranza in ordine al problema della SDS e della riconversione
dell'autoporto. Avremo modo di approfondirle se discuteremo la
mozione presentata dal gruppo socialista però ho capito che c'è
stata un'inversione di tendenza, pur con tutti i dubbi elencati dal
Consigliere Bondaz, nei confronti di questo problema.
Quando il gruppo socialista ha lanciato l'allarme Mercedes, il
Presidente della Giunta si è meravigliato di questa nostra
posizione diversa da quando noi eravamo in Giunta, ma proprio
perché ritenevamo, come maggioranza, di aver individuato
nell'insediamento della SDS e relativamente della Mercedes, la
prospettiva a lungo termine per riconvertire questa struttura e
salvare i livelli di occupazione. Ho cominciato a preoccuparmi
quando è cambiata la maggioranza, sia perché all'interno della
stessa c'erano forze politiche che avevano chiesto ufficialmente la
revoca di questa convenzione, sia perché le prime dichiarazioni
rilasciate dal Presidente della Giunta lasciavano intravedere che
si voleva chiudere questo rapporto.
Oggi invece, alla luce della deliberazione, ma soprattutto di
quello che ha detto il Presidente stesso, mi pare che gli indirizzi
siano diversi e quindi anche l'emendamento a favore dell'autoporto
diventa uno strumento temporaneo che si pone come obbiettivo non
tanto la riconversione futura, ma stabilire rapporti a quelli
insediamenti a cui noi tenevamo.
Quindi voglio ringraziare della riposta e mi dichiaro
soddisfatto per quanto riguarda l'emendamento.
Rimane un giudizio critico da parte nostra relativo
all'assestamento di bilancio, perché anche se è vero come ha detto
l'Assessore Lavoyer, qui si trattava di utilizzare subito alcuni
fondi globali perché non c'era più la possibilità di fare disegni
di legge per il prelievo, ma noto anche nella filosofia di questo
assestamento di bilancio, la volontà di mettere da parte quelli che
erano i grandi progetti. Progetti relativi in modo particolare
all'industria e al turismo nei quali bisogna investire oggi per
cercare di avere dei risultati in futuro. Sono stati tolti i
finanziamenti per le infrastrutture di Cervinia, delle Terme di
Saint-Vincent sulle quali si potevano già intravedere interventi
concreti, sul campo da golf dove esistevano già contatti per
l'acquisto dei terreni, gli 8 miliardi dal cap. 46940 di acquisto
beni patrimoniali per interventi nel settore industriale che erano
stati accantonati proprio in previsione di interventi da effettuare
a favore della Cogne.
Mi sembra di capire che si tende in linea di massima, a gestire
le cose fattibili subito, e credo che non sia strano anche perché
va nell'ottica di quanto dichiarato nel documento programmatico che
il Presidente della Giunta aveva a suo tempo letto e di cui leggo
un paragrafo che è sintomatico:
"Assumere impegni programmatici chiari e realizzabili nel breve
arco di tempo a disposizione, orientati a risolvere con efficacia
le emergenze più gravi nei settori vitali della realtà
regionale".
Questa Giunta si era posta un obiettivo politico che era quello
di decantare la fase dei rapporti tra le forze politiche, obiettivo
lodevole, ma si era posta anche degli obiettivi di carattere
programmatico molto limitati cercando di fare cose realizzabili
subito, però, accantona in un certo senso i grandi progetti già
avviati e che avrebbero potuto essere realizzati in questa fine
legislatura. Quest'assestamento di bilancio fotografa l'impegno
programmatico assunto che noi non condividiamo perché limitato e
riduttivo; ecco perché restando negativo sulla formazione della
Giunta, rimane negativo anche il giudizio sull'assestamento del
bilancio. La domanda politica che noi ci poniamo è se veramente in
questo momento alla Valle d'Aosta serviva una maggioranza con
obiettivi riduttivi e limitati e non invece un'ampia
prospettiva.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
La discussione su questi due disegni di
legge è molto difficile e dispersiva perché per responsabilità
della Giunta e direi anche del Presidente del Consiglio, si sono
accavallati due argomenti che non hanno attinenza tra di loro. Da
una parte la finanziaria bis e l'assestamento di bilancio che sono
collegati, e dall'altra parte un disegno di legge inserito, con un
colpo di mano, all'interno di questa problematica.
Per quanto riguarda l'emendamento autoporto, sappiamo tutti che
l'inizio di questa storia è rappresentato da una legge del 1985, la
n. 73, che prevedeva all'articolo 2 la partecipazione azionaria
della Regione alla società autoporto del 33 percento, per un costo
alla Regione di 5 mila e 250 milioni. La società autoporto doveva
presentare ed attivare un piano di investimento per un importo
almeno pari all'aumento di capitali, cioè quella partecipazione
azionaria che venne attivata nel 1985 con il fatto che bisognava
riconvertire l'autoporto e quindi c'era bisogno di apporto di
denaro della Regione per concludere l'operazione. Sarebbe
interessante se adesso la Giunta andasse a chiedere che fine hanno
fatto questi soldi e che ne è stato del piano di investimento.
Nella legge del 1985 c'era l'articolo 4 che prevedeva un contributo
dello 0,50 percento del gettito complessivo dell'Iva riscossa a
Pollein a favore dell'autoporto. Da notare che fin dall'inizio la
società autoporto ha sempre chiesto la percentuale non sui 9 decimi
riscossi dalla Regione, ma sui 10 decimi percepiti all'autoporto;
in più allo 0,50 c'era uno 0,10 percento che è rimasto, con il
passare del tempo e delle normative di contributi, anche per far
fronte a spese di manutenzione ordinaria; quindi l'autoporto ci
chiedeva i soldi per la manutenzione ordinaria, un contributo a
fondo perduto che in gran parte non veniva giustificato in nessun
modo, e in più una partecipazione azionaria di 5.250 milioni di
lire.
Successivamente nel 1990, questo disegno di legge venne
modificato con la legge 3290 ed ebbe un iter di 5 mesi, tante erano
le resistenze all'interno del Consiglio, non solo nella minoranza,
ma anche nella stessa maggioranza.
La legge del 1990 portò il contributo dallo 0,5 all'1 percento e
questo significò un raddoppio del contributo regionale alla società
autoporto, economicamente di circa 2 miliardi all'anno. Allora
venne introdotto il principio che almeno il 50 percento di questi 2
miliardi doveva essere giustificato dalla società autoporto
nell'aver svolto attività di assistenza e di promozione. Adesso,
terza tappa, si propone di aumentare dall'1 al 2 percento per il
1992 cosa che significa che nel 1992 la società autoporto avrà
dalla Regione un contributo che si aggirerà tra i 12-14
miliardi.
Inoltre si modifica il punto d) della legge del 1990 che era
quello in cui si doveva giustificare di aver svolto almeno il 50
percento in attività di assistenza e promozione. Questa percentuale
si aumenta al 75 percento. Tutto questo significa che gran parte
dei soldi che noi daremo alla società Autoporto dovrà essere spesa
per attività di promozione, e cioè soldi dati a società varie. La
Giusta Ambrosetti nel 1991 ha avuto 450 milioni per sdoganare le
Mercedes mentre ora ne avrà una cifra superiore altrimenti potrebbe
decidere di sdoganare da un'altra parte. Il 75 percento della cifra
quindi che si darà all'Autoporto si spenderà in operazioni di
questo tipo che non hanno niente a che vedere con gli
investimenti.
Con la differenza di quota la società Autoporto avrà un
vantaggio che non sarà tenuta a dimostrare come lo utilizzerà, ad
eccezione di 250 milioni che dovrebbe già in base alla legge del
1990 utilizzare per investimenti strutturali.
Fino ad ora né la partecipazione azionaria dei 5 miliardi del
1985 né i 250 milioni introdotti di investimento nel 1990, sono mai
stati utilizzati per quel fine. Quando nel 1989 si chiese un piano
di investimento, ci risposero che il piano non c'era e continua a
non esserci, ma la partecipazione azionaria era vincolata a questo
piano e quando si chiese la documentazione, si poté vedere dal
bilancio della società che aveva titoli e buoni di stato per 5
miliardi e 283 milioni; il finanziamento quindi era finito in
titoli di stato anziché in investimenti. Questo vale anche adesso
perché i 250 milioni previsti dalla legge del 1990 non sono stati
utilizzati per investimenti. Non ha senso quindi credere che questo
provvedimento serva per favorire una riconversione, ma si danno
soldi da una parte alla Giusta Ambrosetti e dall'altra si elargisce
un beneficio alla società autoporto, in attesa che venga in qualche
modo liquidata. Tra l'altro alcuni mesi fa pareva che la società
autoporto fosse già posta in vendita. C'era un diritto di
prelazione da parte della SDS e quindi la società autoporto stava
passando di proprietà, di titolarità senza che nessun impegno
assunto in questi anni fosse stato rispettato.
Questo emendamento quindi si inserisce in un quadro che, a mio
avviso, è del tutto inaccettabile e scorretto nella forma in cui è
stato presentato.
Inoltre, il fatto del tutto contraddittorio, si basa anche su
dichiarazioni che vengono rilasciate in Consiglio quando si dice
che la nostra Regione è attraversata da un traffico troppo intenso
di TIR e che occorrerebbe ridurre e poi invece elargiamo 14
miliardi alla società autoporto perché incentivi il traffico.
Noi diamo quindi il nostro giudizio negativo e non
accettabile.
La manovra di assestamento del bilancio, da quanto mi è parso di
capire, è una manovra di circa 64 miliardi, di cui 34 sono di
utilizzo dell'avanzo di amministrazione, più altri 30 che derivano
da riduzioni su vari capitoli di bilancio e sui fondi globali. Mi
pare ci siano circa 10 miliardi di riduzione su altri capitoli e
una ventina sui fondi globali.
La manovra sui fondi globali, la riduzione di 21.200.000.000 sui
fondi globali è una manovra che come già diceva il Consigliere
Pascale, è molto discutibile perché è una manovra che taglia molti
di quei punti qualificanti e che le maggioranze mettono nei fondi
globali perché sono i progetti che si vogliono portare avanti.
Sul progetto casa ci sono 800 milioni mentre c'era 1 miliardo
nel fondo globale; vengono tolti 800 milioni. Negli interventi del
settore dell'energia vengono tagliati 1.300 milioni; rilancio zone
termali viene tagliato tutto; la casa dello studente viene
anch'essa tagliata. C'è un'utilizzazione di questi 64 miliardi per
una manovra di assestamento che in base all'analisi della tabella 2
risulta che sono così ripartiti:
Presidenza della Giunta 7.500.000.000 in più
Finanze 2.500.000.000 in più
Agricoltura 28.800.000.000 in più
Industria 3.300.000.000 in più
Lavori Pubblici 1.800.000.000 in più
Pubblica Istruzione 3.600.000.000 in più
Sanità 2.000.000.000 in più
Turismo 9.000.000.000 in più
Ambiente 5.000.000.000 in più
Però se a queste cifre togliamo le detrazioni sui fondi globali
dei vari assessorati, viene fuori un quadro da cui emerge un dato
molto significativo e cioè esiste un solo Assessorato che ha un
aumento elevato di fondi, quello all'Agricoltura, che ha un aumento
netto superiore ai 26 miliardi, mentre c'è un Assessorato
penalizzato che è quello dell'Industria che ha 9.400.000.000 in
meno.
Per cui, con i dati attuali abbiamo un Assessorato
all'Agricoltura che con una disponibilità di 159 miliardi ed un
Assessorato all'Industria, Commercio ed Artigianato che scende da
40 a 31 miliardi.
Procedendo di questo passo noi a fine anno avremo con le
variazioni di bilancio, un Assessorato all'Agricoltura che andrà a
circa 200 miliardi e un Assessorato all'Industria con 50.
Questo sta indicare uno squilibrio eccessivo tra i vari settori
e quindi questa impostazione ci lascia perplessi. E' una manovra di
assestamento che indica un modo di procedere molto carente di
progettualità. Questo è il primo provvedimento politico,
consistente e significativo della nuova Giunta; e secondo me
sarebbe stato giusto dargli un diverso tipo di impronta.
Mi riservo di intervenire nel corso dell'esame dei singoli
articoli, su alcuni aspetti più specifici.
Si dà atto che dalle ore 17,34, presiede il Vicepresidente
Stévenin.
Presidente
Ha chiesto la parola l'Assessore al Bilancio e
Finanze Lavoyer, ne ha facoltà.
Lavoyer (ADP)
Per quanto attiene all'osservazione fatta
dal Consigliere Pascale sul discorso dei grandi progetti che
verrebbero abbandonati dalla maggioranza, vorrei sottolineare che i
due progetti previsti, da lui evidenziati: gli interventi nel
Comune di Valtournenche e gli interventi relativi alla
realizzazione di un campo di Golf, previsti nei fondi globali, non
sono stati completamente eliminati, ma ridotti. Per il comune di
Valtournenche rimane ancora un impegno di 1 miliardo su due, per il
campo di 500 milioni su 1 miliardo.
Il Consigliere sa che se questi fondi non vengono prelevati
entro i primi mesi con un disegno di legge, non possono essere
utilizzati nel corso dell'anno.
Abbiamo lasciato quindi delle cifre che secondo noi possono
essere anche consistenti soprattutto se facciamo riferimento ai
problemi relativi alla viabilità di Valtournenche che sono ancora
in fase di progettazione, e quindi mi pare che con 1 miliardo si
possa risolvere questo tipo di impegno. Mi pare quindi che la
scelta della Giunta sia quella di guardare in modo realistico le
capacità di spesa nel corso dell'anno 1992.
Per quanto riguarda il discorso dell'industria, la riduzione dei
fondi previsti per l'acquisto di aree è motivato, nel senso che
attualmente sono depositati, con la legge 20 dicembre 1985 n. 88,
presso la Finaosta, ancora 45 miliardi finalizzati all'acquisizione
di aree attrezzate.
Era una legge che prevedeva la costituzione di un fondo presso
la Finaosta per finanziare interventi di sviluppo nelle attività
produttive in Valle d'Aosta con particolare riferimento
all'acquisizione di aree attrezzate.
In riferimento alle aree Cogne non pensavamo di poter mantenere
questa cifra e poterla utilizzare correttamente entro la fine
dell'anno, se nel caso si rendesse necessaria l'utilizzazione di
una somma in questa direzione, abbiamo ancora, oggi, 45 miliardi
disponibili presso la Finaosta.
Per le osservazioni del Consigliere Riccarand, vorrei
sottolineare il comma 6 dell'articolo 1 della precedente legge che
prevedeva i finanziamenti all'autoporto. Il comma 6 diceva: "gli
incentivi finanziari di cui alla presente legge sono soggetti, a
decorrere dall'esercizio 1993, alla conferma annuale con le
modalità di cui all'articolo 19 della legge regionale, che approva
il bilancio o il suo assestamento". Noi siamo quindi in linea sotto
questo punto di vista, al limite anticipato di 6 mesi
l'intervento.
Gli incentivi non sono finalizzati soltanto a far passare il
maggior numero di Tir, ma sono sempre stati finalizzati a far si
che i Tir che già transitano nella nostra Regione, sdoganino
nell'autoporto di Pollein. Il Consigliere Riccarand sa che
l'attuale percentuale di sdoganamento si aggira più o meno al 25
percento del transito globale dei Tir.
Per quanto concerne il problema dei fondi globali, vorrei
confutare le affermazioni del Consigliere Riccarand, con delle
cifre. Tra leggi regionali approvate e disegni di legge in corso,
sono stati utilizzati 179 miliardi dei fondi globali, su 218
miliardi complessivi, pari all'82,22 percento dei fondi globali
stessi.
Con l'assestamento di bilancio detraiamo circa 20 miliardi, pari
al 9 percento circa della cifra comprensiva. A noi sembra che
l'utilizzazione dei fondi globali, strettamente legati al programma
delle maggioranze che predispongono il bilancio di previsione,
siano stati ampiamente rispettati.
In riferimento all'assestamento di bilancio che doveva, secondo
Riccarand, seguire le linee della nuova Giunta, voglio ricordare
che l'importo di questo assestamento è pari al 3 percento circa del
bilancio complessivo; e non penso che con queste cifre si possano
fare investimenti che cambino strategie o linee politiche diverse.
Ritengo più corretto, come è sempre stato fatto, dopo sei mesi, di
rivedere e ritoccare, se è il caso. Dopo sei mesi un ritocco del 3
percento su un bilancio di 1550 miliardi credo che possa essere
accettato.
Si dà atto che, dalle ore 17,48, presiede il Presidente
Bich.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK