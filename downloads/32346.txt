Consiglio Regionale della Valle d'Aosta - Oggetto del Consiglio n. 1121 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1121 del 24 marzo 2010 - Resoconto
OGGETTO N. 1121/XIII - Approvazione di risoluzione:
"Solidarietà al popolo tibetano e alle minoranze etniche, culturali
e religiose oppresse e private della loro libertà".
Risoluzione
Il Consiglio regionale della Valle d'Aosta
Ribadendo il forte valore simbolico insito nell'accoglienza
in Valle d'Aosta di una manifestazione internazionale quali i
Campionati mondiali militari di sport invernali;
Rammaricandosi che la presenza in Valle delle delegazioni
presenti sia stata accompagnata da alcuni interventi tesi a
limitare la libera e pacifica espressione di simpatia e solidarietà
nei confronti della minoranza tibetana, nei cui confronti questo
Consiglio ha gia espresso la propria convinta solidarietà con le
risoluzioni del 24 luglio 2008 ("Invito al governo nazionale a
richiedere alla Cina il rispetto dei diritti umani e delle
minoranze nella regione del Tibet, in occasione della cerimonia di
apertura delle Olimpiadi") e del 12 luglio 2007 ("Impegno a
garantire la piena autonomia politica, sociale, culturale ed
economica al popolo del Tibet");
Sottolineando in particolare come la prima di tali
risoluzioni facesse propria la Risoluzione del Parlamento europeo
del 6 luglio 2000, nella quale si "invita i Governi degli Stati
membri dell'Unione europea ad esaminare seriamente la possibilità
di riconoscere il Governo tibetano in esilio come legittimo
rappresentante del popolo tibetano qualora, entro un termine di tre
anni, le autorità di Pechino e il Governo tibetano in esilio non
abbiano raggiunto un accordo relativo a un nuovo statuto per il
Tibet, mediante negoziati organizzati sotto l'egida del Segretario
generale delle Nazioni Unite" e disponesse l'adesione del Consiglio
regionale all'Associazione di Comuni, Province e Regioni per il
Tibet;
Riafferma
nello spirito di amicizia e di rispetto verso tutti i paesi
presenti che ha contraddistinto la manifestazione organizzata dal
CISM, i propri valori irrinunciabili di solidarietà nei confronti
delle minoranze etniche, culturali e religiose oppresse e private
della loro libertà;
Invita
i Presidenti della Regione e del Consiglio regionale:
- a rendersi interpreti di questo pensiero nelle sedi
competenti e ad assicurare che venga sempre e comunque rispettato
nella nostra Regione il diritto di esprimere liberamente le proprie
opinioni politiche al di là di ogni mero calcolo di opportunità
legato ai diversi contesti e alle contingenze mutevoli che si
possono presentare;
- a promuovere una visita del Dalai Lama in Valle d'Aosta
come legittimo rappresentante del popolo tibetano.
F.to: Louvin - Giuseppe Cerise - Chatrian - Bertin - Patrizia
Morelli
Président
- La parole au Conseiller Louvin.
Louvin (ALPE)
- Grazie, Presidente. Speriamo che questa
volta l'assenza dell'Assessore Marguerettaz non comprometta la
discussione e non crei...
(interruzione del Presidente della Regione, fuori
microfono)
...è stato ampiamente condiviso, eravamo solo a dirci che ogni
tanto questa settimana le assenze dell'Assessore Marguerettaz sono
state notate, anche in altre circostanze legate a questa tematica
che sottoponiamo oggi all'attenzione del Consiglio.
Noi, Presidente e colleghi, chiediamo qualche minuto della
vostra attenzione per un'esigenza che abbiamo sentito di dover
rappresentare e speriamo di poter rappresentare coralmente in
quest'aula. Come siamo stati presenti e abbiamo apprezzato anche lo
spirito con il quale si è svolta la cerimonia di apertura dei
Giochi mondiali militari sabato scorso in piazza Chanoux, un clima
che consideriamo di grande simpatia e di rispetto reciproco,
abbiamo rilevato - lo ha rilevato anche l'opinione pubblica - in
alcune situazioni che si sono venute a creare e sulle quali penso
opportunamente si debba evitare di esasperare i toni e alzare il
volume... abbiamo rilevato una preoccupazione che non sia sempre
possibile esprimere con la naturale libertà e con l'assoluta
spontaneità che deve contraddistinguere questa nostra Regione ogni
opinione e, in particolare, le opinioni di solidarietà nei
confronti di minoranze e di gruppi minoritari, in questo caso
segnatamente nei confronti della minoranza tibetana, verso la quale
non ha mai mancato questo Consiglio. Abbiamo voluto richiamare in
tal senso le nostre prese di posizione del 2007 e del 2008,
favorevoli sia alla garanzia di piena autonomia politica, sociale,
culturale ed economica del popolo del Tibet, che l'invito al
rispetto dei diritti umani e delle minoranze in quella Regione.
Proprio partendo da questi assunti e richiamando i principi
contenuti in una risoluzione del Parlamento europeo, che invitava
ad esaminare seriamente le possibilità di riconoscimento anche del
Governo tibetano come legittimo rappresentante di quel popolo, noi
stimiamo utile, nello spirito di amicizia e di rispetto verso tutti
i Paesi presenti alla manifestazione attualmente in corso, che
questa posizione possa trovare cittadinanza. Chiediamo pertanto che
il Presidente della Regione e del Consiglio, naturalmente nei modi
e nelle situazioni che li vedranno rappresentanti ufficiali della
Regione, si rendano interpreti di questo nostro comune pensiero e
si rendano altresì garanti che possa sempre essere rispettato nella
nostra regione il diritto di libera espressione dei convincimenti
politici di ciascuno.
I colleghi che hanno avuto la gentilezza di esaminare questa
risoluzione ne hanno ritenuto opportuna una lieve modifica, non so
se il Presidente del Consiglio ha recepito da parte di qualcuno già
delle proposte formali di modificazione, ma credo di poterne dare
conto in questi termini, che proprio per evitare che sia troppo
articolato il nostro pronunciamento, si esprima semplicemente il
diritto di esprimere sempre liberamente le proprie opinioni
politiche, cassando la precisazione che era contenuta all'interno
dello stesso comma dell'invito:
"al di là di ogni mero calcolo
di opportunità legato ai diversi contesti e alle contingenze
mutevoli che si possono presentare"
, quindi che in modo molto
diretto sia espresso questo auspicio di un costante rispetto.
La risoluzione che sottoponiamo alla vostra attenzione peraltro
spero trovi accoglimento, anche perché contiene l'invito a
promuovere una visita del Dalai Lama nella nostra regione. Sappiamo
che il Dalai Lama intrattiene rapporti consolidati e costanti con
la minoranza altoatesina, il Presidente Durnwalder ha già avuto
numerosi incontri con il Dalai Lama e l'ultimo proprio nel 2009 a
Bolzano, mi pare che anche in quella occasione siano stati
sottolineati i rapporti particolarmente stretti fra le due Regioni
e anche la disponibilità costante della Provincia autonoma di
Bolzano a sostenere iniziative di cooperazione, fra cui il
risanamento di una scuola. Mi pare che, tutto sommato, dovremo fare
come quelli che da una vicenda che potrebbe essere valutata in modo
negativo traggono un'opportunità positiva nel lanciare questo
invito e nel far sì che la Valle d'Aosta non divulghi una sua
immagine negativa rispetto alla problematica delle minoranze, che
ci ha sempre visti costantemente in prima linea, ma anzi rilanci il
suo ruolo e il suo spirito cooperativo anche attraverso un ponte di
fratellanza di questo genere. Credo poi che, in ordine alla
manifestazione in sé e per sé, avremo modo di tornare nei prossimi
giorni, sulle problematiche organizzative, sulle problematiche di
impatto che ha avuto, ma al momento, nell'esprimere un
ringraziamento all'ASIVA, agli organismi che si sono attivati, agli
sci club e a tutti gli organizzatori che si stanno prodigando in
questi giorni, anche in condizioni meteorologiche purtroppo non
sempre ottimali, crediamo opportuno segnare in positivo questo
passaggio del nostro Consiglio regionale a riaffermare i valori che
ci contraddistinguono.
Président
- La parole au Président de la Région,
Rollandin.
Rollandin (UV)
- Credo che l'illustrazione che è stata
fatta della risoluzione riprenda una tematica che ha già fatto
oggetto di espressione in questo Consiglio a più riprese; oggi si
vuole risottolineare per l'ennesima volta quanto già affermato,
perché di fatto ci sono già state risoluzioni in tal senso e noi
non abbiamo nessuna preclusione a riaffermare quanto qui si dice.
Diamo atto con soddisfazione ad alcuni membri del gruppo ALPE di
aver partecipato alla manifestazione di apertura e ad altre
manifestazioni del CISM, che aveva delle finalità che sono state
ampiamente illustrate. Credo che la sottolineatura per quanto
riguarda il primo comma, con l'eliminazione di quanto previsto dopo
le parole
"le proprie opinioni politiche"
sia
condivisibile.
Rimane un unico punto, che anche con il Presidente del Consiglio
veniva visto sotto un profilo questo sì di opportunità, ma nelle
relazioni internazionali: il fatto di legittimare la promozione di
una visita del Dalai Lama in Valle d'Aosta come legittimo
rappresentante del popolo tibetano. Questo non toglie che
l'autorità religiosa del Dalai Lama sia anche vista come legittimo
rappresentante del popolo tibetano, però fa una differenza
nell'ambito della veste con cui uno viene invitato, perché come
autorità religiosa non ci sono problemi, come legittimo
rappresentante del popolo tibetano, da un punto di vista
diplomatico, ci sono dei passaggi che vanno fatti con un altro...
lo dico, perché Louvin credo si renda conto della differenza, che
non è da poco, quindi o diciamo, promuove...
(interruzione del Consigliere Louvin, fuori
microfono)
...sì, però attenzione: mentre il Parlamento europeo è ad un
certo livello, come Regione noi invitiamo come autorità
religiosa... possiamo invitarlo come rappresentante del popolo
tibetano, dobbiamo passare attraverso un sistema protocollare che è
un po' diverso. Vorrei solo sottolinearlo, non so se lo spirito...
solo per capirci, non che ci siano delle difficoltà poi
nell'interpretare quello che... non abbiamo nessun problema sotto
questo profilo, ma voglio sottolinearlo qui. Per il resto
condividiamo lo spirito con cui si vuole sottolineare la
legittimità di esprimere le proprie idee, questa credo sia una
battaglia condivisa.
Presidente
-Diventerebbe quindi:
"Invita i Presidenti
della Regione e del Consiglio regionale: a rendersi interpreti di
questo pensiero nelle sedi competenti e ad assicurare che venga
sempre e comunque rispettato nella nostra Regione il diritto di
esprimere sempre le proprie opinioni politiche; a promuovere una
visita del Dalai Lama in Valle d'Aosta in rappresentanza del popolo
tibetano"
.
Pongo in votazione la risoluzione nel testo così emendato:
Risoluzione
Il Consiglio regionale della Valle d'Aosta
Ribadendo il forte valore simbolico insito nell'accoglienza
in Valle d'Aosta di una manifestazione internazionale quali i
Campionati mondiali militari di sport invernali;
Rammaricandosi che la presenza in Valle delle delegazioni
presenti sia stata accompagnata da alcuni interventi tesi a
limitare la libera e pacifica espressione di simpatia e solidarietà
nei confronti della minoranza tibetana, nei cui confronti questo
Consiglio ha già espresso la propria convinta solidarietà con le
risoluzioni del 24 luglio 2008 ("Invito al governo nazionale a
richiedere alla Cina il rispetto dei diritti umani e delle
minoranze nella regione del Tibet, in occasione della cerimonia di
apertura delle Olimpiadi") e del 12 luglio 2007 ("Impegno a
garantire la piena autonomia politica, sociale, culturale ed
economica al popolo del Tibet");
Sottolineando in particolare come la prima di tali
risoluzioni facesse propria la Risoluzione del Parlamento europeo
del 6 luglio 2000, nella quale si "invita i Governi degli Stati
membri dell'Unione europea ad esaminare seriamente la possibilità
di riconoscere il Governo tibetano in esilio come legittimo
rappresentante del popolo tibetano qualora, entro un termine di tre
anni, le autorità di Pechino e il Governo tibetano in esilio non
abbiano raggiunto un accordo relativo a un nuovo statuto per il
Tibet, mediante negoziati organizzati sotto l'egida del Segretario
generale delle Nazioni Unite", e disponesse l'adesione del
Consiglio regionale all'Associazione di Comuni, Province e Regioni
per il Tibet;
Riafferma
nello spirito di amicizia e di rispetto verso tutti i paesi
presenti che ha contraddistinto la manifestazione organizzata dal
CISM, i propri valori irrinunciabili di solidarietà nei confronti
delle minoranze etniche, culturali e religiose oppresse e private
della loro libertà;
Invita
i Presidenti della Regione e del Consiglio regionale:
- a rendersi interpreti di questo pensiero nelle sedi
competenti e ad assicurare che venga sempre e comunque rispettato
nella nostra Regione il diritto di esprimere sempre le proprie
opinioni politiche;
- a promuovere una visita del Dalai Lama in Valle d'Aosta in
rappresentanza del popolo tibetano.
Conseillers présents et votants: 30
Pour: 30
Le Conseil approuve à l'unanimité.
Président
- Sur ce point nous avons achevé nos
travaux.
La séance est levée.
---
La réunion se termine à dix-neuf heures et vingt-deux
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK