Consiglio Regionale della Valle d'Aosta - Oggetto del Consiglio n. 1798 del 23 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1798 del 23 gennaio 1991 - Resoconto
OGGETTO N. 1798/IX - Comunicazioni del Presidente del
Consiglio.
Dolchi
(Presidente del Consiglio)
: Le comunicazioni
riguardano l’attività del Consiglio e degli organi
consiliari dal 9 gennaio in poi.
Disegni di legge presentati:
Disegno di legge n. 260, presentato dalla Giunta regionale in
data 22 gennaio 1991, concernente: "Erogazione di un contributo
annuo all’Aeroclub Valle d’Aosta per
l’esercizio di attività turistico-sportive di
interesse regionale".
Disegno di legge n. 261, presentato dalla Giunta regionale in
data 22 gennaio 1991, concernente: "Modifica della legge regionale
6 luglio 1984, n. 30, recante: "Interventi regionali in materia di
agricoltura, già modificata dalla legge regionale 12 dicembre 1986,
n. 62".
Disegni di legge vistati:
Disegno di legge n. 245, concernente: "Finanziamenti di spesa
nei diversi settori regionali di intervento e modificazioni alle
autorizzazioni di spesa di leggi regionali in vigore, assunti in
coincidenza con l’approvazione del bilancio di
previsione per l’anno finanziario 1991 e del
pluriennale 1991/1993 (legge finanziaria per gli anni
1991/1993).
Disegno di legge n. 246, concernente: "Bilancio di previsione
della Regione Autonoma Valle d’Aosta per
l’anno finanziario 1991 e per il triennio
1991/1993".
Deliberazioni vistate: n. 39.
Si comunica che il Presidente della Commissione di Coordinamento
ha vistato la seguente deliberazione per la quale erano stati
richiesti e trasmessi chiarimenti:
n. 1605 in data 21 novembre 1990 concernente: "Concessione di un
contributo alla Cooperativa "Dentellières de Cogne" per
l’organizzazione e l’effettuazione di
corsi di pizzo al tombolo nel Comune di Cogne. - Approvazione ed
impegno di spesa".
Il Presidente della Commissione di Coordinamento, con lettera in
data 10 gennaio 1991, ha richiesto chiarimenti in merito alla
deliberazione n. 1720/IX in data 20 dicembre 1990, concernente:
"Modificazioni alla bozza di convenzione tra la Regione Autonoma
Valle d’Aosta e il Canton Vallese in materia di
cooperazione e concertazione transfrontaliere".
Riunioni:
Ufficio di Presidenza: 2
Conferenza dei Capigruppo: 1
I Commissione: 1
II Commissione: 1
III Commissione: 1
II e III Commissione in seduta congiunta: 1
IV Commissione: 1
Commissione speciale per la realizzazione del Mercato Unico
Europeo: 1.
---
In relazione alla risoluzione approvata dal Consiglio regionale
per la tutela dei diritti acquisiti dai silicotici della Valle
d’Aosta, l’Assessore alla Sanità ed
Assistenza Sociale, con lettera in data 7 gennaio scorso, mi ha
comunicato che la Direzione generale dell’INAIL ha
accolto la richiesta di avviare i silicotici, ai fini
dell’espletamento degli accertamenti medico-legali,
presso la struttura sanitaria dell’Ospedale
regionale diretta dal Prof. Laugeri.
---
Il Sindaco di Gressoney-Saint-Jean ha inviato a questa
Presidenza copia della deliberazione con la quale il Consiglio
comunale ha manifestato la totale disapprovazione per
l’esclusione delle località di Gressoney quali sedi
di competizioni olimpiche, chiedendo che le stesse siano nuovamente
inserite nel dossier olimpico.
Il provvedimento risulta essere stato inviato anche ai
Capigruppo del Consiglio regionale.
---
Il Sindaco di Cogne, con nota in data 10 gennaio, ha trasmesso a
questa Presidenza copia della deliberazione n. 193, adottata dalla
Giunta municipale nella seduta del 10 dicembre 1990, con la quale,
oltre ad essere stata analizzata la grave situazione viabile
venutasi a creare in occasione della nevicata del 9 e 10 dicembre
scorso, sono state evidenziate le maggiori carenze ed i principali
interventi che si rendano necessari per migliorare la viabilità
lungo la strada statale n. 507 di Cogne.
Il Sindaco di Cogne ha trasmesso, inoltre, copia del comunicato
stampa e della relativa documentazione riguardante il collegamento
ferroviario tranviario Cogne-Charémoz-Plan Praz, al fine di
chiarire i vari punti oscuri inerenti la controversia sui ritardi
nella realizzazione della tramvia in questione.
Nel far presente che copia della suddetta documentazione risulta
essere stata inviata anche ai Consiglieri regionali, si rammenta
che sullo stesso argomento è iscritto al punto 11
dell’ordine del giorno dell’adunanza
odierna un’interpellanza del Consigliere
Riccarand.
---
L’Assessore ai Lavori Pubblici, con lettera in
data 9 gennaio 1991, ha trasmesso a questa Presidenza, per
opportuna conoscenza, copia dello studio relativo al "Parere
inerente la scelta dei siti di insediamento
dell’impianto di depurazione a servizio della
Comunità Montana Valdigne-Mont Blanc".
Il documento è depositato in archivio a disposizione dei
Consiglieri che intendano consultarlo.
---
Il Senatore della Valle d’Aosta, On. Cesare
Dujany, mi ha comunicato che i voti della Regione Valle
d’Aosta presentati al Senato sono stati trasmessi
alle competenti Commissioni permanenti.
Mi ha comunicato, inoltre, di aver presentato, insieme ad altri
parlamentari, una mozione con la quale si impegna il Governo ad
adottare provvedimenti concreti in materia di servizi
socio-sanitari, con particolare riguardo alla problematica
dell’assistenza agli anziani e del loro impiego in
attività socialmente utili.
---
In relazione alla mozione approvata da questo Consiglio nella
seduta del 20 dicembre scorso, il Presidente della Giunta regionale
mi ha trasmesso copia della lettera con la quale è stato rivolto
l’invito al Santo Padre, a nome della comunità
valdostana, a ritornare nella nostra Regione per trascorrere i
giorni delle sue vacanze estive.
---
I dipendenti ENEL della squadra decentrata di Gressoney hanno
inviato a questa Presidenza un esposto per denunciare una
situazione di estremo disagio che si stava verificando
nell’ambito della propria attività lavorativa,
determinata da un loro imminente trasferimento a Pont-Saint-Martin,
in conseguenza delle ristrutturazioni in atto
all’ENEL.
Copia del documento risulta essere stata inviata ai Capigruppo
regionali.
---
In data 7 gennaio 1991, il Consigliere regionale Elio Riccarand
ha presentato a questa Presidenza, ai sensi
dell’articolo 36 del Regolamento interno per il
funzionamento del Consiglio, una petizione popolare sottoscritta da
451 cittadini di Aosta, per richiedere l’assunzione
di provvedimenti atti a ridurre il transito dei TIR attraverso la
Valle d’Aosta.
A norma dell’articolo 36 del Regolamento interno,
l’Ufficio di Presidenza del Consiglio, nella
riunione dell’8 gennaio scorso, ha dichiarato
ricevibile la petizione in quanto il Consigliere regionale che
l’ha presentata si è reso garante del possesso dei
requisiti da parte dei sottoscrittori.
Ai sensi del terzo comma dell’articolo 36,
l’Ufficio di Presidenza del Consiglio, nel decidere
sulla ricevibilità e ammissibilità della petizione, ne ha avviato
l’istruttoria, con richiesta di informazioni al
Presidente della Giunta regionale, in quanto rappresentante della
Regione, e all’Assessore
all’Industria, Commercio, Artigianato e Trasporti,
in quanto direttamente competente in materia di trasporti e
comunicazioni.
Copia della petizione è stata anche trasmessa alla Commissione
consiliare per lo sviluppo economico per il relativo esame.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK