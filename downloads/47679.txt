Consiglio Regionale della Valle d'Aosta - Oggetto del Consiglio n. 3867 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3867 del 24 luglio 2024 - Resoconto
OGGETTO N. 3867/XVI - Interpellanza: "Approfondimenti in
merito all'attacco malware subito dal sito web dell'Ente Parco
Mont-Avic".
Bertin (Presidente) -
Punto n. 45. Consigliere Brunod, ne
ha facoltà.
Brunod (RV) -
Il 7 maggio 2024, sulle pagine social
network ufficiali, pagina Facebook e Instagram dell'ente Parco Mont
Avic, sono state pubblicate le seguenti informazioni: "Attenzione,
il sito web del Parco non è accessibile a causa di un attacco
malware. I tecnici stanno lavorando per ripristinare la sua
funzionalità, nel frattempo non tentare di accedere. Torneremo
online il prima possibile".
Tenendo conto che sul sito dell'ente vi sono tutta una serie di
sezioni, informazioni, contenuti relativi alle bellezze e alle
eccellenze offerte da questa stupenda area naturalistica presente
in Bassa Valle (intendiamo cosa si può trovare nel Parco, come
conoscere il Parco, come raggiungerlo, i vari sentieri guidati, le
carte, le attività didattiche e tante altre informazioni),
evidenziamo che nel sito, oltre alle sezioni sopra menzionate, vi è
anche tutta una serie di sezioni e informazioni relative alla
fruizione dell'area naturalistica: norme di comportamento e
quant'altro intendiamo.
Ricordiamo anche le diverse iniziative presentate nel corso
della legislatura, volte a mettere in risalto le particolarità ed
eccellenze del Parco naturale Mont Avic, in modo particolare per
quanto riguarda le sue potenzialità e anche per il suo importante
ruolo nel contribuire al rilancio turistico della Bassa Valle.
Tenuto conto che ci troviamo in un periodo dell'anno dove,
grazie alla bella stagione, aumenta l'affluenza e, di conseguenza,
anche le richieste di informazioni e contenuti tecnici relativi
all'offerta presente nell'area naturalistica, interpelliamo
l'Assessore competente per conoscere se siano stati fatti
approfondimenti in merito all'attacco malware subito dall'ente
Parco, quale sia l'entità del danno e la gravità di questo attacco,
visto il lungo periodo di non disponibilità del sito. Alla terza
domanda con la quale chiedevamo "Con quali tempistiche si intende
risolvere la problematica affinché tutti i contenuti che erano
presenti sul sito possano nuovamente essere a disposizione dei
possibili utenti dell'area naturalistica" nel frattempo abbiamo già
trovato la risposta, perché ovviamente si tratta di un'iniziativa
presentata in data 28 giugno 2024 - il 7 maggio vi è stato
quest'attacco - e, casualmente immaginiamo, sempre il 28 giugno, il
giorno della presentazione delle iniziative, durante il pomeriggio
è stato riattivato il sito dall'Ente Parco, quindi sicuramente è
una notizia che ci fa molto piacere ed è stata una concomitanza
sicuramente non casuale; immaginiamo che ci sia stato qualcosa di
importante, sicuramente, a motivare questi quasi due mesi
d'inattività e di non disponibilità.
Aggiungiamo anche che in questi giorni abbiamo appreso -
leggendo e documentandoci attraverso la relazione organica sulle
attività svolte dall'ente nel corso del 2023 - che il sito web del
Parco è gestito interamente da personale interno con evidenti
difficoltà, anche di ordine tecnico, che nel corso del 2023 non è
stato più possibile accedere alle informazioni di visualizzazioni
sul sito web istituzionale dell'ente e che, anche a seguito delle
problematiche recentemente accorse, nel 2024, s'intende dare corso
a incarico per il rifacimento del sito web.
Dopo queste iniziative e le domande che abbiamo chiesto,
chiediamo all'Assessore se può fornirci ulteriori dettagli e
approfondimenti in merito.
Presidente -
Risponde l'assessore Sapinet.
Sapinet (UV) -
Grazie, collega, dell'iniziativa, grazie
anche dell'attenzione che pone sempre verso l'area protetta della
Bassa Valle.
In merito a tale evento, l'ente Parco, che ci fornisce la
risposta, ha comunicato che nei giorni scorsi il sito web
istituzionale dell'ente è stato oggetto, come ricordava giustamente
lei, di un attacco fraudolento a opera di ignoti che, tramite
malware, hanno modificato il codice del sito web rendendolo
completamente irraggiungibile e rendendo inutilizzabili le copie di
backup disponibili, con conseguente impossibilità di procedere al
ripristino del sito web con le procedure ordinarie.
È stato quindi necessario incaricare società esterne
specializzate per determinare le esatte dinamiche di quanto
accaduto e gli interventi necessari.
Sono stati quindi ricostruiti i contenuti danneggiati e la
struttura del sito web.
Si è poi provveduto al reset e alla messa in sicurezza dello
spazio di hosting e successivamente sono stati ricaricati tutti i
contenuti e la struttura del sito web.
Dopo la verifica della funzionalità del sito, si è poi proceduto
nuovamente alla messa on-line del sito.
L'ente ha provveduto inoltre a effettuare le dovute
comunicazioni formali alla responsabile della privacy dell'ente, al
garante della privacy e alla commissione indipendente di
valutazione della performance per gli aspetti connessi
all'accessibilità e all'aggiornamento della sezione amministrazione
trasparente.
Si è inoltre data notizia dell'accaduto alla polizia
postale.
Riguardo al secondo quesito sull'entità del danno e la gravità,
i tempestivi interventi che sono stati messi in atto dall'ente
Parco, hanno limitato considerevolmente i danni dell'azione
fraudolenta che possono essere quindi considerati piuttosto
limitati in quanto il sito è stato interamente recuperato così
com'era nella sua versione originale antecedente all'attacco.
Sul terzo quesito si è già dato la risposta, effettivamente il
sito è nuovamente e completamente on-line dal 28 giugno, quindi del
ripristino della funzionalità è stata data comunicazione all'utenza
anche tramite i canali Social del Parco.
Presidente -
Per la replica, consigliere Brunod.
Brunod (RV) -
Ringraziamo l'Assessore per questi
approfondimenti tecnici in merito a questo attacco malware.
Ovviamente qui è giusto dire che c'è sempre una corsa molto
frettolosa nei confronti della tecnologia, digitalizzazione e
quant'altro, poi ovviamente scopriamo che purtroppo sempre più
spesso accadono anche questi incidenti di percorso che dovrebbero
farci riflettere: magari bisogna andare verso una certa direzione
ma neanche correre sempre troppo perché, sì va bene la tecnologia,
quando la tecnologia non funziona però siamo completamente fermi,
quindi qualche valutazione in merito ogni tanto dovremmo anche
farla su questi argomenti.
Ringraziamo sicuramente il personale e l'ente Parco Mont Avic
per l'impegno che mette in tutte le sue attività. Ovviamente quello
che ci fa piacere è che nel pieno della stagione turistica adesso
il sito sia di nuovo attivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK