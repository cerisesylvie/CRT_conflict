Consiglio Regionale della Valle d'Aosta - Oggetto del Consiglio n. 1467 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula
Oggetto del Consiglio n. 1467 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1467/X Proposta di legge: "Norme sulle indennità
spettanti ai membri del Consiglio e della Giunta e sulla previdenza
dei consiglieri regionali".
CAPO I Disposizioni generali
Articolo 1 (Trattamento indennitario dei consiglieri
regionali)
1. Il trattamento indennitario spettante ai consiglieri
regionali si articola in:
a) indennità di carica e indennità di funzione;
b) diaria;
c) indennità di missione;
d) indennità per fine mandato e assegno vitalizio.
CAPO II Indennità di carica, indennità di funzione e diaria
Articolo 2 (Indennità di carica)
1. L'indennità mensile di carica dei consiglieri regionali è
stabilita nella misura del settanta per cento dell'indennità
mensile lorda di carica percepita dai componenti della Camera dei
Deputati, ai sensi dell'articolo 1 della legge 31 ottobre 1965, n.
1261 (Determinazione dell'indennità spettante ai membri del
Parlamento).
2. Le variazioni dell'indennità di carica percepita dai
componenti della Camera dei Deputati determinano una variazione
proporzionale delle indennità dei consiglieri regionali ad essa
ragguagliate. Le variazioni delle due indennità hanno la medesima
decorrenza. L'ammontare della variazione è accertato con
deliberazione dell'Ufficio di Presidenza del Consiglio
regionale.
3. L'indennità di carica non può cumularsi con altri assegni e
compensi oltre a quelli previsti dalla presente legge, né con
indennità, medaglie o gettoni di presenza comunque derivanti dagli
uffici di amministratore, sindaco o revisore dei conti conferiti
dalle pubbliche amministrazioni, nonché da enti sottoposti a
controllo, vigilanza o tutela della Regione, ovvero da enti ai
quali la Regione partecipi.
4. Entro il 30 settembre di ogni anno ciascun consigliere è
tenuto a depositare una dichiarazione da cui risultino gli
eventuali incarichi di cui al comma 3, e le somme percepite in
dipendenza dagli stessi, ovvero una dichiarazione negativa.
5. In caso di inadempienza all'obbligo di cui al comma 4, il
Presidente del Consiglio regionale diffida il consigliere ad
adempiere entro il termine di quindici giorni. Nel caso in cui il
consigliere persista nell'inadempimento, il Presidente del
Consiglio informa l'Assemblea.
Articolo 3 (Trattenute sull'indennità di carica)
1. Sull'indennità di carica di cui all'articolo 2 è disposta una
trattenuta obbligatoria in misura non inferiore al venti per cento,
a titolo di contributo per la corresponsione delle indennità di cui
all'articolo 1, comma 1, lett. d).
2. I consiglieri che, ai sensi dell'articolo 24, optino, in
luogo dell'indennità di carica di cui all'articolo 2, per il
trattamento economico in godimento presso l'amministrazione di
appartenenza, hanno facoltà di versare mensilmente contributi,
nella misura di cui al comma 1, per ottenere la valutazione, ai
fini dell'assegno vitalizio e dell'indennità di fine mandato, del
periodo in cui ha avuto effetto la predetta opzione.
Articolo 4 (Diritto alle indennità di carica)
1. La corresponsione dell'indennità di carica e dei rimborsi
spese decorre dal giorno della convalida delle elezioni e cessa
alla data della prima riunione del nuovo Consiglio regionale.
2. Ai consiglieri che cessano dalla carica nel corso della
legislatura le indennità ed i rimborsi spese sono corrisposti fino
al giorno antecedente quello della cessazione.
Articolo 5 (Indennità di funzione)
1. Ai consiglieri regionali che svolgono particolari funzioni
compete, in aggiunta alla indennità prevista all'articolo 2,
un'indennità di funzione commisurata alle seguenti percentuali
dell'indennità mensile lorda percepita dai membri della Camera dei
Deputati:
a) al Presidente del Consiglio regionale e al Presidente della
Giunta regionale: indennità di funzione pari al 55 per cento;
b) ai componenti della Giunta regionale: indennità di funzione
pari al 38,50 per cento;
c) ai vicepresidenti del Consiglio regionale: indennità di
funzione pari al 16,50 per cento;
d) ai Presidenti delle Commissioni consiliari, istituite a norma
dello Statuto e del regolamento interno del Consiglio regionale,
nonché ai segretari dell'Ufficio di Presidenza del Consiglio
regionale: indennità di funzione pari al 8,25 per cento.
2. Per l'espletamento delle funzioni prefettizie, al Presidente
della Giunta regionale è attribuita un'ulteriore indennità pari al
cinque per cento dell'indennità mensile lorda percepita dai membri
della Camera dei Deputati.
3. Le indennità di cui al comma 1 non sono cumulabili tra di
loro. Al consigliere che svolga più di una delle funzioni indicate
è corrisposta l'indennità più favorevole.
4. Le indennità di cui al comma 1 sono corrisposte a decorrere
dalla data di assunzione della carica e per tutta la durata della
stessa.
5. Qualora una delle funzioni di cui al comma 1 sia prorogata, a
norma di legge o di regolamento, per periodi successivi alle
elezioni per il rinnovo del Consiglio regionale, il consigliere non
rieletto che eserciti tale funzione continua a percepire le
indennità di carica e di funzione, e ad essere assoggettato alle
trattenute di cui all'articolo 3, fino alla scadenza della
proroga.
6. Agli assessori regionali in carica che non facciano parte del
Consiglio sono attribuite, oltre all'indennità di funzione di cui
al comma 1, lett. b), l'indennità di carica e la diaria mensile, i
cui importi sono determinati dall'Ufficio di Presidenza del
Consiglio regionale in misura non superiore a quelli spettanti ai
consiglieri regionali. Agli assessori di cui al presente comma si
applicano le altre disposizioni contenute nella presente legge, ad
eccezione di quelle di cui al Capo IV.
Articolo 6 (Diaria mensile)
1. L'ammontare della diaria mensile spettante ai consiglieri,
senza distinzione di carica, per spese inerenti all'espletamento
del mandato, è determinato dall'Ufficio di Presidenza del
Consiglio, sulla base di quindici giorni di presenza per ogni mese,
in misura non superiore a quella spettante ai membri del
Parlamento.
Articolo 7 (Trattenute per assenze)
1. Ai consiglieri regionali, per ogni assenza dalle sedute del
Consiglio e delle Commissioni permanenti è applicata una trattenuta
del due per cento sull'indennità di carica e sulla diaria, salvo
che l'assenza sia dovuta ad incarico di missione dato dal
Presidente del Consiglio o dal Presidente della Giunta, o a ragioni
di salute comprovate da certificato medico.
CAPO III Trattamento di missione e rimborsi spese
Articolo 8 (Indennità di missione e rimborsi spese)
1. Ai membri dell'Ufficio di Presidenza del Consiglio e della
Giunta regionali ed ai consiglieri regionali che, rispettivamente,
per l'espletamento del proprio mandato o per incarico dei
Presidenti del Consiglio o della Giunta, si rechino fuori sede sono
rimborsate le spese di viaggio; per i viaggi compiuti con propri
automezzi è corrisposto un rimborso chilometrico pari a quello
corrisposto ai dipendenti regionali. É inoltre corrisposta
un'indennità di missione eguale a quella spettante ai funzionari
dipendenti dell'Amministrazione regionale appartenenti alle
qualifiche dirigenziali per missioni nel territorio dello Stato o
all'estero.
2. In sostituzione dell'indennità di missione di cui al comma 1
può essere corrisposto il rimborso delle spese sostenute e
documentate con un'eventuale maggiorazione del dieci per cento del
loro ammontare per spese non documentabili. Tale maggiorazione è
elevata al venti per cento per le missioni effettuate
all'estero.
3. Le liquidazioni delle indennità e dei rimborsi di cui al
comma 1 sono effettuate dall'Ufficio di Presidenza del Consiglio o
dalla Giunta regionale secondo la rispettiva competenza.
Articolo 9 (Rimborso forfetario di spese di viaggio)
1. Ai consiglieri residenti ad una distanza superiore ai cinque
chilometri da Aosta spetta un rimborso forfetario di spese di
viaggio commisurato ai seguenti accessi mensili in misura pari ad
un quarto del prezzo di un litro di benzina super per ogni
chilometro di percorrenza per raggiungere la sede consiliare:
a) membri dell'Ufficio di Presidenza del Consiglio, membri della
Giunta e presidenti delle Commissioni consiliari permanenti:
quindici accessi;
b) consiglieri facenti parte di Commissioni consiliari
permanenti: dieci accessi.
2. Per ogni giornata di assenza dalle adunanze consiliari o
dalle Commissioni il rimborso di cui al comma 1 sarà
proporzionalmente ridotto di un quindicesimo o di un decimo.
Articolo 10 (Rimborso delle spese legali e processuali)
1. I consiglieri e gli assessori regionali nei cui confronti sia
stato aperto un procedimento di responsabilità
amministrativo-contabile, civile o penale, per fatti o atti
direttamente connessi con la carica ricoperta, possono chiedere il
rimborso delle spese legali e processuali sostenute, debitamente
documentate, salvo nel caso di sentenza di condanna esecutiva per
fatti commessi con dolo o con colpa grave.
2. Il rimborso, totale o parziale, delle spese di cui al comma
1, ove non coperte da assicurazione, è deliberato dalla Giunta
regionale.
3. L'Ufficio di Presidenza del Consiglio regionale e la Giunta
regionale, in relazione alle rispettive competenze, possono
deliberare la stipula di contratti di assicurazione a copertura
delle eventuali responsabilità degli amministratori regionali nei
confronti dell'ente e di terzi per atti non dolosi compiuti
nell'espletamento dei compiti connessi con la carica ricoperta, i
cui oneri graveranno su appositi capitoli dei rispettivi bilanci da
istituirsi a decorrere dall'esercizio in corso.
CAPO IV Indennità di fine mandato e assegno vitalizio
Articolo 11 (Indennità di fine mandato)
1. L'indennità di fine mandato spetta ai consiglieri regionali
che non siano rieletti, o che non si ripresentino candidati, a
condizione che abbiano versato il contributo di cui all'articolo
3.
2. L'indennità spetta altresì ai consiglieri regionali che
cessino dalla carica nel corso della legislatura. Non spetta in
caso di annullamento dell'elezione.
3. In caso di morte durante l'esercizio del mandato, l'indennità
spetta agli eredi del consigliere regionale.
Articolo 12 (Misura dell'indennità di fine mandato)
1. La misura dell'indennità è stabilita, per ogni anno di
mandato esercitato, in una mensilità dell'ultima indennità lorda di
cui all'articolo 2 percepita dal consigliere regionale, fino ad un
massimo di dieci mensilità.
2. La frazione di anno inferiore o pari a sei mesi non viene
computata, mentre quella superiore a sei mesi viene considerata
anno intero.
3. Il consigliere che abbia già beneficiato della liquidazione
dell'indennità di fine mandato ha diritto, nel caso di rielezione
in legislature successive a quelle per la quale ha avuto luogo la
liquidazione, alla corresponsione di un'indennità per i mandati
successivi fino alla concorrenza di dieci mensilità comprese quelle
tenute a calcolo per la liquidazione già percepita. In nessun caso
può essere corrisposta al consigliere regionale, per tutto l'arco
della sua attività consiliare, anche se non continuativa,
un'indennità di fine mandato per periodi eccedenti i dieci
anni.
Articolo 13 (Assegno vitalizio)
1. L'assegno vitalizio mensile compete ai consiglieri cessati
dal mandato che abbiano compiuto il sessantesimo anno di età e
abbiano corrisposto il contributo di cui all'articolo 3 per un
periodo di almeno cinque anni di mandato svolto nel Consiglio
regionale o che abbiano esercitato la facoltà di cui all'articolo
16.
2. L'assegno vitalizio, tanto nella forma diretta quanto nella
quota prevista dall'articolo 20, è cumulabile, senza detrazione
alcuna, con ogni altro eventuale trattamento di quiescenza
spettante, a qualsiasi titolo, al consigliere cessato dal mandato o
agli aventi diritto alla quota di cui all'articolo 20.
3. Ai fini del computo del periodo di mandato di cui al comma 1,
la frazione di anno si considera come anno intero purché sia di
durata non inferiore a sei mesi ed un giorno. Per il periodo così
computato come mandato deve essere corrisposto il contributo
obbligatorio mensile di cui all'articolo 3.
Articolo 14 (Consiglieri inabili al lavoro)
1. Hanno diritto all'assegno vitalizio, indipendentemente
dall'età e dalla durata dell'effettivo mandato, i consiglieri i
quali divengano totalmente e permanentemente inabili al lavoro nel
corso dell'esercizio del mandato.
2. Qualora l'inabilità totale e permanente al lavoro sia dovuta
a cause dipendenti dall'esercizio del mandato, l'assegno spetta
anche se essa si verifichi o sia provata dopo la cessazione del
mandato, ma entro il termine di cinque anni dalla cessazione
stessa.
3. Se nonostante la dichiarazione di inabilità il consigliere
svolge un'attività continuativa di lavoro dipendente od autonomo,
l'assegno vitalizio per inabilità non spetta e, se già concesso, è
revocato. L'Ufficio di Presidenza può eseguire o fare eseguire in
merito ogni accertamento necessario ed opportuno. L'Ufficio di
Presidenza può, inoltre, richiedere all'interessato l'esibizione di
certificati o documenti e la sottoscrizione di dichiarazioni,
disponendo anche la sospensione dell'erogazione dell'assegno, fino
a quando l'interessato non adempia.
4. Non è considerata attività di lavoro, ai fini del comma 3,
l'esercizio di cariche pubbliche elettive e degli incarichi
indicati all'articolo 2, comma 3.
Articolo 15 (Accertamento dell'inabilità permanente)
1. L'accertamento di inabilità di cui all'articolo 14 è compiuto
da un collegio medico composto da tre membri, di cui due nominati
dall'Ufficio di Presidenza del Consiglio e uno indicato
dall'interessato.
2. Sulle conclusioni del collegio medico delibera l'Ufficio di
Presidenza che può disporre, prima di pronunciarsi, ulteriori
accertamenti.
3. Costituiscono, in ogni caso, permanente inabilità a proficuo
lavoro le lesioni o infermità rientranti in quelle previste dalle
categorie I e II della tabella A allegata alla legge 10 agosto
1950, n. 648 (Riordinamento delle disposizioni sulle pensioni di
guerra).
4. Qualora la decisione di cui al comma 2 sia positiva,
l'assegno vitalizio spetta dal giorno in cui è stata presentata la
domanda.
Articolo 16 (Contributi volontari)
1. Il consigliere che abbia versato il contributo di cui
all'articolo 3 per un periodo inferiore a cinque anni ma pari
almeno a trenta mesi, ha facoltà di continuare, qualora non sia
rieletto o comunque cessi dal mandato, il versamento stesso per il
tempo occorrente a conseguire il diritto all'assegno vitalizio
minimo, che decorrerà dal primo giorno del mese successivo a quello
in cui avrà maturato il quinquennio contributivo e compiuto il
sessantesimo anno di età.
2. Il consigliere che intende avvalersi della facoltà di cui al
comma 1 deve presentare domanda scritta al Presidente del Consiglio
entro il termine perentorio di centottanta giorni dalla data di
mancata rielezione, o, se la cessazione del mandato avvenga per
altre cause, dalla data nella quale è uscito di carica. Il
versamento deve avvenire in unica soluzione, entro centottanta
giorni dall'accoglimento della domanda da parte dell'Ufficio di
Presidenza, a pena di decadenza. L'ammontare del versamento è
determinato con riferimento all'indennità di carica vigente alla
data di presentazione della domanda.
3. Non è ammesso alla contribuzione volontaria il consigliere
dichiarato ineleggibile.
Articolo 17 (Restituzione dei contributi versati.
Ricongiunzione. Sospensione dell'assegno vitalizio)
1. Il consigliere che cessi dal mandato prima di aver raggiunto
il periodo minimo previsto per il conseguimento del diritto
all'assegno vitalizio e che non possa o non intenda avvalersi della
facoltà di cui all'articolo 16, ha diritto alla restituzione dei
contributi versati nella misura del cento per cento senza
rivalutazione monetaria né corresponsione di interessi.
2. Il consigliere regionale che non abbia esercitato il mandato
per un'intera legislatura e che abbia ottenuto la restituzione di
contributi trattenuti, qualora sia rieletto in successive
legislature, ha diritto, su domanda, a versare nuovamente i
contributi per il suddetto periodo nella misura corrispondente a
quella vigente alla data della domanda.
3. Qualora il consigliere già cessato dal mandato rientri a far
parte del Consiglio regionale, il pagamento dell'assegno vitalizio
di cui eventualmente già goda resta sospeso per tutta la durata del
nuovo mandato consiliare. Alla cessazione del mandato l'assegno
sarà ripristinato tenendo conto dell'ulteriore periodo di
contribuzione.
4. L'erogazione dell'assegno vitalizio è altresì sospesa qualora
il titolare dell'assegno vitalizio venga eletto al Parlamento
europeo, al Parlamento nazionale, ad altro Consiglio regionale o
venga nominato assessore regionale; l'assegno è ripristinato con la
cessazione dell'esercizio di tali mandati.
Articolo 18 (Misura dell'assegno vitalizio)
1. L'ammontare dell'assegno vitalizio è determinato in
percentuale sull'indennità mensile lorda di cui all'articolo 2
spettante ai consiglieri nel mese da cui decorre l'assegno.
2. L'ammontare dell'assegno determinato ai sensi del comma 1 è
incrementato dal 1° gennaio di ogni anno sulla base dell'indice di
variazione dei prezzi al consumo per operai ed impiegati
determinatosi nell'anno precedente, secondo le rilevazioni
ISTAT.
3. La misura dell'assegno vitalizio varia in relazione al numero
di anni di mandato legislativo secondo la seguente tabella:
Anni % sull'indennità
di contribuzione mensile lorda
5 20 %
6 24 %
7 28 %
8 32 %
9 36 %
10 40 %
11 44 %
12 48 %
13 52 %
14 56 %
15 e oltre 60 %
4. Nell'ipotesi prevista all'articolo 14, comma 2, qualora il
consigliere sia divenuto inabile per cause dipendenti
dall'esercizio del mandato prima di avere raggiunto il quinto anno
di contribuzione, l'ammontare dell'assegno vitalizio sarà
commisurato all'importo minimo.
Articolo 19 (Decorrenza dell'assegno vitalizio)
1. L'assegno vitalizio è corrisposto a partire dal primo giorno
del mese successivo a quello nel quale il consigliere cessato dal
mandato ha compiuto l'età per conseguire il diritto.
2. Nel caso in cui il consigliere, al momento della cessazione
del mandato, sia già in possesso dei requisiti di cui all'articolo
13, comma 1, l'assegno vitalizio è corrisposto a partire dal primo
giorno del mese successivo a quello della cessazione del
mandato.
3. Nel caso di cessazione del mandato per fine legislatura,
coloro che abbiano già maturato il diritto all'assegno percepiscono
l'assegno stesso con decorrenza dal primo giorno del mese
successivo a quello della fine della legislatura.
Articolo 20 (Quota aggiuntiva alla trattenuta prevista
all'articolo 3)
1. Il consigliere, previo versamento per tutta la durata del
mandato di una quota aggiuntiva pari al venticinque per cento della
trattenuta di cui all'articolo 3, ha diritto di determinare
l'attribuzione, dopo il proprio decesso, o al coniuge o ai figli di
una quota pari al sessanta per cento dell'importo lordo
dell'assegno vitalizio a lui spettante. Condizione necessaria
perché si determini questa attribuzione è che il consigliere, al
momento del decesso, abbia conseguito i requisiti di contribuzione
prescritti per la maturazione del diritto all'assegno
vitalizio.
2. Nel caso in cui la quota dell'assegno sia attribuita ai
figli, essa è suddivisa in parti uguali. I figli hanno diritto alla
quota loro attribuita fino al compimento del diciottesimo anno di
età, salvo il caso di totale invalidità a proficuo lavoro accertata
con le modalità di cui all'articolo 15. Hanno, altresì, diritto a
conseguire l'assegno vitalizio di reversibilità gli orfani che, pur
avendo superato il diciottesimo anno di età, frequentino una scuola
media o professionale e per tutta la durata del corso legale, ma
non oltre il ventiseiesimo anno di età, e gli orfani regolarmente
iscritti ad una facoltà universitaria, che non si trovino in
posizione di fuori corso e non abbiano superato il ventiseiesimo
anno di età.
3. La perdita del diritto da parte di uno o più figli alla parte
di quota spettante comporta la ridistribuzione della quota
complessiva tra gli altri figli.
4. L'ottenimento del beneficio di cui ai commi 1 e 2 è
subordinato alla comunicazione all'Ufficio di Presidenza del
Consiglio regionale di volersene avvalere. Il consigliere può in
ogni momento modificare l'indicazione nominativa delle persone
beneficiarie.
5. Sia la comunicazione di cui al comma 4, sia l'inizio della
contribuzione di cui al comma 1, devono aver luogo entro sessanta
giorni dalla assunzione del mandato consiliare, pena la decadenza
dal diritto di chiedere il beneficio. Tale causa di decadenza non
opera in caso di matrimonio o di nascita di figli successivamente
all'inizio del mandato consiliare; in tal caso, il termine per la
comunicazione decorre dalla data del matrimonio o dalla nascita di
figli e l'obbligo del pagamento della quota aggiuntiva di cui al
comma 1 retroagisce alla data di assunzione della carica di
consigliere.
6. Qualora uno dei beneficiari della quota dell'assegno entri a
far parte del Consiglio regionale, il pagamento della medesima
resta sospeso per tutta la durata di esercizio del mandato, ed è
ripristinato alla cessazione di questo. La quota dell'assegno non è
comunque cumulabile con l'assegno vitalizio diretto a carico dello
stesso Consiglio regionale. Il diritto alla quota si estingue con
la morte della persona che ne ha beneficiato al momento del decesso
del consigliere.
Articolo 21 (Quota dell'assegno in caso di morte del consigliere
nel corso del mandato consiliare)
1. Se il decesso del consigliere avviene nel corso del mandato
consiliare, la quota dell'assegno compete agli aventi diritto,
nella misura di cui all'articolo 20, comma 1, indipendentemente
dagli anni di mandato coperti dal contributo di cui all'articolo 3.
Qualora il consigliere deceduto non abbia versato contributi per
almeno cinque anni, la misura dell'assegno è commisurata a quella
dell'importo minimo del vitalizio.
Articolo 22 (Decorrenza e prescrizioni dei ratei di assegno)
1. La corresponsione della quota di assegno di cui all'articolo
20 decorre dal primo giorno del mese successivo a quello della
morte del consigliere.
2. I ratei di assegni non riscossi entro due anni dalla data di
emissione dei relativi mandati si intendono prescritti.
3. Qualora la mancata riscossione dipenda da cause di forza
maggiore, decide inappellabilmente l'Ufficio di Presidenza del
Consiglio regionale.
CAPO V Disposizioni sul collocamento in aspettativa dei
dipendenti di pubbliche amministrazioni eletti alla carica di
consigliere regionale. Sospensione dalla carica di consigliere
regionale
Articolo 23 (Collocamento in aspettativa)
1. I dipendenti delle pubbliche amministrazioni eletti alla
carica di consigliere regionale sono collocati in aspettativa senza
assegni per la durata del mandato, ai sensi dell'articolo 71, comma
1, del decreto legislativo 3 febbraio 1993, n. 29
(Razionalizzazione della organizzazione delle Amministrazioni
pubbliche e revisione della disciplina in materia di pubblico
impiego, a norma dell'articolo 2 della L. 23 ottobre 1992, n.
421).
2. Il collocamento in aspettativa ha luogo all'atto della
convalida delle elezioni, in sede di prima elezione o di supplenza.
Il Consiglio regionale dà immediata comunicazione della
proclamazione degli eletti alle amministrazioni cui essi
appartengono, per l'adozione dei conseguenti provvedimenti di
aspettativa. Tali provvedimenti retroagiscono alla data di
convalida delle elezioni e perdono effetto dalla data in cui il
consigliere cessa, per qualsiasi ragione, dalle sue funzioni.
3. Per aspettativa senza assegni si intende il collocamento in
aspettativa senza che all'interessato competa alcun trattamento
economico da parte della pubblica amministrazione di appartenenza,
salvo il caso di cui all'articolo 24.
Articolo 24 (Opzione circa il trattamento economico)
1. I consiglieri in aspettativa ai sensi dell'articolo 23
possono optare, in luogo dell'indennità consiliare, per la
conservazione del trattamento economico in godimento presso
l'amministrazione di appartenenza.
2. Nel caso dell'opzione di cui al comma 1, il trattamento
economico resta a carico dell'amministrazione di appartenenza.
3. Ai fini di cui al comma 1, per indennità consiliare si
intende esclusivamente l'indennità di carica fissa mensile di cui
all'articolo 2, riconosciuta in misura uguale a tutti i consiglieri
regionali.
4. In caso di opzione per la conservazione del trattamento
economico presso l'amministrazione di appartenenza, il consigliere
conserva il diritto a percepire, a carico della Regione,
l'indennità di funzione di cui all'articolo 5, collegata alle
cariche particolari eventualmente ricoperte e le indennità e i
rimborsi di cui agli articolo 6, 8, 9 e 10.
5. L'opzione di cui al comma 1 può essere effettuata in
qualsiasi momento. Essa viene comunicata al Presidente del
Consiglio regionale, che ne dà immediata notizia
all'amministrazione cui il consigliere optante appartiene ed ha
effetto dal primo giorno del mese successivo a quello in cui è
stata comunicata al Presidente del Consiglio regionale. Se è
effettuata all'atto della convalida delle elezioni, l'opzione ha
effetto dalla medesima data. L'opzione può essere modificata con le
stesse modalità.
Articolo 25 (Sospensione dell'indennità)
1. La corresponsione delle indennità di cui alla presente legge
è sospesa di diritto:
a) nei casi di cui all'articolo 15, comma 4 bis, della legge 19
marzo 1990, n. 55 (Nuove disposizioni per la prevenzione della
delinquenza di tipo mafioso e di altre gravi forme di
manifestazione di pericolosità sociale), come modificato
dall'articolo 1 della legge 12 gennaio 1994, n. 30;
b) nei confronti dei consiglieri regionali per i quali
l'autorità giudiziaria abbia emesso ordine di carcerazione o
disposto con ordinanza la custodia cautelare o gli arresti
domiciliari per delitto non colposo.
2. L'Ufficio di Presidenza del Consiglio, preso atto dello stato
di privazione della libertà personale del consigliere o della
sospensione dalla carica, dispone immediatamente la sospensione
delle indennità con decorrenza dalla data dei provvedimenti di cui
al comma 1.
3. Oltre ai casi indicati nell'articolo 15, comma 4 quater,
della l. 55/1990, come modificato dalla legge 18 gennaio 1992, n.
16 e dalla l. 30/1994, la sospensione dell'indennità cessa con la
revoca dell'ordinanza di cui al comma 1 disposta ai sensi
dell'articolo 299 del codice di procedura penale e con l'emissione
dell'ordinanza di cui all'articolo 306 dello stesso codice.
Articolo 26 (Assegno in caso di sospensione)
1. Nelle ipotesi di cui all'articolo 25, al consigliere
regionale sospeso, per la durata della sospensione, spetta
esclusivamente un assegno pari all'indennità di carica in
godimento, ridotta del cinquanta per cento.
2. In caso di provvedimento definitivo di proscioglimento, al
consigliere che sia stato sospeso è corrisposta, con riferimento al
periodo di sospensione, l'intera indennità di carica, detratto
l'assegno già corrisposto ai sensi del comma 1. Sull'indennità di
carica vengono operate le trattenute di cui all'articolo 3; in tal
caso, il periodo di sospensione è valido a tutti gli effetti ai
fini di cui all'articolo 13.
Articolo 27 (Supplenza)
1. Nel caso di sospensione di un consigliere regionale
intervenuta ai sensi della vigente normativa, il Consiglio
regionale, nella prima adunanza successiva alla notificazione del
provvedimento di sospensione, procede alla temporanea sostituzione,
affidando la supplenza per l'esercizio delle funzioni di
consigliere al candidato della stessa lista che ha riportato, dopo
gli eletti, il maggior numero di voti. La supplenza ha termine con
la cessazione della sospensione. Qualora sopravvenga la decadenza,
si fa luogo alla surrogazione ai sensi della vigente normativa.
2. Il consigliere supplente è considerato, per tutta la durata
della supplenza, consigliere regionale a tutti gli effetti
giuridici ed economici.
CAPO VI Norme transitorie e finali
Articolo 28 (Oneri per il trattamento indennitario dei
consiglieri)
1. A decorrere dal 1° gennaio 1996, tutte le funzioni della
Cassa di previdenza sono trasferite al bilancio del Consiglio.
L'Ufficio di presidenza del Consiglio provvede, con propri atti, a
predisporre gli adempimenti necessari in ordine alla cessazione
dell'attività ed alla definizione dello stato patrimoniale della
Cassa. Le risultanze patrimoniali determinate con la liquidazione
della Cassa sono trasferite al bilancio del Consiglio.
2. A decorrere dal 1° gennaio 1996, le spese per la restituzione
dei contributi ai sensi dell'articolo 17 e in genere tutte le spese
già rientranti nelle funzioni della soppressa Cassa di previdenza
sono a carico dei corrispondenti capitoli di spesa del bilancio del
Consiglio.
3. A decorrere dal 1° gennaio 1996, l'istruzione delle pratiche,
la tenuta dei conti e ogni altra incombenza inerente la
corresponsione delle indennità e dei rimborsi previsti dalla
presente legge sono curate dall'Ufficio di Presidenza attraverso
gli uffici del Consiglio regionale.
Articolo 29 (Disposizioni transitorie e finali)
1. Le norme di cui ai Capi I, II e III decorrono dal 1° gennaio
1996.
2. L'articolo 20 si applica ai consiglieri eletti per la prima
volta al Consiglio regionale nella legislatura successiva a quella
di entrata in vigore della presente legge.
3. Per i consiglieri in carica o cessati dal mandato alla data
di entrata in vigore della presente legge, la materia di cui
all'articolo 20 continua ad essere disciplinata in conformità alle
disposizioni vigenti anteriormente al momento dell'entrata in
vigore della presente legge.
4. Gli assegni vitalizi, sia degli ex consiglieri che degli
altri aventi diritto, già in corso alla data di entrata in vigore
della presente legge, sono rideterminati con riferimento
all'indennità mensile lorda di carica spettante ai consiglieri
regionali alla data del 31 dicembre 1994. L'ammontare dell'assegno
così rideterminato è incrementato dal 1° gennaio di ogni anno, a
partire dal 1° gennaio 1996, sulla base dell'indice di variazione
dei prezzi al consumo per operai ed impiegati (ISTAT) riferito
all'anno precedente.
Articolo 30 (Abrogazioni)
1. Dal primo giorno del mese successivo a quello di entrata in
vigore della presente legge, sono abrogate le seguenti
disposizioni:
a) gli articolo da 1 a 10 della legge regionale 25 ottobre 1982,
n. 69 (Norme sulle indennità e sui rimborsi spese spettanti ai
membri del Consiglio e della Giunta regionale e norme sulla
previdenza dei consiglieri regionali);
b) gli articolo 2, 3, 4, 5, 7 e 8 della legge regionale 25
febbraio 1985,
n. 6;
c) la legge regionale 16 dicembre 1992, n. 71;
d) la legge regionale 27 agosto 1994, n. 65.
Articolo 31 (Norme finanziarie)
1. Le spese per l'applicazione della presente legge, previste in
complessive lire 1.670 milioni annui a partire dall'esercizio 1995,
graveranno per lire 1.500 milioni sul capitolo 20000 (Fondo per il
funzionamento del Consiglio regionale) e per lire 170 milioni sul
capitolo 20150 (Indennità di carica per il Presidente della Giunta
regionale e per gli assessori) del bilancio di previsione per
l'esercizio 1995 e, a partire dal 1996, sui corrispondenti capitoli
dei futuri bilanci; tali spese trovano copertura negli stanziamenti
già iscritti a bilancio sui rispettivi capitoli.
2. A decorrere dal 1998, l'onere sarà determinato con legge di
bilancio ai sensi dell'articolo 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione Autonoma Valle d'Aosta).
Articolo 32 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Nel 1972 è stata istituita la cassa di previdenza per
i consiglieri regionali, qualificata come fondo mutualistico
interno, avente come scopo quello di poter dare un assegno
vitalizio proporzionato agli anni di contribuzione ai consiglieri
che fossero diventati totalmente invalidi e al compimento del
sessantesimo anno di età.
Per i consiglieri in carica si è immediatamente provveduto ad
effettuare le ritenute obbligatorie, per i consiglieri già cessati
che non avevano in precedenza contribuito alla costituzione della
cassa, in quanto non percepivano alcuna indennità di carica, ma
solo dei gettoni di presenza, si è provveduto con un finanziamento
straordinario a carico del bilancio regionale, andando a compensare
i contributi non versati.
Con l'acquisizione dell'autonomia funzionale e contabile del
Consiglio regionale, l'istituto veniva disciplinato dalla legge
regionale 25 ottobre '82 e da un regolamento che prevedeva che la
cassa fosse alimentata dai contributi obbligatori dei consiglieri
in carica e da eventuali contributi di ripiano a carico della
regione.
Con il passare degli anni la gestione è andata sempre più
appesantendosi a causa della sproporzione fra i contributi dei
consiglieri in carica e l'erogazione dei vitalizi, per cui la
natura mutualistica della cassa viene meno, in quanto le entrate
finanziarie sono ormai costituite in prevalenza dagli interventi di
ripiano a carico del bilancio pubblico.
Questa legge va nel senso di una maggiore chiarezza normativa e
darà una certezza al diritto di un vitalizio, per il quale i
consiglieri versano fra l'altro delle somme non indifferenti.
Con questa legge si è cercato di contenere la spesa pubblica,
inserendo delle misure che consentano un effettivo risparmio,
quali: l'aggancio dell'assegno vitalizio ai fini della sua
rivalutazione periodica non alle indennità di carica, ma agli
indici Istat, con riferimento all'ammontare dell'assegno
determinato alla data del 31 dicembre '94; la sospensione
dell'erogazione dell'assegno mensile per inabilità per i
consiglieri cessati dal servizio, che esercitino una qualsiasi
attività lavorativa; la riforma della reversibilità del vitalizio,
riducendone le ipotesi, rendendola facoltativa ed onerosa; il
Consigliere, se interessato, dovrà perciò corrispondere un
ulteriore contributo aggiuntivo, pari al 25 percento della normale
trattenuta obbligatoria, effettuata sulla indennità di carica.
É da notare che fino ad ora l'indennità di carica dei
consiglieri regionali della Valle d'Aosta era la più bassa
d'Italia; con l'approvazione di questa legge avremo una indennità
di carica che sarà a livello più basso fra quelli previsti per i
consiglieri delle regioni a statuto speciale, e pur essendoci un
aumento complessivo lordo delle indennità con opportuni
adattamenti, nel rispetto dei principi di contenimento della spesa
pubblica e della necessità di riequilibrare al massimo il risultato
della gestione dei fondi per l'erogazione degli assegni,
l'indennità netta che andremo a percepire sarà la stessa del
1994.
Presidente É aperta la discussione generale.
Qualcuno chiede la parola? Se nessuno chiede la parola, si passa
all'esame dell'articolato.
Pongo in votazione l'articolo 1:
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente All'articolo 3 vi è l'emendamento del Consigliere
Bich, che recita:
Emendamento Il comma 1 dell'articolo 3 è sostituito dal
seguente:
"1. Sull'indennità di carica di cui all'articolo 2 è disposta
una trattenuta obbligatoria, quantificata dall'Ufficio di
Presidenza del Consiglio regionale in misura non inferiore al venti
per cento, a titolo di contributo per la corresponsione delle
indennità di cui all'articolo 1, comma 1, lett. d)."
Pongo in votazione l'articolo 3 nel testo così emendato:
Articolo 3 (Trattenute sull'indennità di carica)
1. Sull'indennità di carica di cui all'articolo 2 è disposta una
trattenuta obbligatoria, quantificata dall'Ufficio di Presidenza
del Consiglio regionale in misura non inferiore al venti per cento,
a titolo di contributo per la corresponsione delle indennità di cui
all'articolo 1, comma 1, lett. d).
2. I consiglieri che, ai sensi dell'articolo 24, optino, in
luogo dell'indennità di carica di cui all'articolo 2, per il
trattamento economico in godimento presso l'amministrazione di
appartenenza, hanno facoltà di versare mensilmente contributi,
nella misura di cui al comma 1, per ottenere la valutazione, ai
fini dell'assegno vitalizio e dell'indennità di fine mandato, del
periodo in cui ha avuto effetto la predetta opzione.
Presenti, votanti e favorevoli: 26
Presidente Pongo in votazione l'articolo 4:
Presenti, votanti e favorevoli: 26
Presidente Pongo in votazione l'articolo 5:
Presenti, votanti e favorevoli: 26
Presidente Pongo in votazione l'articolo 6:
Presenti, votanti e favorevoli: 26
Presidente Pongo in votazione l'articolo 7:
Presenti, votanti e favorevoli: 26
Presidente Pongo in votazione l'articolo 8:
Presenti, votanti e favorevoli: 26
Presidente All'articolo 9 vi è l'emendamento presentato dalla II
Commissione, che recita:
Emendamento La lett. a) del comma 1 dell'articolo 9 è sostituita
dalla seguente:
"a) membri dell'Ufficio di Presidenza del Consiglio, membri
della Giunta, presidenti delle Commissioni consiliari permanenti e
Capigruppo consiliari: quindici accessi;"
Pongo in votazione l'articolo 9 nel testo così emendato:
Articolo 9 (Rimborso forfetario di spese di viaggio)
1. Ai consiglieri residenti ad una distanza superiore ai cinque
chilometri da Aosta spetta un rimborso forfetario di spese di
viaggio commisurato ai seguenti accessi mensili in misura pari ad
un quarto del prezzo di un litro di benzina super per ogni
chilometro di percorrenza per raggiungere la sede consiliare:
a) membri dell'Ufficio di Presidenza del Consiglio, membri della
Giunta, presidenti delle Commissioni consiliari permanenti e
Capigruppo consiliari: quindici accessi;
b) consiglieri facenti parte di Commissioni consiliari
permanenti: dieci accessi.
2. Per ogni giornata di assenza dalle adunanze consiliari o
dalle Commissioni il rimborso di cui al comma 1 sarà
proporzionalmente ridotto di un quindicesimo o di un decimo.
Presenti, votanti e favorevoli: 26
Presidente Pongo in votazione l'articolo 10:
Presenti, votanti e favorevoli: 26
Presidente Pongo in votazione l'articolo 11:
Presenti, votanti e favorevoli: 26
Presidente Pongo in votazione l'articolo 12:
Presenti, votanti e favorevoli: 26
Presidente Pongo in votazione l'articolo 13:
Presenti, votanti e favorevoli: 26
Presidente Pongo in votazione l'articolo 14:
Presenti, votanti e favorevoli: 26
Presidente Pongo in votazione l'articolo 15:
Presenti, votanti e favorevoli: 26
Presidente Pongo in votazione l'articolo 16:
Presenti, votanti e favorevoli: 26
Presidente All'articolo 17 vi è l'emendamento proposto dalla II
Commissione, che recita:
Emendamento Il comma 4 dell'articolo 17 è sostituito dal
seguente:
"4. L'erogazione dell'assegno vitalizio è altresì sospesa
qualora il titolare dell'assegno vitalizio venga eletto al
Parlamento europeo, al Parlamento nazionale, ad altro Consiglio
regionale o qualora venga nominato assessore regionale o sia eletto
alla carica di Sindaco del Comune di Aosta; l'assegno è
ripristinato con la cessazione dell'esercizio di tali mandati."
Pongo in votazione l'articolo 17 nel testo così emendato:
Articolo 17 (Restituzione dei contributi versati.
Ricongiunzione. Sospensione dell'assegno vitalizio)
1. Il consigliere che cessi dal mandato prima di aver raggiunto
il periodo minimo previsto per il conseguimento del diritto
all'assegno vitalizio e che non possa o non intenda avvalersi della
facoltà di cui all'articolo 16, ha diritto alla restituzione dei
contributi versati nella misura del cento per cento senza
rivalutazione monetaria né corresponsione di interessi.
2. Il consigliere regionale che non abbia esercitato il mandato
per un'intera legislatura e che abbia ottenuto la restituzione di
contributi trattenuti, qualora sia rieletto in successive
legislature, ha diritto, su domanda, a versare nuovamente i
contributi per il suddetto periodo nella misura corrispondente a
quella vigente alla data della domanda.
3. Qualora il consigliere già cessato dal mandato rientri a far
parte del Consiglio regionale, il pagamento dell'assegno vitalizio
di cui eventualmente già goda resta sospeso per tutta la durata del
nuovo mandato consiliare. Alla cessazione del mandato l'assegno
sarà ripristinato tenendo conto dell'ulteriore periodo di
contribuzione.
4. L'erogazione dell'assegno vitalizio è altresì sospesa qualora
il titolare dell'assegno vitalizio venga eletto al Parlamento
europeo, al Parlamento nazionale, ad altro Consiglio regionale o
qualora venga nominato assessore regionale o sia eletto alla carica
di Sindaco del Comune di Aosta; l'assegno è ripristinato con la
cessazione dell'esercizio di tali mandati.
Presenti, votanti e favorevoli: 26
Presidente Pongo in votazione l'articolo 18:
Presenti, votanti e favorevoli: 26
Presidente Pongo in votazione l'articolo 19:
Presenti, votanti e favorevoli: 26
Presidente Pongo in votazione l'articolo 20:
Presenti, votanti e favorevoli: 26
Presidente Pongo in votazione l'articolo 21:
Presenti, votanti e favorevoli: 26
Presidente Pongo in votazione l'articolo 22:
Presenti, votanti e favorevoli: 26
Presidente Pongo in votazione l'articolo 23:
Presenti, votanti e favorevoli: 26
Presidente Pongo in votazione l'articolo 24:
Presenti, votanti e favorevoli: 26
Presidente Pongo in votazione l'articolo 25:
Presenti, votanti e favorevoli: 26
Presidente Pongo in votazione l'articolo 26:
Presenti, votanti e favorevoli: 26
Presidente Pongo in votazione l'articolo 27:
Presenti, votanti e favorevoli: 26
Presidente Pongo in votazione l'articolo 28:
Presenti, votanti e favorevoli: 26
Presidente Pongo in votazione l'articolo 29:
Presenti, votanti e favorevoli: 26
Presidente Pongo in votazione l'articolo 30:
Presenti, votanti e favorevoli: 26
Presidente Pongo in votazione l'articolo 31:
Presenti, votanti e favorevoli: 26
Presidente Pongo in votazione l'articolo 32:
Presenti, votanti e favorevoli: 26
Presidente Vi sono dichiarazioni di voto? Se non vi sono
dichiarazioni di voto, pongo in votazione la legge nel suo
complesso:
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK