Consiglio Regionale della Valle d'Aosta - Oggetto del Consiglio n. 1476 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1476 del 11 maggio 2022 - Resoconto
OGGETTO N. 1476/XVI - Interrogazione: "Informazioni relative
all'Osservatorio regionale delle liste d'attesa".
Bertin (Presidente) -
Punto n. 10 dell'ordine del giorno.
Risponde l'assessore Barmasse.
Barmasse (UV) -
Le domande sono tre: se è ancora
operativo l'Osservatorio regionale delle liste d'attesa, quante
volte è stato convocato nel 2021 e 2022 e cosa è stato elaborato
dall'Osservatorio. La mia risposta alle tre richieste poste dal
collega Baccega sarà unica. L'Osservatorio regionale delle liste di
attesa è formalmente operativo ed espleta le sue funzioni in
periodi di attività ordinaria. Ricordo a tutti, anche al
consigliere Baccega, che un osservatorio regionale sulle liste
d'attesa nasce già nel 2013, con l'approvazione di due atti della
Giunta regionale, la DGR 1530 e la DGR 2014, entrambe del 2013.
L'organismo è tutt'ora costituito, essendo stato confermato con
la DGR n. 503 del 2019, che ha recepito il nuovo piano nazionale
liste di attesa 2019-2021. Tale istituto era, quindi, presente
anche nel periodo del mandato alla sanità del consigliere Baccega e
mi pare che non siano state individuate delle soluzioni di rilievo
al problema delle liste d'attesa, dato che ne parliamo ancora in
questa sede e non abbiamo memoria di indicazioni risolutive né di
riorganizzazioni erogative. Il problema è noto da tempo e, in
quanto assessore in carica, l'ho ereditato da periodi privi di
emergenze epidemiologiche e semmai esso è stato ulteriormente
aggravato, come ovunque, dalla pandemia da Covid-19.
Rammento che il ruolo che l'Osservatorio regionale esplica, in
condizioni ordinaria di funzionamento del sistema sanitario
regionale, è quello di pervenire a degli accordi o patti di
responsabilità condivisa tra erogatori aziendali e cittadini
consumatori, in cui progettare un sistema che, stante le risorse di
personale disponibile, dia garanzia di tempi congrui per le
priorità cliniche assegnate, soprattutto attraverso la
riorganizzazione dei punti di erogazione.
A seguito degli effetti che la pandemia ha prodotto sulla
capacità erogativa delle aziende sanitarie per le prestazioni in
elezione, nessuno degli strumenti ordinari di concertazione, quale
appunto per esempio l'Osservatorio liste di attesa nazionale, è
giudicato efficace. Per tale ragione devono essere messi in campo
strumenti straordinari, che certamente il Consigliere conosce e che
in effetti il Ministero ha attivato con apposito decreto,
assegnando appositi fondi alle Regioni, inclusa la Valle d'Aosta,
per il recupero delle liste d'attesa. Il medesimo decreto prevede,
inoltre, un periodico monitoraggio delle attività conseguenti
espletate dalle Regioni, di cui abbiamo già parlato in sedute
precedenti del Consiglio.
L'Osservatorio liste d'attesa per le motivazioni appena esposte
non è stato riunito nel 2021 e nel 2022. Non appena ci saranno le
condizioni che consentano una reale efficacia dell'azione
dell'Osservatorio, al fine di non procedere a una convocazione che
abbia una valenza prettamente formale, mi prendo l'impegno di farlo
convocare.
Presidente -
Per la replica consigliere Baccega.
Baccega (FI) -
Io non voglio assolutamente entrare in
polemica con l'Assessore. Evidentemente l'ultima mozione che è
stata discussa in Consiglio regionale, quella sulle liste d'attesa
la volta scorsa, ha ulteriormente alimentato il dibattito.
Evidentemente la cosa curiosa che è venuta poi alla nostra
attenzione riguarda la questione degli atti che vengono elaborati
dall'Assessorato. Ovvero, su questo tema, lo diciamo chiaramente
più volte nei vari percorsi, la pubblica amministrazione parla per
atti e nel leggere le delibere poste all'attenzione della Giunta
nel percorso che riguardava le liste d'attesa, tutte le delibere
partono dal 16 dicembre 2020, cioè tutte le premesse partono da
quella data. Quello che è stato fatto prima non esisteva e questo
credo che non sia corretto: ai fini di un'efficace trasparenza e di
corretta esposizione dei fatti credo che questi percorsi vadano
intrapresi.
Il primo atto, è stato ricordato, risale al 2019, ovvero la
delibera 503 del 2019, in cui si approvava il piano regionale liste
di attesa, e nel febbraio 2020 venivano assegnati quei fondi per
l'implementazione, l'ammodernamento delle infrastrutture
tecnologiche e l'ammodernamento legato ai sistemi di prenotazione
elettronica per l'accesso alle strutture sanitarie, delibera 75 del
17 febbraio 2020; quindi, non si tratta di avere più o meno buona
memoria, basta leggere gli atti. Ecco che leggendo gli atti, parlo
ancora della delibera 503/ del 2019, si evidenzia chiaramente che
si ricostituiva il nuovo Osservatorio regionale delle liste
d'attesa, che era fortemente voluto dall'intero Consiglio regionale
che allora lo votò, sono presenti colleghi ancora adesso che su
quel tema avevano sicuramente messo la loro attenzione. È vero che
poi si è costituita anche la cabina di monitoraggio che è stata
riunita il 5 maggio 2021, ma la prima riunione dell'Osservatorio
regionale delle liste d'attesa è stata il 15 gennaio 2020.
A completamento di questo percorso che intendiamo fare,
prendiamo atto che quest'organismo non ha più interesse adesso, per
quanto riguarda l'assessore Barmasse, non è stato convocato nel
2021, non è stato convocato nel 2022, e questo determina il fatto
che anche le associazioni, i sindacati e quant'altro ovviamente
pongano l'attenzione su questo punto. Ribadisco Assessore: questa
non è una colpa degli uni o degli altri, bensì la necessità di
mettere ordine in un percorso che credo debba coinvolgere
tutti.
A completamento di questo percorso noi abbiamo appunto chiesto
delle riunioni e dei verbali dall'ottobre 2020 ad aprile 2022, ma
immagino che, sulla base della risposta che lei mi ha dato, non ce
ne siano di ulteriori.
L'attenzione che va posta a questo argomento deve coinvolgere un
po' tutti, perché davvero non se ne può più. Le persone che possono
investire in sanità e andare a fare visite in Piemonte, eccetera,
lo possono fare, ma ci sono molte, ma molte persone, che in realtà
sono costrette ad aspettare. Bisogna agire in modo definitivo.
Il piano salute e benessere sociale che mi auguro si possa
affrontare quanto prima, l'ha detto poco fa la collega Guichardaz,
deve essere quel momento di confronto di carattere generale, per
trovare una strada che possa dare delle risposte effettive e
concrete ai cittadini valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK