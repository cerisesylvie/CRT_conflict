Consiglio Regionale della Valle d'Aosta - Oggetto del Consiglio n. 181 del 12 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 181 del 12 novembre 2008 - Resoconto
OGGETTO N. 181/XIII - Interpellanza: "Intendimenti in merito
all'applicazione in Valle d'Aosta della legge 133/2008 riguardante
disposizioni urgenti per la stabilizzazione della finanza
pubblica".
Interpellanza
Evidenziato che il Governo Nazionale ha emanato la legge n.
133 del 6 agosto 2008 recante "Disposizioni urgenti per lo sviluppo
economico, la semplificazione, la competitività, la stabilizzazione
della finanza pubblica e la perequazione tributaria";
Preso atto che il Comune di Aosta dopo una prima
comunicazione ai dipendenti che annunciava il recepimento di tali
norme e in particolare l'attuazione dei dispositivi in materia di
"assenze per malattia e per permesso retribuito dei dipendenti
delle pubbliche amministrazioni" ha fatto marcia indietro adducendo
la mancanza di una legge regionale di recepimento di tali
norme;
i sottoscritti Consiglieri regionali
Interpellano
la Giunta regionale al fine di conoscere:
1) quale parere esprime nei confronti delle decisioni assunte
dal Comune di Aosta;
2) se è a conoscenza di applicazioni della legge 133/2008 da
parte di altri entri locali;
3) se intende determinare l'approvazione di una legge
regionale che faccia proprie in toto tali norme o se ritiene di
recepirle parzialmente.
F.to: Lattanzi - Zucchi
Président
- Puisque le Président n'est pas présent, on
passe au point n° 27 à l'ordre du jour...
Lattanzi
(fuori microfono)
- ... Presidente,
mozione d'ordine...
Presidente
- ... prego...
Lattanzi (PdL)
- Siamo qui, l'interpellanza è iscritta
all'ordine del giorno, puntualmente è arrivato il momento di
discuterla, io auspicherei che il Presidente sia nei paraggi, non
farei passare in sordina andando avanti con l'ordine del giorno...
visto che l'argomento in questione è anche abbastanza delicato e
che in merito allo stesso vi sono state alcune polemiche in questi
giorni, vorrei comprendere se il Presidente sta per arrivare o se
dobbiamo posticipare tale interpellanza fra un'ora o un'ora e
mezza, ossia diamoci delle notizie...
Presidente
- In ogni caso, siccome c'erano stati anche
degli spostamenti che andavano... ecco il Presidente sta arrivando,
quindi non c'è problema. Possiamo andare avanti con il punto n. 27
per poi riprendere con il punto n. 26 o discutiamo subito
quest'ultimo punto? Bene. Point n° 26 à l'ordre du jour.
La parole au Conseiller Lattanzi.
Lattanzi (PdL)
- Grazie, Presidente. Il giugno scorso il
Governo ha emanato il decreto-legge n. 112, convertito poi dal
Parlamento nella famosa legge n. 133 del 6 agosto 2008, che dava
disposizioni urgenti per lo sviluppo economico, la semplificazione,
la competitività, la stabilizzazione della finanza pubblica e la
perequazione tributaria. Comprendiamo tutti l'importanza di un
provvedimento di questo genere anche alla luce degli ultimi
avvenimenti, quanto il Governo, tutti i Governi internazionali
siano in questo momento impegnati a far fronte ad una crisi senza
precedenti, che tocca tutti i settori e che impone scelte a volte
anche impopolari, ma assolutamente necessarie per mantenere i
nostri Stati, le Regioni in condizioni di poter sostenere una
crescita che si evidenzia sempre più complessa e difficile. In
particolare nel provvedimento n. 133 l'articolo 71 dà disposizioni
precise, nuove disposizioni... in Italia storiche disposizioni - mi
permetto di usare tale termine - per quanto riguarda il comparto
pubblico in riferimento ad una problematica da tutti da sempre
conosciuta, ma purtroppo da tutti i Governi sottaciuta: quella
delle assenze per malattia nel comparto pubblico e per i permessi
retributivi dei dipendenti in fatto di permessi per malattia.
Dicevo un articolo molto discusso, molto criticato, ma - chi
governa soprattutto lo sa - a volte in momenti di difficoltà si
devono attuare provvedimenti anche impopolari, anche se devo dire:
impopolari per chi? Per chi probabilmente da questo provvedimento è
toccato, ossia quella schiera di dipendenti pubblici non
efficienti, non quelli meritevoli, quelli che prendono tre giorni
di assenza per malattia in 15 anni di onorato servizio, oppure
quelli che vediamo - la stragrande maggioranza dei dipendenti
pubblici di tutte le amministrazioni - lavorare con grande
profitto, con grande attenzione e dedizione, ma quella minoranza -
ci tengo a sottolinearlo: minoranza, ma molto costosa - che alle
amministrazioni pubbliche non rende un buon servizio, ma
soprattutto non lo rende ai cittadini, che pagano tasse cospicue,
importanti. E le pagano tutti quelli che le tasse le pagano: sia i
dipendenti, sia gli autonomi, e qui a volte in questi giorni ho
dovuto ricordare ai dipendenti pubblici che sollevavano perplessità
legate a tale provvedimento come nella loro busta paga
in
primis
pagassero danari importanti vista la tassazione vigente
in Italia. Da qualche giorno è uscito un monitoraggio dell'OCSE che
pone il nostro Paese fra i 27 Paesi della CE come sesto per
incidenza delle aliquote fiscali sul reddito sia del lavoro
dipendente, pubblico e privato, sia del lavoratore autonomo: un
record assoluto fra i Paesi più avanzati. Certamente non è un
record piacevole, soprattutto quando alla fine del mese la busta
paga arriva molto alleggerita di tanti costi che si devono proprio
a delle inefficienze che la struttura pubblica, istituzionale a
volte produce. Dicevo l'articolo 71 è un articolo che prende in
esame alcuni aspetti di questo fenomeno delle assenze per malattie,
stabilisce un freno all'abuso di tale diritto conquistato con
grande sforzo e grande impegno, io lo considero un diritto
sacrosanto quello di potersi assentare, retribuiti, dal proprio
lavoro per una malattia vera. Pone alcuni freni: intanto stabilisce
che, nel momento in cui un dipendente pubblico che lavora per
l'utente cittadino si assenta per malattia dal posto di lavoro,
tale dipendente deve essere controllato, come qualunque altro
dipendente stipendiato del settore privato, per la sua reale
assenza per malattia. Abbiamo assistito in questi ultimi mesi a
degli scandali straordinari in questo Paese, di dipendenti che si
sono assentati sotto certificazione medica, con certificazioni
mediche risultate assolutamente fasulle, di medici che non sono
stati poi neanche perseguiti dalla legge, di cui non si è più
saputo nulla, scandali che per qualche giorno occupano le pagine
dei giornali, ma che poi finiscono nel dimenticatoio, sia i
truffati, sia i truffatori. I truffati sono naturalmente i
cittadini, i truffatori chi ha abusato della propria professione e
della propria attività per creare un danno erariale a tutti i
cittadini che pagano le tasse. Anche in Valle d'Aosta non siamo
stati esenti da scandali di questo tipo, è dell'inizio di
quest'anno lo scandalo di dipendenti regionali che addirittura
erano non assenti per malattia, ma in orario di ufficio sciavano,
ricordo il fratello del Sindaco di Aosta, di cui non si è mai fatto
il nome, ma di cui tutti sapevano, che era beatamente insieme a dei
colleghi a Pila a sciare...
(interruzione del Consigliere Agostino, fuori
microfono)
... faccio il nome di Grimod, il fratello di Grimod, dipendente
regionale, che in orario di ufficio era a sciare a Pila, lo
scandalo si è risolto in una bella "bufaletta" mediatica che è
durata due giorni, senza naturalmente la citazione del nome
prestigioso, ma con un danno straordinario a tutti i cittadini, che
hanno guardato sbigottiti l'assenza di provvedimenti disciplinari.
Quei dipendenti sono ancora qui, lavorano tranquillamente come se
nulla fosse accaduto. In momenti difficili come questi a noi ha
fatto molto strano, ma poi conoscendo anche i fatti localistici, il
fratello del Sindaco di Aosta... Sindaco di Aosta che, fra l'altro,
a settembre fa emanare una circolare... nelle buste paga dei
dipendenti del Comune di Aosta... dove dice: "guardate che c'è la
norma Brunetta da applicare da giugno di quest'anno", poi invece ad
ottobre fra marcia indietro dicendo: "noi non l'applichiamo..." -
guarda caso! - "... perché manca una legge regionale, essendo
questo un comparto pubblico regionale, aspettiamo che la Regione
legiferi in tal senso". Sappiamo che su questa cosa è già in atto
una mezza polemica, perché è proprio il giorno in cui abbiamo
presentato tale interpellanza per chiedere conto alla Giunta cosa
intendeva fare rispetto all'applicazione di questo provvedimento...
ripeto: articolo 71 della legge n. 133, che una circolare
ministeriale definisce eseguibile dal 25 giugno, quindi già per le
assenze di luglio, agosto e settembre. Abbiamo visto che nella
giornata della presentazione di questa interpellanza, nel
pomeriggio di venerdì la Giunta ha provveduto a deliberare il
disegno di legge n. 13 per creare il "Brunettino" - come è stato
citato sui giornali - ossia un "Brunetta" adattato alla realtà
valdostana. Non vogliamo entrare nel merito di questa discussione,
perché il disegno di legge non è ancora arrivato nelle Commissioni,
costituirà momento di discussione nelle Commissioni e poi in
Consiglio, su questo "Brunettino alla valdostana" che sembra
proporre una situazione più calmierante rispetto invece ai
provvedimenti in vigore per tutti gli altri dipendenti pubblici
dello Stato, ma ricordo che in Valle d'Aosta, ad esclusione della
scuola che è già esente anche a livello statale, per tutto il
comparto della sanità invece dovrebbe essere operativo e quindi in
vigore. A noi la retromarcia del Comune di Aosta ha fatto specie,
pensavamo che una legge dello Stato dovesse essere applicata
proprio in assenza della legge regionale, ma quello che in questo
momento più ci interessa è comprendere gli intendimenti del Governo
regionale. Riteniamo che nel Paese d'Europa più tartassato di tasse
si debbano prendere dei provvedimenti; questi provvedimenti, fra
l'altro, hanno avuto già avuto una loro efficacia importante,
perché le prime rilevazioni del mese di agosto-settembre rivelano
come il solo parlare di questo provvedimento abbia portato una
riduzione delle assenze per malattia dei dipendenti pubblici a
livello nazionale del 44%, mentre a livello regionale, su dati
forniti dall'Amministrazione regionale al Ministero e all'ISTAT, le
assenze per malattia sono diminuite drasticamente del 35%. È
evidente che qualcuno era a casa e forse a casa non ci doveva
stare, proprio il pensiero che si potesse applicare questo
provvedimento - che in Valle d'Aosta sembra ancora sconosciuto,
sebbene dal 26 giugno sia operativo - aveva già fatto guarire
qualche centinaio di dipendenti regionali.
Voglio subito dire che questa è una battaglia politica a favore
della maggioranza dei dipendenti pubblici che lavorano con serietà
e onestà, che non rubano lo stipendio, che non fanno i fannulloni,
che non vanno a sciare durante l'orario di servizio, che non fanno
finte malattie, che non si assentano dal posto di lavoro dicendo
che hanno male e poi li trovi invece a pedalare in bicicletta lungo
la Dora sulle piste ciclabili. Questa è una battaglia che faremo
come gruppo affinché anche in Valle d'Aosta venga applicata la
"legge Brunetta", non perché lo riteniamo giusto nei confronti di
tutti i dipendenti pubblici, ma a maggior ragione a favore di quei
bravi dipendenti pubblici che forniscono un grande servizio a
questa Comunità. Attendo dal Presidente della Regione di capire
quali sono gli intendimenti rispetto a questo fatto.
Président
- La parole au Président de la Région,
Rollandin.
Rollandin (UV)
- Merci, M. le Président. Chiedo scusa per
il ritardo, comunque ero nella saletta accanto e mi dispiace... ero
presente solo che mi hanno chiamato nella saletta accanto, quindi
non è che non vi fossi già in precedenza; mi dispiace che ogni
motivo per riuscire a dire qualcosa di diverso sia uno spunto di
polemica, inutile credo.
Venendo al discorso dell'interpellanza, essa interviene su di un
argomento sul quale, sin dall'entrata in vigore delle nuove norme
sulle assenze per malattia e sul collocamento a riposo, introdotte
con il decreto sopraccitato e poi confermate, sia pure con alcune
modificazioni, dalla legge di conversione n. 133 del 6 agosto 2008,
l'Amministrazione regionale ha avviato un tavolo di approfondimento
tecnico per valutarne l'impatto sull'ordinamento regionale. La
considerazione dell'ampiezza delle competenze statutarie ha, in
ultimo, avvalorato la tesi della non diretta ed immediata
applicabilità delle nuove disposizioni ai dipendenti del comparto
unico regionale, sul cui stato giuridico ed economico appunto
insistono le competenze legislative regionali costituzionalmente
sancite. Questo peraltro non poteva significare il disinteresse da
parte della Regione rispetto ad una nuova disciplina che,
quand'anche non direttamente applicabile, ha segnato una svolta
nella regolamentazione di istituti fondamentali del rapporto di
impiego alle dipendenze delle pubbliche amministrazioni,
finalizzata a rendere più efficiente la macchina amministrativa,
incidendo sul fenomeno dell'assenteismo. Ciò ha determinato l'avvio
di un percorso, condiviso in linea generale con le parti sociali,
scaturito nell'approvazione, da parte della Giunta regionale, di un
disegno di legge, attualmente all'esame della competente
Commissione consiliare, che, come detto nella relazione
illustrativa, intende riaffermare le competenze statutarie della
nostra Regione, adeguando la normativa statale al contesto di
riferimento e salvaguardando la contrattazione collettiva che nel
nostro sistema è sganciata dal piano nazionale, posto che opera in
Valle d'Aosta un'Agenzia autonoma di relazioni sindacali che
dialoga contrattualmente con le organizzazioni presenti sul
territorio in rappresentanza della Regione e degli altri enti del
comparto. Per l'esame puntuale del provvedimento legislativo, che
si occupa anche degli istituti del collocamento a riposo e del
trattamento di servizio, si ritiene opportuno rinviare
l'approfondimento all'esame che sarà condotto dapprima dalla
Commissione competente e successivamente da questo Consiglio. Si
può tuttavia dire che l'intento della Regione è quello di
assicurare un equilibrato bilanciamento tra l'esigenza di
migliorare l'azione degli enti pubblici locali e di ridurre gli
sprechi con quella di salvaguardare il diritto alla salute, che
deve essere tutelato e garantito senza discriminazioni anche per i
lavoratori del comparto pubblico e di non svuotare, come invece
sembra voler fare il legislatore nazionale, i contenuti e il senso
della contrattazione che negli anni ha dato prova di funzionamento
efficiente nella regolazione dei rapporti di lavoro con gli enti
del comparto regionale.
Quanto all'applicazione da parte del Comune di Aosta delle norme
del "decreto Brunetta", va detto anzitutto che si tratta di scelte
autonome dell'ente, probabilmente conseguenti ai primi dubbi
interpretativi ed applicativi emersi in merito ad una riforma
operata a livello nazionale. In ogni caso, effettuata la scelta,
alla luce delle valutazioni tecniche condotte, di procedere
all'adattamento della normativa statale nell'esercizio delle
competenze regionali in materia, la Giunta ha condiviso con gli
enti locali il percorso conclusosi con l'approvazione del disegno
di legge regionale, il cui ambito di applicazione si prevede esteso
anche agli enti locali, onde assicurare all'intero comparto
regionale del pubblico impiego uniformità di regole e di
trattamento. Questo mi sembra un fatto importante, altrimenti si
rischiava di avere una dicotomia fra quello che è pur nel comparto
unico la parte regionale rispetto a quella degli enti locali.
Merita un cenno la posizione assunta, a cui si faceva
riferimento, con dichiarazioni rilasciate agli organi di stampa,
dal Ministro Brunetta sulla scelta della Regione di esercitare le
proprie competenze e regolare in maniera autonoma la materia sulla
quale è intervenuto il legislatore statale. Al di là della
considerazione di merito, spetterà poi all'intero Governo decidere
sull'eventuale intervento nei confronti della norma, che poi verrà
portata all'attenzione del Consiglio e si vedrà la portata e il
perché è stato predisposto. Credo sia importante rilevare che
l'adattamento a livello locale delle norme statali si rende
necessario anzitutto dal punto di vista tecnico in quanto la Valle
d'Aosta, come ricordato, proprio in virtù della competenza in
materia di stato giuridico del proprio personale, ha una propria
Agenzia di relazioni sindacali e propri contratti
significativamente diversi da quelli operanti a livello nazionale e
nelle restanti pubbliche amministrazioni. Differenziazioni che
riguardano anzitutto i trattamenti economici, legati alle
particolarità valdostane, e alle indennità accessorie di cui la
normativa statale prevede la decurtazione nei primi dieci giorni di
assenza per ridurre l'assenteismo e per risparmiare sulla spesa
pubblica. Il fatto è però che nell'attuale sistema di
contrattazione locale, rispetto alle previsioni dei contratti
nazionali, le indennità accessorie nel nostro contratto sono più
limitate nel numero: la diretta applicabilità della norma statale
risulterebbe scarsamente efficace proprio sul fronte dei risparmi a
meno che, come è previsto nel disegno di legge regionale, non si
intervenga sui contratti regionali per individuare puntualmente le
voci retributive oggetto di decurtazione nei casi di assenza.
Avrete occasione di esaminare il disegno di legge e credo che
risulti abbastanza evidente nell'ambito della regolamentazione
dell'articolo 71, perché, come correttamente ha detto il collega
Lattanzi, qui, rispetto alla legge n. 133, quindi la modifica del
decreto-legge n. 112, che crea uno stravolgimento in tanti settori
e che sicuramente nell'ambito del risparmio non si limita al
discorso del pubblico impiego, ma va a toccare un'altra serie di
interventi... ma solo riferendosi all'articolo 71 noi abbiamo
modificato sostanzialmente due cose: la prima è il problema delle
visite, l'orario delle visite mediche, l'orario entro cui questo
deve essere fatto, seguendo un aspetto di buon senso e una logica
che vuol dire dare la possibilità a chi è nella situazione di
malattia di poter avere comunque quell'orario... non solo un'ora
per poter accedere ai servizi. Per il resto le valutazioni sono
sulla parte accessoria, quindi intervenendo nella stessa direzione
che si voleva attuare da parte del legislatore, ma intervenendo
tenendo conto del nostro comparto. In poche parole la chiave di
lettura che qualcuno ha voluto dare: "bene, si proteggono i
fannulloni" credo non stia in piedi e lo vedremo nel momento in cui
analizzeremo il disegno di legge, perché esso è stato oggetto di un
approfondito esame prima che la Giunta potesse approvarlo: è stato
esaminato con le forze sindacali, con gli enti locali, con tutti
quelli che erano interessati. Vi è stata anche una sollecitazione
per far sì che lo stesso trattamento, come abbiamo fatto
nell'ambito del comparto unico fra la parte regionale e la parte
degli enti locali, potesse estendersi... quindi dare un indirizzo
di estenderlo anche al sistema scolastico e al sistema sanitario,
altrimenti si creerebbe una disparità di trattamento. Se ci deve
essere correttezza nell'intervento e se si deve - come riteniamo
sia giusto - far sì che adeguatamente si possa evitare che vi sia
da parte di qualcuno una situazione di utilizzo della struttura
pubblica, o comunque della sua presenza o non presenza nell'ambito
lavorativo, crediamo che vada esteso a tutti. Abbiamo detto di più,
in accordo con le forze sindacali, perché quando vedrete la
legge... la legge può solo essere applicata al personale del
comparto unico, perché quello è il limite della competenza; per
quanto riguarda la scuola e la sanità, non va a toccare questi due
reparti...
(interruzione del Consigliere Lattanzi, fuori
microfono)
... nemmeno la sanità. L'indirizzo allora è quello che si
applichi anche a questi due settori, perché hanno un contratto che
non è quello del comparto unico. Questo per dire che l'indirizzo va
sicuramente nell'ambito di un controllo, un monitoraggio,
un'attenzione a far sì che non vi siano episodi strani o di
malcostume. A questo proposito lo abbiamo detto anche in tempi non
sospetti che sul problema del controllo delle presenze si stanno
attuando tutti i meccanismi e fra poco verranno messi in atto da
parte dell'Amministrazione: i
badge
famosi per il controllo
della presenza e quello che è necessario. L'indirizzo che
l'Amministrazione regionale ha preso è stato di attivare dei
meccanismi di giusto adeguamento nelle proposte, tenendo conto dei
meccanismi del comparto unico a livello regionale, che ha la
competenza specifica nell'ambito dell'ordinamento statutario.
Queste sono le proposte che andremo a discutere fra poco e che
vanno nella direzione di evitare che succedano certi episodi.
Voglio sottolineare che, per quanto riguarda l'applicazione,
alcune Regioni a statuto speciale, rispetto alla percentuale di
assenze non hanno nemmeno risposto al Ministero, noi su questo non
abbiamo avuto dubbi, abbiamo risposto, quindi abbiamo dato
puntualmente gli accertamenti ad oggi. Abbiamo già predisposto la
stessa scheda anche per altri enti, in modo che sia possibile fare
la verifica di tutto quanto accade in Valle d'Aosta, mi sembra che
vi sia un comportamento di leale collaborazione, come dovrebbe
esserci fra Stato e Regione, nell'ambito di un concetto che in
questo caso va a toccare per una parte anche la contrattazione che
dovrebbe essere vista in un'altra sede. Per quanto riguarda le
competenze, le abbiamo esercitate tutte e le porteremo
all'attenzione. Il tutto va nella direzione auspicata di una
maggiore attenzione al funzionamento della macchina pubblica.
Président
- La parole au Conseiller Lattanzi.
Lattanzi (PdL)
- Grazie, Presidente. Intanto volevo solo
chiarire che la richiesta di chiarimento rispetto alla sua presenza
o meno era solo per l'organizzazione dei lavori, la facevo al
Presidente del Consiglio.
Altra questione di premessa: anche se vi rubo qualche secondo,
vorrei dire al collega Agostino che se ho detto delle inesattezze
rispetto al fratello assente di Guido Grimod, dipendente regionale
che sciava durante l'orario di lavoro, se ha qualcosa da dire, si
alzi e lo dica, se non è vero, lo dica! Mi risulta che invece è
vero e ci sono delle denunce alla Procura della Repubblica.
Dopodiché andiamo avanti, perché questo è stato uno dei casi di
malcostume, purtroppo non è l'unico e non è il solo ed è di questo
che stiamo parlando.
Stiamo vivendo momenti difficili, momenti nei quali le persone,
le famiglie, quelle normali, il famoso ceto medio fa fatica ad
arrivare alla fine del mese - non i ceti bassi, ma i ceti medi - e,
quando guarda alla propria busta paga, vede che il 43% del proprio
stipendio va in trattenute affinché l'apparato pubblico funzioni e
poi va agli enti pubblici e le cose non funzionano. È chiaro che,
quando c'è "la trippa per i gatti", tutti sono contenti, ma, quando
c'è un momento di crisi e bisogna "tirare la cinghia", le persone
sono meno disponibili agli sprechi; questo è un fatto che si sta
rilevando anche - ne parlavamo a pranzo - con tutte le industrie.
In tutte le industrie, quando le "vacche grasse" ci sono, si
divide, magari si è più larghi con i cordoni delle borse, quando i
momenti sono di crisi, si tende a rendere più efficiente la
macchina e a ridurre gli sprechi ed è quello che questo Governo
nazionale ha fatto.
Qual è la nostra preoccupazione, Presidente? Intanto prendo atto
che è in itinere un disegno di legge regionale sulla cui
legittimità, come lei giustamente ha premesso, ci saranno momenti e
tempi diversi per discuterne anche con il Governo, con la
Presidenza del Consiglio dei ministri, ma lei ha parlato di due
aspetti: quello di forma e quello di sostanza. Sulla forma mi
fermerei alla valutazione della legge n. 13 che faremo in
Commissione e poi in Consiglio, ma sulla sostanza, Sant'Iddio, ogni
volta che parliamo di una legge nazionale, perdiamo un'occasione
come Regione per fare una legge migliore di quella che lo Stato fa.
Intanto arriviamo dopo, è un dato di fatto che arriviamo dopo,
perché, in merito al controllo delle assenze per malattia, la
Regione Valle d'Aosta - che lei dice avere prerogativa e autonomia
legislativa - non ha ancora fatto il provvedimento e siamo l'11
novembre. Lo ha fatto il famigerato Stato-Governo, che ha emanato
una legge che è in vigore dal 25 giugno e, in assenza di legge
regionale, bisognerebbe spiegare agli enti locali che è in vigore
una legge nazionale, dal 25 giugno, che in questa Regione non è
stata applicata da nessuno! Non mi venga a raccontare che il Comune
di Aosta ha la sua autonomia, tale Comune, come tutti gli enti, la
Regione compresa, non ha autonomia se non c'è una legge di rango
regionale, ma si deve allineare alla legge nazionale che è in
vigore dal 25 giugno, ma ci torneremo su questo, perché, come dice
lei, è ancora forma, anche se io la considero già sostanza. Infatti
se avessimo veramente utilizzato la nostra autonomia per legiferare
su questo specifico argomento: l'efficienza dei dipendenti
pubblici, avremmo meno gente che va a sciare a Pila durante
l'orario di lavoro e meno gente che si fa finti certificati per
starsene a casa 10-15 giorni per andare a fare le vigne, piuttosto
che il fieno o altre cose che noi sappiamo in questa Regione
succedono. Infatti, come si è appena parlato che si doveva forse
applicare in Valle d'Aosta il "decreto Brunetta", 35 su 100 che
erano in malattia sono rientrati a lavorare in tempo zero, quindi
vuol dire che stavamo pagando della gente che era inopportunamente
a casa, ma questo il cittadino valdostano lo sa quando viene in
Regione a chiedere dei certificati, quando va nei Comuni piuttosto
che nelle comunità montane, quando va negli enti pubblici e le
pratiche ci mettono delle settimane se non dei mesi prima che gli
arrivi una risposta! Il cittadino sull'inefficienza della macchina
pubblica lo sa che funziona così e poi carica di reclami quel 70%
di gente che in queste amministrazioni lavora tanto e che purtroppo
è lì e si prende i rimbrotti per colpa di quelli che sono a casa a
farsi gli affaracci propri!
Noi cosa auspichiamo, Presidente? Che questa Regione faccia uno
scatto avanti, superi il Ministro Brunetta, dica: "va bene, in
Valle d'Aosta non solo applichiamo questo, ma magari lo estendiamo
a tutti quei comparti come scuola, sanità, che non sono compresi in
questo articolo 71" e magari anche ai dirigenti della Regione,
perché no? Visto che Brunetta non ha avuto il coraggio di mettere i
dirigenti dei Ministeri, perché non andiamo ad allargare "il
Brunetta" a tutti i dirigenti della Regione, che c'è gente che
lavora due giorni e tre giorni non c'è, non timbra, va e viene,
fanno i consulenti esterni e prendono stipendi da dirigenti
regionali tutti i giorni dal mattino alla sera con tanto di
straordinari quando gli straordinari non li fanno? Questo ci
aspettiamo dalla Regione autonoma Valle d'Aosta, questo vorremmo
orgogliosamente dire a quelli che abitano da Pont-Saint-Martin in
giù: che la Valle d'Aosta è più avanti del Ministro Brunetta, è più
efficiente di lui, manda a casa quelli che vanno a sciare durante
l'orario di lavoro, manda a casa quelli che producono falsi
certificati e vengono scoperti in bicicletta, mentre dovrebbero
essere a casa! Lei poi entra nel merito e dice: "noi in realtà
recepiamo questo decreto, lo faremo alla valdostana", ma poi cosa
facciamo? Cambiamo poco, diamo un'ora in più di aria all'ammalato
per accedere ai servizi, non rendiamo obbligatoria la visita -
questo lei non lo ha detto, lo dico io -: nel vostro disegno di
legge non è più obbligatoria la visita al primo giorno del medico,
perché costa troppo la visita del medico, non è efficiente... ma
cosa c'entra se costa troppo o costa poco? Lo vedremo quando
discuteremo la legge! Intanto chi è ammalato a casa, le do una
bella notizia, non esce! Non ha bisogno di una o due ore, se è
ammalato, è a casa...
un Consigliere
(fuori microfono)
: ... allora
perché gli togli lo stipendio...
Lattanzi (PdL)
- ... non gli togliamo lo stipendio, gli
togliamo gli accessori, che è diverso, e anche qui voi della
Sinistra state facendo demagogia! Siccome non avete avuto il
coraggio di fare la riforma del pubblico impiego e la dobbiamo fare
noi, perché è impopolare, perché i fannulloni che vi votano non vi
avrebbero votato più, invece noi non ci votano e ci va bene che i
fannulloni continuino a non votarci, perché le persone che votano
noi sono quelle che lavorano, si "tirano su le maniche" e si
"incavolano" quando il loro compagno di scrivania è assente per
finta malattia e tutti lo sanno, sanno anche dov'è, in quale vigna,
in quale collina... ecco la differenza fra noi del Centro-Destra e
voi del Centro-Sinistra che difendete i fannulloni! Perché ormai
voi siete diventati il partito della difesa della casta dei
privilegiati, di quelli che non lavorano, di quelli che rubano lo
stipendio, di quelli che, avendo acquisito i diritti, non hanno
nessun dovere, sono pagati e non hanno nessun dovere! Noi
immaginiamo un mondo diverso, un mondo dove chi prende lo stipendio
non lo ruba e lavora per le ore che è pagato e rende efficace
questa macchina, altrimenti se non rendiamo competitiva la macchina
della burocrazia, non possiamo rendere competitivo il mercato del
lavoro, non possiamo essere efficienti per i cittadini che pagano
un servizio, non riusciremo mai a ridurre le tasse che è la prima
cosa che i cittadini chiedono. Ridurre le tasse negli stipendi,
nelle pensioni e nel lavoro autonomo, perché solo così possiamo
rimettere in moto il famoso motore economico di questa Regione, che
è inferiore al più basso PIL d'Europa: quello italiano. L'Italia è
agli ultimi posti del PIL e la Valle d'Aosta è al di sotto
addirittura dell'Italia, ma noi paghiamo tasse come la gente di
Torino e di Milano, ma i servizi che hanno là noi qui non ce li
abbiamo! Abbiamo molte cose che vanno bene, ma abbiamo una spesa
noi cittadini valdostani, abbiamo un impatto del numero di
dipendenti pubblici sui cittadini che lavorano che non esiste in
Europa! Altro che modello da portare ad esempio per il federalismo
fiscale! Ma se qui facciamo il federalismo fiscale di venti Valle
d'Aosta, l'Italia cappotta in un mese, perché non avremo neanche i
soldi per pagare le tredicesime, altro che modello economico
fiscale!
Auspichiamo allora, Presidente, visto che il disegno di legge è
in itinere, che lei non faccia un brodino del "Brunetta", lei
faccia un "Brunettone", un bel "decreto Rollandin" che dice non
solo che il "Brunetta" è da applicare
in toto
, ma che lo
amplia a tutti i comparti dell'amministrazione pubblica, a tutti
quelli che prendono stipendi pagati dalle tasse dei cittadini,
perché noi dei fannulloni siamo veramente stufi! E quelle 14.000
preferenze che lei ha preso qualche mese fa le ha prese, si
ricordi, sulla stanchezza della gente che vedeva amministrare
questa casta di politici, una casta di privilegiati! Non si faccia
portatore della casta dei privilegi, si faccia portatore della
stragrande maggioranza, che è il 70% di questa popolazione che
lavora e "si tira su le maniche" nel pubblico e nel privato, nel
lavoro autonomo e nella libera professione. Questo lei ha detto in
campagna elettorale, lei proponeva un cambiamento, lei ha preso
14.000 preferenze, perché è l'uomo del cambiamento; non si allinei
ai suoi predecessori, faccia un cambiamento, abbia il coraggio e
noi saremo con lei!
Président
- Le Conseiller Agostino a demandé la parole,
mais je voudrais savoir pour quelle raison.
Agostino (UV)
- Per mozione d'ordine su quanto ha detto
il collega Lattanzi, trovo che non sia proprio tutto giusto quello
che ha affermato, quindi vorrei correggere alcune cose dette.
Presidente
- Credo non sia il caso andare ad aprire una
discussione che... procediamo con l'ordine del giorno. Non facciamo
diventare questo il luogo di diatribe personali, ognuno è
responsabile di quello che dice...
Agostino (UV)
- ... devi dire tutto, non solo il
Sindaco... per screditare... non è corretto!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK