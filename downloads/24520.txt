Consiglio Regionale della Valle d'Aosta - Oggetto del Consiglio n. 3424 del 3 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3424 del 3 aprile 2008 - Resoconto
OGGETTO N. 3424/XII - Interpellanza: "Penalizzazione delle
cooperative locali negli appalti per gestione di servizi
sociali".
Interpellanza
Preso atto che l'esito di recenti appalti per la gestione di
servizi sociali (educativi, assistenziali, eccetera) nella città di
Aosta e in Valle ha visto l'affidamento a cooperative o
società provenienti da fuori Valle, di servizi che erano stati
finora gestiti da cooperative locali;
Ricordato che in questo modo vengono vanificati gli sforzi
che tali cooperative locali hanno fatto per preparare personale
professionalmente attrezzato per svolgere in modo adeguato i
servizi rivolti alle diverse tipologie di utenti;
Atteso che l'ente pubblico non deve tendere solo a
risparmiare nella gestione ma anche a favorire la crescita
professionale e imprenditoriale di risorse locali;
i sottoscritti Consiglieri regionali
Interpellano
gli Assessori competenti per sapere:
1) se, a fronte dell'esito di appalti in servizi pubblici che
hanno di fatto penalizzato cooperative locali, si è avviata, o si
intende avviare, una riflessione con la federazione delle
cooperative e con gli enti appaltanti, per individuare eventuali
percorsi virtuosi.
F.to: Squarzino Secondina - Venturella
Président
- La parole à la Conseillère Squarzino
Secondina.
Squarzino (Arc-VA)
- Rendendo omaggio all'intelligenza
dell'Assessore, do per illustrata questa interpellanza.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Gli interpellanti chiedono:
"se, a
fronte dell'esito di appalti in servizio pubblici che hanno di
fatto penalizzato cooperative locali, si è avviata, o si intende
avviare, una riflessione con la federazione delle cooperative e con
gli enti appaltanti per individuare eventuali percorsi
virtuosi"
; tengo a sottolineare che non è da oggi che questa
Amministrazione mantiene con le cooperative e con le associazioni
di cooperative dei rapporti stretti, soprattutto in ambito di
servizi sociali e di appalti. Quello che è successo - qui, forse,
alla domanda posta dall'interpellanza è più facile dare una
risposta se si va nel dettaglio e non ci si rivolge tanto a noi,
quanto al Comune di Aosta, perché un discorso in generale lo
possiamo affrontare sicuramente, ma nel dettaglio sarebbe opportuno
capire, visto che la gestione dell'appalto a cui fate riferimento è
del Comune di Aosta, capire lì cosa è successo e quali dinamiche si
sono evolute. È ovvio che siccome c'era già prima questa attenzione
nei confronti del mondo delle cooperative, oggi ragione di più,
visto che quello che è successo ha comunque un significato, non
solo monitorare la situazione, ma ancheportare avanti un confronto
per capire le dinamiche dell'applicazione delle normative
vigenti.
Tengo a rammentare che la deliberazione del 26 gennaio 2007 n.
135 trattava in maniera specifica l'affidamento di servizi
socio-sanitari, socio-educativi e socio-assistenziali da parte
della Regione, degli enti locali, dell'azienda USL e tutto il
resto. Questa deliberazione era stata presa dalla Regione in
funzione di un adeguamento a una direttiva e quindi al d.lgs. del
2006, che faceva riferimento al codice dei contratti pubblici
relativi a lavori, servizi e forniture. La suddetta deliberazione
della Giunta regionale costituiva il frutto di un lavoro di gruppo
che era stato portato avanti, un gruppo interistituzionale composto
da rappresentanti degli Assessorati regionali sanità e attività
produttive, del CELVA, del Comune di Aosta e delle tre centrali
cooperative (Fédération, Lega delle cooperative, UNCI), e
appositamente costituito sul tema dell'affidamento di servizi
socio-sanitari e socio-educativi. In particolare, la direttiva
aveva l'obiettivo di attribuire un maggiore peso alla cooperazione
sociale, specie con la previsione di cui all'articolo 6 della
direttiva; quindi si identificavano gli ambiti, si sottolineava
l'importanza della cooperazione all'interno dell'azione che si
doveva portare avanti in questi ambiti e si confermava con un
rapporto di confronto costante e continuo l'importanza delle forze
cooperativistiche locali. A seguito dell'entrata in vigore della
deliberazione della Giunta regionale del maggio 2003, che era la
prima deliberazione che aveva dato l'avvio all'attenzione di
questo, quella del 26 gennaio 2007 andava quindi a riprecisare le
norme di affidamento dei servizi socio-sanitari e socioeducativi.
In queste direttive si andavano a individuare le procedure di gara,
e tutto questo dovrebbe garantire quella funzionalità, così come
gli obiettivi che erano stati dati.
Per quanto riguarda la Regione, quindi, noi abbiamo sempre agito
di conseguenza, e a dimostrazione di quanto sto dicendo, si
evidenziano i seguenti servizi che sono stati effettuati dalla
direzione e dai servizi, assolutamente gestiti dalle cooperative
valdostane: servizi di accompagnamento, integrazione e assistenza
per le persone con disabilità; soggiorni climatici per le persone
con disabilità; fornitura pasti ai Centri educativi assistenziali
per persone con disabilità di Hône e Champdepraz; gestione del
Servizio di accoglienza di emergenza per le donne sole e/o con
minori; gestione della comunità per minori; gestione
dall'assistenza educativa a domicilio (ADE).
Credo che il succo della vostra interpellanza attenga alla gara
espletata dal Comune di Aosta. Evidentemente per la gara espletata
dal Comune di Aosta, al di là delle risposte che le potrà dare il
suo Assessore al Comune, il nostro compito sarà quello di
continuare a valorizzare l'attività delle cooperative sociali e di
mantenere questo contatto che finora c'è stato con esse, in più
monitorando la situazione per appurare, alla luce di quello che è
accaduto, se la direttiva approvata risponde agli obiettivi di
tutela che ci eravamo dati e su cui abbiamo lavorato. Sarà anche
necessario - come dite nell'interpellanza - incontrare le nuove
cooperative che si sono evidenziate con i nuovi appalti per capire
le dinamiche e i ragionamenti che faranno. Su questo mi impegno ad
avere un dialogo e un confronto.
Si dà atto che, dalle ore 16,14, presiede il Vicepresidente
Lanièce e che, dalle ore 16,19, presiede il Vicepresidente
Tibaldi.
Presidente
- La parola alla Consigliera Squarzino
Secondina.
Squarzino (Arc-VA)
- Prendo atto della risposta
dell'Assessore, però non ne sono soddisfatta e spiego perché. Non
ho voluto prima far tutta la storia, perché mi sembrava che su
questo tema fossimo già tornati molte volte in Consiglio, non solo
sugli appalti, ma più in generale anche sul tema delle cooperative
sociali, dei contratti di lavoro... Qui, lei, sembra dire: "sì, il
problema lo avevamo intravisto, ci siamo dati da fare, abbiamo
fatto qualcosa, quel che potevamo fare lo abbiamo fatto, quindi
siamo tranquilli"! Io non credo, Assessore; posso capire la sua
buona fede, ma credo che questo sia un ambito molto ampio in cui
lavorare. Non ho alcun Assessore al Comune di Aosta, perché lei mi
ha detto: "il vostro Assessore"... purtroppo, o per fortuna, al
Comune di Aosta il nostro gruppo è all'opposizione...
(interruzione dell'Assessore La Torre, fuori
microfono)
... la confusione non so dove sia, credo che il 25 maggio farà
chiarezza su tutto.
Comunque... perché non sono soddisfatta? Avete detto: "abbiamo
visto le cose, abbiamo costituito un gruppo di lavoro, sulla base
di questo abbiamo emanato una direttiva che è datata 26 gennaio
2007"; quindi è più di un anno che la direttiva è stata emanata, ma
non ho sentito nel suo "excursus" individuare una data in cui si
sia detto: "lo stesso gruppo che abbiamo costituito per analizzare
la situazione e vedere come intervenire meglio in questo settore,
questo gruppo non è stato interpellato per monitorare la
situazione"...
(nuova interruzione dell'Assessore La Torre, fuori
microfono)
... lo sarà adesso... adesso, non so quando lo sarà... con lei
Assessore ancora o... con un altro Assessore? E poi lo farà l'altro
Assessore? Lo sarà adesso; ma ripeto è più di un anno che questa
direttiva è stata emanata, lo scorso anno nel 2007 sono stati
banditi diversi appalti, alcuni che hanno fatto emergere il
problema di cui si diceva oggi, cioè che alcuni recenti appalti per
la gestione dei servizi sociali hanno visto l'affidamento a
cooperative o a società provenienti da fuori Valle, affidamento di
servizi che finora erano stati gestiti da cooperative locali. È
successo questo fatto nuovo, ma non ho visto alcun gesto di
attenzione da parte dell'Amministrazione; abbiamo letto sui
giornali delle preoccupazioni da parte di cooperative, ma non
abbiamo visto da parte dell'Amministrazione regionale un'attenzione
a questo. Sarebbe stato sufficiente almeno...
(interruzione del Presidente della Regione, fuori
microfono)
... il problema non è cooperative rosse, bianche, gialle o blu!
Il problema è diverso, Presidente; non può intervenire con una
battuta senza aver letto l'interpellanza e senza aver seguito il
nostro scambio di opinioni!
Mi sarebbe sembrato utile, dopo che la federazione delle
cooperative ha espresso un po' di preoccupazione, che ci fosse
stato un monitoraggio sulla situazione. Non sto dicendo in questo
momento che la deliberazione n. 135/2007 sia fatta male o bene, non
ho gli elementi per dirlo, e non sono neppure io che ho gli
strumenti per farlo. È proprio quel gruppo di lavoro che avete
nominato e che vi ha dato i suggerimenti per quella deliberazione,
che dovrebbe tornare, riflettere sulla situazione e chiedersi se
gli esiti avuti sono quelli che si volevano ottenere. Forse sì,
sarà così, ma per adesso non è stato così, Assessore! E ripeto, lei
non mi sa dire, oggi, la data in cui si incontrerà questo gruppo di
lavoro e io non penso che lei, con tutto il lavoro che ha da fare
in questo periodo pre-elettorale, con i problemi così urgenti, si
occupi di attivare questo gruppo di monitoraggio! Se lo farà, le
prometto che farò un comunicato stampa ufficiale in cui le farò i
miei elogi... prima cosa.
Seconda cosa: lei è stato abbastanza patetico quando ha detto
che sono molti i servizi che sono affidati alle cooperative sociali
che sono in Valle, e io mi aspettavo un lungo elenco. Sono tutti
servizi marginali, servizi per disabili, per donne sole, per
minori, l'assistenza educativa domiciliare che è questione di poche
decine di numeri, ma i grandi servizi - i pasti, eccetera - le
stesse colonie, i centri estivi? Lei ha parlato di centri estivi
per disabili, e mi va bene, ma tutti gli altri non sono affidati a
cooperative locali. Io non so se questo sia giusto o
sbagliato...
(nuova interruzione dell'Assessore La Torre, fuori
microfono)
... l'Assessore ha un modo di dialogare che è anche cortese,
quindi accolgo il suo interloquire. L'Assessore mi sta dicendo:
"chi, più di noi, sarebbe contento che tutte le cooperative
locali"... ma Assessore, non basta dire "sarei contento se"... cosa
fate perché questo avvenga? Perché qui c'è un problema e l'ho
sottolineato nell'interpellanza, al secondo punto, ho messo questo
punto che è fondamentale; ripeto, non sto dicendo se sono migliori
o peggiori gli uni o gli altri, dico solo che è vero che le
cooperative che vincono un appalto, se arriva dall'esterno, sono
per contratto obbligate a utilizzare il personale del posto, se
questo vuole, ma ci sono due elementi da tenere in considerazione.
Primo: la testa pensante - come dico sempre io -, la struttura
organizzativa, cioè la dirigenza è collocata fuori Valle e non è
più quella in Valle come struttura pensante che programma e decide.
Seconda cosa: viene utilizzato il personale che è stato preparato
professionalmente dall'altra cooperativa. Allora mi chiedo: tutto
il "know how" che una cooperativa del posto crea, dove va a finire?
Va a finire ad altre cooperative che hanno vinto un appalto facendo
riferimento non so a quale "know how", non certamente a quello
formato dalle cooperative locali! Credo che questo sia un
problema.
Ripeto, non ho la risposta; intanto, perché non sono al suo
posto, Assessore, e non ho tutti gli elementi, ma credo che anche
lei non abbia la risposta. Credo che il continuare a lavorare con
questo gruppo istituzionale e soprattutto monitorare la
situazione... perché se non monitorate la situazione, andate avanti
giorno dopo giorno, a volte un appalto funziona, a volte l'altro
non funziona e non si hanno elementi... e poi, Assessore, ne
approfitto se lei permette, di richiamare la sua attenzione - come
avevo già richiamato più volte l'attenzione dell'Assessore
Marguerettaz e dell'Assessore Fosson - sui contratti delle
cooperative sociali. Ci sono alcuni temi che continuiamo a proporre
in quest'aula, e che non trovano risposta, non so perché; altri
temi che proponiamo, ma che sono alla vostra attenzione e che
interessano soprattutto voi, su quei temi lì trovate le risposte,
giustamente! Ma questi temi delle cooperative sociali riguardano
circa 1.000 lavoratori della Valle, che forse non sono persone così
incanalate per cui sono tutte di un settore, per cui votano tutte
un Assessorato o l'altra persona o l'altra ancora, ma sono persone
il cui voto è suddiviso fra tanti partiti e forse è per questo che
a voi non interessa? Spero che non sia per questo!
Credo che mille precari, mille lavoratori che hanno difficoltà
con i loro contratti e che potrebbero, a mio avviso... se ci
fossero, qui, degli appalti locali che in qualche modo introducono
delle clausole perché non ci siano dei subappalti che fanno
diminuire ulteriormente lo stipendio di queste persone, allora qui
non sono mille agricoltori, è vero, non sono mille
agricoltori...
(nuova interruzione dell'Assessore La Torre, fuori
microfono)
... Assessore, non sto parlando a lei direttamente! Chiudo, ma
su questo tema, Assessore, torneremo anche in assestamento di
bilancio... quel che è possibile oggi non rimandiamolo a
domani!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK