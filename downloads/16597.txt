Consiglio Regionale della Valle d'Aosta - Oggetto del Consiglio n. 2997 del 11 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 2997 del 11 marzo 1998 - Resoconto
SEDUTA ANTIMERIDIANA DELL'11 MARZO 1998
OGGETTO N. 2997/X Misure adottate per diminuire i rischi
derivanti dall'inquinamento elettromagnetico. (Interrogazione)
Interrogazione Avendo avuto notizia, dai mezzi d'informazione
locali, della costituzione in Aosta di un Comitato per la
prevenzione dei rischi derivanti dall'inquinamento
elettromagnetico;
Ritenuto che il problema sussista effettivamente, e soprattutto
in Aosta, ove sono presenti impianti base per telefonia cellulare,
radiotelevisiva e simili;
il sottoscritto Consigliere regionale
Interroga
la Giunta regionale per conoscere quali misure amministrative e
legislative sono state adottate per diminuire i rischi derivanti
dall'inquinamento elettromagnetico e per favorire la
delocalizzazione fuori dai centri abitati degli impianti base per
telefonia cellulare, radiotelevisivi e altri, al fine di
salvaguardare la salute della popolazione.
F.to: Lanièce
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (PVA-cU) Il tema dell'inquinamento derivante da campi
elettrici, magnetici ed elettromagnetici si è posto in questi
ultimi anni al centro dell'attenzione pubblica, c'è una sensibilità
indubbiamente crescente su queste tematiche anche legate alla
crescente infrastrutturazione del territorio e alla diffusione non
solo di elettrodotti, ma anche di antenne e di sistemi di
teletrasmissione. Questa sensibilità si esprime anche con richieste
di verifiche, controlli, petizioni, lettere, come ben conosciamo
anche nella realtà della città di Aosta.
Il problema ha tre aspetti. C'è un aspetto di carattere più
paesaggistico, che riguarda l'impatto visivo che elettrodotti e
impianti di telecomunicazione hanno nel territorio; c'è poi un
aspetto di carattere urbanistico nel senso che la disciplina è
rimasta a lungo incerta anche a livello nazionale rispetto a
comportamenti diversi delle varie amministrazioni comunali,
localizzazione dei siti eccetera; c'è poi un aspetto di carattere
prevalentemente sanitario legato ai possibili effetti che possono
provenire dalle onde derivanti da questi impianti.
Per quanto riguarda il primo punto, sull'aspetto paesistico
evidentemente abbiamo uno strumento di intervento a livello
regionale costituito dall'autorizzazione nelle zone sottoposte a
vincolo paesaggistico ai sensi della n. 1497 o ai sensi della legge
Galasso. Quindi già da tempo si presta attenzione e si cerca di
limitare le conseguenze dal punto di vista ambientale tenendo
presente comunque la necessità di dotare il territorio della
richiesta infrastrutturazione.
Per quanto riguarda l'aspetto urbanistico, questo è stato
affrontato nella legge urbanistica che abbiamo approvato in
Consiglio regionale la scorsa settimana in cui è stato previsto che
gli impianti di telecomunicazione devono essere localizzati in siti
ben precisi, individuati attraverso una pianificazione di cui è
stata affidata la competenza alle comunità montane. Con la legge
regionale quindi siamo andati a disciplinare quest'aspetto
pianificatorio.
Per quanto riguarda l'aspetto sanitario, con l'istituzione
avvenuta da poco più di un anno dell'ARPA la Regione si è dotata
dello strumento per questo tipo di verifiche. In effetti, in alcuni
casi che sono stati segnalati e per i quali sono state richieste
verifiche - via Monte Emilius, vicino ad una centrale ENEL, o in
viale della Pace, vicino agli impianti della TELECOM - l'ARPA ha
provveduto a fare delle verifiche e i risultati sono sempre stati
tali da tenersi al di sotto delle soglie attualmente previste dalla
normativa nazionale.
C'è però da dire che la normativa nazionale è ancora in fieri,
proprio nelle scorse settimane è stato depositato un disegno di
legge del Governo, c'erano già disegni di legge di iniziativa di
gruppi parlamentari, ma adesso c'è una proposta del Governo fatta
di concerto fra Ministero dell'ambiente, Ministero della sanità e
Ministero dei trasporti che prevede una disciplina organica della
materia dei campi elettromagnetici e dei parametri ben precisi.
Su questa base ovviamente sarà possibile anche per la Regione
Valle d'Aosta andare con una propria legge a disciplinare in modo
adeguato rispetto al suo territorio, però dobbiamo aspettare che si
sia consolidata questa normativa a livello nazionale perché in
questo momento è notevolmente incerta, nel frattempo operiamo
attraverso i controlli basandoci sui dati dei decreti che finora
sono usciti.
Voglio anche sottolineare che l'attenzione con cui è stato
affrontato questo problema ci ha portato anche ad organizzare uno
specifico momento di riflessione che si è svolto la settimana
scorsa, organizzato dagli Assessorati dell'ambiente e della sanità
insieme al CO.RE.RAT. proprio per fare il punto della situazione
con la partecipazione dei massimi esperti dell'Istituto superiore
della sanità, del Ministero dell'ambiente e delle società che
operano in questo campo e che provocano l'inquinamento, cioè ENEL,
TELECOM e RAI. È stato un incontro molto utile perché ci ha
permesso di avere un quadro completo di quello che si sta muovendo
a livello nazionale anche per quanto riguarda gli aspetti
giuridici, quindi credo che possiamo tranquillizzare i cittadini
per quanto riguarda i controlli che vengono fatti laddove vengono
richiesti e che in nessun caso finora hanno indicato livelli di
pericolo, cioè siamo al di sotto delle soglie che erano state
preventivate. Però queste soglie possono e probabilmente saranno
abbassate dai provvedimenti normativi in corso anche se a livello
scientifico c'è un dibattito molto ampio e non ci sono ancora
certezze in questo campo e quindi bisognerà prefigurare al più
presto - penso all'inizio della prossima legislatura - un
provvedimento normativo a livello regionale che recepisca le
normative a livello nazionale e dia un assetto definitivo alla
questione.
Presidente Ha chiesto la parola il Consigliere Lanièce.
Lanièce (Aut) Prendo atto della risposta fornitami
dall'Assessore Riccarand da cui si evince la volontà da parte della
Giunta regionale di aspettare il disegno di legge che è stato
presentato a livello nazionale per poi verificare la possibilità di
legiferare in materia in campo regionale.
Anch'io ho partecipato al convegno che si è svolto in questa
settimana dal quale sono emerse alcune situazioni e nel quale si è
cercato di fare un po' di chiarezza cercando di confortare i
cittadini di Aosta preoccupati per la presenza di questo traliccio
che poteva portare forti conseguenze per quanto riguarda
l'inquinamento elettromagnetico.
È vero che i cittadini hanno formato un Comitato per la
prevenzione dall'inquinamento elettromagnetico, ma è anche vero che
le risposte fornite in quella sede erano risposte non completamente
esaustive perché se da un lato si è riferito dei controlli
effettuati da parte dell'ARPA sia per quanto riguarda il traliccio
presente in viale della Pace, sia per quanto riguarda i problemi
esistenti in via Monte Emilius, dall'altro si sono paventati anche
timori per le conseguenze di lungo periodo perché i controlli, come
si sa, vengono fatti nel breve periodo e il timore dei cittadini è
per gli effetti di lungo periodo.
Penso che questo sia un problema importante in quanto investe la
salute pubblica, quindi rivolgo all'Assessore e alla Giunta
regionale l'invito a seguire questo problema tenendo conto delle
lamentele dei cittadini e a porre dei limiti, inizialmente con
l'ARPA e poi con un sistema normativo regionale, non appena ci sarà
la normativa nazionale per cercare di prevenire l'inquinamento
elettromagnetico.
Aggiungo solo una cosa che mi avevano fatto presente i promotori
della petizione: sembra che l'installazione di un settore
dell'antenna presente in viale della Pace non abbia ancora dal ?94
il parere dell'USL per quanto riguarda l'istanza di installazione;
questa mi sembra una cosa un po' assurda, quindi invito l'Assessore
a farsi portavoce di questa richiesta e a verificare di persona se
è vero, come risulta da quest'atto del Comune di Aosta, che una
parte del settore di quest'antenna non è stata ancora autorizzata
con parere dell'USL. Questo sarebbe anche un primo segnale della
volontà dell'Amministrazione regionale di tener conto di questo
problema e di venire incontro alle esigenze di questi cittadini che
hanno solo posto in evidenza un problema importante perché riguarda
la salute pubblica. Questo è un invito che rivolgo all'Assessore e
spero che si faccia portavoce di questo problema anche presso il
Comune di Aosta per verificare quest'anomalia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK