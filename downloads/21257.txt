Consiglio Regionale della Valle d'Aosta - Oggetto del Consiglio n. 1164 del 23 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1164 del 23 febbraio 2005 - Resoconto
OGGETTO N. 1164/XII - Progetto per la disponibilità a tutti gli
enti territoriali di informazioni anagrafiche delle persone
fisiche. (Interrogazione)
Interrogazione
Premesso:
- che tra i numerosi progetti avviati nell'ambito del Piano
pluriennale per lo sviluppo del sistema informativo regionale
figura il completamento del Centro Smistamento Informazioni
Anagrafiche (CSIA);
- che tale progetto dovrebbe rendere disponibili a tutti gli
enti territoriali le informazioni anagrafiche delle persone fisiche
sul territorio;
ciò premesso, i sottoscritti Consiglieri regionali
Interrogano
l'Assessore delegato per sapere:
1) quali sono gli enti coinvolti e in quali forme collaborano
o compartecipano alla realizzazione del progetto di cui in
Premessa;
2) a che punto è il completamento del progetto, a quanto
ammontano le risorse finora impegnate e quelle necessarie per
ultimarlo;
3) quali sono le informazioni anagrafiche trattate e se il
loro trattamento è compatibile con le norme vigenti in
materia;
4) se tali informazioni sono liberamente trasferibili tra gli
enti (o i soggetti) interessati oppure se sussistono vincoli
normativi in tal senso.
F.to: Tibaldi - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Devo ringraziare il Consigliere Tibaldi per
darmi modo di rappresentare un progetto che gli era sconosciuto,
perché di un progetto che beneficia di una convenzione sottoscritta
con 74 Comuni, se il Consigliere Tibaldi può dire che è un progetto
sconosciuto...
In risposta alla prima domanda, il progetto riguardante il
Centro smistamento informazioni anagrafiche - "CSIA" - è stato
impostato nel corso del 2002 da un gruppo di lavoro costituito da
rappresentanti del Dipartimento enti locali, da rappresentanti del
Dipartimento sistema informativo e da rappresentanti dei Comuni, i
segretari comunali. Tale gruppo di lavoro è stato coordinato da un
apposito comitato istituito con una deliberazione di Giunta, n.
785/2003, ed era formato da una serie di dirigenti: Coordinatore
del Dipartimento enti locali, Coordinamento del "DSI", Caposervizio
del Registro delle imprese, Albo delle imprese artigiane, 2
rappresentanti effettivi e 2 supplenti del Consiglio permanente
degli enti locali, un rappresentante effettivo e uno supplente
dell'Associazione regionale dei segretari comunali, un responsabile
effettivo e un supplente dei servizi demografici dei Comuni della
Valle d'Aosta, designati sempre dal Consiglio permanente degli enti
locali.
Allo stato attuale Regione e Comuni hanno firmato 74
convenzione, in cui il ruolo della Regione consiste nel gestire per
conto del Comune una base dati di lavoro normalizzata e
strutturata, contenente copia dei dati anagrafici del Comune,
aggiornata quotidianamente dalle variazioni dell'anagrafe di
gestione proveniente dal Comune; la necessità di disporre di una
base dati normalizzata deriva sia dall'obiettivo di distinguere la
base dei dati di gestione da quella di smistamento, sia dalla
necessità di limitare gli impatti gestionali sul Comune,
uniformando le informazioni secondo codificazioni comuni
all'interno del sistema "CSIA"; creare al fine di fornire un
supporto adeguato per favorire la partecipazione attiva dei Comuni
all'iniziativa ed in considerazione del loro numero limitato e
delle loro modeste dimensioni demografiche e per ragioni di
economicità un unico server centrale presso l'Amministrazione
regionale, che gestirà per conto del Comune l'intero processo di
normalizzazione, strutturazione e manutenzione temporale della base
dati.
Sempre nei compiti della Regione vi è quello di collegare in via
telematica il Comune alla rete telematica di interscambio
anagrafico, fornire al Comune gli strumenti "hardware" e "software"
per il collegamento, la gestione e lo scambio dei dati qualora gli
strumenti in dotazione al Comune non siano idonei, garantire il
funzionamento del sistema anche mediante l'addestramento e
l'aggiornamento del personale comunale addetto alla assistenza e
alle attività comunali di formazione del personale, curare
l'Amministrazione del sistema e la sua evoluzione tecnologica,
assicurare la riservatezza dei dati in transito sul server
regionale e garantire le funzioni di controllo accessi per la
sicurezza dei dati stessi, fermo restando gli impegni che in tal
senso vengono assunti per quanto di sua competenza dal Comune,
realizzare un adeguato sistema di monitoraggio e di controllo per
la affidabilità complessiva del sistema, anche in relazione alle
previste integrazioni con progetti a livello interregionale e
nazionale, consentire al Comune nei limiti di quanto previsto dalla
normativa vigente sulla riservatezza dei dati personali la
consultazione controllata e differenziata, ad esclusivo uso interno
delle informazioni contenute nella banca dati relativi alle persone
giuridiche iscritte alla Camera di commercio di Aosta.
I Comuni da parte loro si impegnavano alle seguenti funzioni:
essere collegati in via telematica alla Regione di interscambio
anagrafico secondo le procedure stabilite dalla Regione, installare
e utilizzare gli appositi strumenti "hardware" e "software" per il
collegamento e la costituzione della base dei dati e per il suo
costante aggiornamento, nonché per lo scambio dei dati,
comunicazione e trasmissione nel rispetto degli standard di
utilizzo prestabiliti, mettere a disposizione della Regione le
informazioni, la documentazione e i dati per il popolamento della
base dati del Comune garantendo il regolare aggiornamento e la
corretta continuità, garantire concordando con la Regione tempi e
modalità, la partecipazione del personale addetto ad adeguate e
periodiche attività di formazione, garantire l'aggiornamento
quotidiano dei dati provenienti dall'anagrafe di gestione e
assicurare qualità e completezza dei dati forniti al fine di
assicurare la attendibilità e la coerenza del sistema nel suo
complesso; infine, garantire la riservatezza dei dati in transito
sulla rete telematica di interscambio anagrafico ed il rispetto
delle procedure di sicurezza adottate sia per quanto riguarda le
funzione di controllo accessi sia per quanto riguarda il
ricevimento e l'utilizzo dei dati, fermi restando gli impegni che
vengono assunti e garantiti per quanto di sua competenza dalla
Regione, attivare e mantenere funzionante il collegamento dei
propri sistemi anagrafici con il sistema di interscambio in vigore,
garantendo soluzioni di continuità al sistema, provvedere
all'adeguamento dei propri sistemi anagrafici alle regole di
interscambio, fornire la propria collaborazione alla definizione
concordata delle modalità tecniche ed operative necessarie per lo
scambio di informazioni istituzionali tra le diverse
amministrazioni pubbliche con particolare riferimento alla
definizione dei profili di accesso e alle misure di sicurezza.
L'architettura di questo sistema si pone l'obiettivo di ricevere
quotidianamente l'aggiornamento delle informazioni demografiche da
parte dei Comuni, di controllare la completezza dei movimenti - i
movimenti senza codice fiscale vengono scartati -, di normalizzare
le informazioni relative a Comuni di nascita, stato civile e
relazioni di parentela secondo le codificazioni "ISTAT", di
notificare al Comune i movimenti scartati attraverso e-mail, di
inserire i dati sulla base dati copia rispettiva, di definire e
mantenere le regole di normalizzazione sulla base delle
caratteristiche dei dati inviati, di smistare i flussi verso le
strutture dell'Amministrazione regionale, ad esempio quella dei
buoni carburante, rispettando i principi di pertinenza e non
eccedenza del dato. Il sistema mette altresì a disposizione degli
utilizzatori a titolo non oneroso i dati relativi alle imprese del
territorio provenienti dalla banca dati del registro imprese,
aggiornati con cadenza quindicinale con flussi inviati dalla
società consortile delle Camere di commercio ("Infocamere").
Il sistema permette di accedere alle informazioni secondo 2
modalità: una "on line" mediante un accesso Web garantito dai nodi
applicativi messi a disposizione della Regione, oppure con
certificati di criptografazione da "PC" del Comune, in cui
l'operatore può controllare posizioni individuali sulle
informazioni accessibili in relazione al proprio profilo di
accesso; una modalità "off line" o "batch" in cui le informazioni
sempre definite in base ad uno specifico profilo di accesso vengono
smistate con flussi per poter essere trattati da sistemi
informativi di settore (buoni carburante, sanità...).
Seconda domanda, il sistema applicativo centrale, realizzato in
architettura Web, è stato collaudato a maggio 2003, a seguito del
collaudo sono state portate avanti le attività di avvio dei Comuni
sul territorio secondo una priorità data dal mix dei seguenti
elementi: convenzione firmata, nodi di interscambio e connessioni
di rete funzionanti, sistemi demografici comunali con funzioni di
interscambio operative, qualità e completezza dei dati con
particolare riferimento ai codici fiscali. Allo stato attuale sono
operativi 29 Comuni corrispondenti al 60% della popolazione sul
territorio.
Le difficoltà principali sono le seguenti: connessioni di rete e
infrastrutture non sempre funzionanti unite a problematiche di
interconnessione fra rete regionale e reti comunali, qualità e
completezza dei dati a livelli non sempre accettabili, sistemi
informativi demografici differenti presso i vari Comuni, sistemi
informativi demografici in fase di sostituzione e mancanti delle
funzioni di interscambio, la cui realizzazione è di competenza
comunale.
Rispetto alle risorse finanziarie, abbiamo le risorse per
l'analisi funzionale e la progettazione, 44.400,00 euro, per la
realizzazione 61.329,60 euro, per l'adeguamento evolutivo 10.752,00
euro, per l'avviamento 40.320,00 euro, per completare l'avviamento
- questa è una stima - 60.000,00 euro. Nelle risorse elencate non
sono contemplati i costi di sostituzione dei nodi di
interconnessione - i computer -, poiché facenti parte del ciclo
ordinario di sostituzione dei "PC" dell'Amministrazione né i costi
di trasloco di linee telefoniche fortemente dipendenti da traslochi
di alcune sedi comunali. Non sono altresì contemplati i costi di
adeguamento dei sistemi demografici comunali, poiché risultano a
carico dei Comuni e non della Regione.
Il tempo per la conclusione non è stimabile, perché dipendente
dai seguenti fattori: forte dipendenza dai sistemi demografici
comunali, molti Comuni stanno cambiando i propri sistemi
informativi con nuovi sistemi con specifiche di interscambio non
presenti e non adeguate; è allo studio un'integrazione con i nuovi
sistemi nazionali che il Ministero dell'interno sta avviando a
livello nazionale. Le problematiche non sono di tipo tecnico quanto
legate a qualità e competenza dei dati e dal rispetto dei reciproci
obblighi da parte dei Comuni, nonché di cambiamenti in atto a
livello nazionale.
In risposta alla terza domanda, le informazioni anagrafiche sono
di 2 categorie, nell'ambito delle persone fisiche abbiamo i dati
anagrafici, i dati di residenza, i dati elettorali, i dati di stato
civile, i dati di stato di famiglia; per le persone giuridiche,
consistenti nella messa a disposizione delle informazioni acquisite
dalla Regione dalla società "Infocamere" raggruppate negli insiemi
omogenei, dati di impresa e dati dei soci. Il trattamento delle
informazioni viene autorizzato dai titolari delle informazioni,
ovvero i Comuni, e viene effettuato ai soli fini istituzionali da
parte dei soggetti pubblici e rispetta il principio di pertinenza e
non eccedenza previsti dalla legge, principio che si traduce in
profili utente specifici per l'accesso al sistema. Tali profili
permettono la fruizione delle sole informazioni necessarie ai fini
istituzionali e definite da leggi o regolamenti, per esempio il
servizio buoni carburanti potrà accedere a dati di residenza ma non
a dati elettorali o di stato civile in quanto eccedente rispetto
alle proprie competenze.
La gestione della profilazione utente rispetta le misure minime
di sicurezza definite dall'articolo 33 del disegno di legge n.
196/2003, codice in materia di protezione dei dati personali, in
particolare l'autenticazione informatica attraverso "login" e
"password" non accessibile su sistema applicativo, l'adozione di
procedure di gestione delle credenziali attraverso il
coinvolgimento del Dipartimento enti locali del Dipartimento
sistema informativo dei Comuni, utilizzazione di un sistema di
autorizzazione, aggiornamento periodico dei singoli incaricati
attraverso comunicazioni provenienti dal Comune, protezione degli
strumenti elettronici e dei dati rispetto a trattamenti illeciti
nell'ambito delle politiche adottate per la rete
dell'Amministrazione regionale, adozione di procedure per la
custodia di copie di sicurezza e ripristino dei dati e dei sistemi
attraverso le regole definite dall'"outsourcer" nel sistema "INVA
S.p.a.".
Infine, ultima domanda, il trasferimento previsto esclusivamente
verso altri enti pubblici è vincolato alla autorizzazione da parte
dei singoli Comuni attraverso il comitato istituito con
deliberazione di Giunta del marzo 2003; il trasferimento avviene
definendo un apposito profilo utente sulla base dei fabbisogni
informativi necessari e definiti istituzionalmente da una legge, un
regolamento o altro riferimento ufficiale. Per ogni ente
richiedente e per ogni profilo definito viene predisposta una
apposita scheda, che definisce tutte le caratteristiche di
dettaglio del profilo fino al dato elementare.
Si dà atto che dalle ore 11,51 presiede il Presidente
Perron.
Président - La parole au Conseiller Tibaldi.
Tibaldi (CdL) - Ringrazio l'Assessore per la risposta che direi
è completa rispetto ai quesiti posti dall'interrogazione. Alcune
considerazioni. La prima, non vogliamo assolutamente mettere in
discussione la validità e la forte innovatività del progetto, che è
giusto che venga completato e sia perfettamente funzionante.
Vorremmo sollevare alcune perplessità sul trattamento di certi
dati, perplessità sollevate a suo tempo nel 1999 con una nota del
Ministero dell'interno, ripresa nella deliberazione n. 785 che ha
citato l'Assessore, dove il Ministero evidenziava 3 questioni:
l'esigenza che questo centro di smistamento delle informazioni
anagrafiche fosse privo di funzioni di gestione ed elaborazione di
dati anagrafici, di cui devono rimanere titolari le singole
amministrazioni comunali, e questo è stato poi osservato; il
divieto di trasferire l'anagrafe presso enti diversi dal Comune,
perché rimane il Comune l'ente titolare dei dati e l'ente che li
può gestire; il fatto che siano solo certi soggetti pubblici ad
utilizzare questi dati per fini istituzionali. Una nota che è stata
osservata, tanto che le 74 convenzioni siglate la riprendono "in
toto".
Quali sono le perplessità? La prima è di carattere tecnico,
citata e ammessa dall'Assessore, e riguarda i problemi di
connessione fra rete regionale e singoli terminali comunali. È un
problema che si ripropone anche nel turismo, ne abbiamo parlato più
volte con l'Assessore Caveri, quando c'è questa difficoltà ad
acquisire dati dai singoli comprensori, vuol dire che la rete di
connessione regionale ha delle difficoltà che non sono state ancora
risolte. Questo ci dispiace alla luce delle ingenti risorse che
l'Assessorato alle finanze sta spendendo in questa direzione,
quindi è opportuno che la connessione di rete regionale trovi una
sua compatibilità e funzionalità oggi inesistente.
La seconda perplessità riguarda i possibili trattamenti
illeciti. Lei oltre ad illustrare una sequela di funzioni e di
precauzioni nel rispondere alla interrogazione, che riguardano il
funzionamento di questo centro di smistamento, ha dato ampia
garanzia sull'utilizzo esclusivamente istituzionale dei dati; però
la Valle d'Aosta ha vissuto un precedente pericoloso, una
dimostrazione di disinvoltura per avere talvolta utilizzato questi
dati per fini non istituzionali. Vedo che non ricordate, è il caso
del presidente del "CELVA" che ha utilizzato i dati in occasione
della campagna elettorale del 2004 per sostenere un candidato. Un
domani che si crea questo sistema, sarebbe opportuno che certe
formule di garanzia trovassero concretezza nella realizzazione del
sistema, ovvero che fossero i soggetti pubblici ad utilizzarli per
fini istituzionali, per evitare di trovarci a sorprese poco
gradevoli dove dati anagrafici sono stati usati per una mera
propaganda elettorale.
Con queste perplessità e con l'auspicio che le precauzioni da
lei annunciate, trovino realizzazione concreta, la ringraziamo per
la risposta fornita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK