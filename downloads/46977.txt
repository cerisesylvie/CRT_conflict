Consiglio Regionale della Valle d'Aosta - Oggetto del Consiglio n. 3325 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3325 del 21 febbraio 2024 - Resoconto
OGGETTO N. 3325/XVI - Interpellanza: "Politiche del lavoro
attuate dalla Regione per fronteggiare le problematiche
occupazionali".
Bertin (Presidente) -
Punto n. 33. Consigliere Marquis, a
lei la parola.
Marquis (FI) -
A seguito della giornata che c'è stata in
cui si è parlato di orientamento e di politiche del lavoro, ho
trovato un interessante articolo sul giornale locale che ha
raccolto le testimonianze da parte degli attori che hanno
partecipato a quest'incontro e sostanzialmente questa è stata
l'occasione per parlare del tema a 360 gradi, dove sostanzialmente
è emersa la situazione in Valle d'Aosta del rapporto tra domanda e
offerta di lavoro e dove è stato dato spazio un po' alle
problematiche, dove si dice che ricettività, commercio, edilizia e
imprese cercano disperatamente personale e che c'è una difficoltà a
far parlare la domanda e l'offerta, perché mancano scuole di
formazione professionale e c'è una popolazione attiva anche in
Valle che sta diminuendo, quindi c'è una carenza vera e propria di
risorse umane, quindi ci sono dei problemi - che vengono definiti
poi nell'articolo di carattere strutturale - e sui quali
bisognerebbe cercare di lavorare per trovare delle soluzioni.
A questo riguardo è da un po' che non si parla in Consiglio di
questo tema e questo articolo, con il report che è stato dato, è
stato l'occasione per porre la questione all'interno del Consiglio
regionale e dell'Aula e soprattutto per fare il punto della
situazione sul carattere generale di questi problemi.
L'interpellanza sostanzialmente chiede se si ritiene che le
politiche del lavoro che sono attuate stiano dando i risultati
attesi e se ci siano delle problematiche che assumono carattere di
natura strutturale sulle quali bisogna cercare in qualche modo
d'intervenire, perché, se non s'inverte la rotta, si rischia poi
nel tempo che le situazioni possano, anziché migliorare, diventare
anche più problematiche da gestire.
In seconda battuta: quali sono le problematiche di maggiore
preoccupazione e come si intenda fronteggiarle.
Presidente -
Assessore Bertschy.
Bertschy (AV-VdA Unie) -
La mia sarà una risposta un po'
lunga, mi dispiace, colleghi, ma il tema è talmente complesso che
la risposta va anche un po' articolata; quando si può si è più
sintetici, quando non si può, bisogna argomentare, anche perché
sennò poi il Governo non riesce a far rilevare l'attività che fa, a
nome anche della maggioranza.
Se dovessi semplificare la risposta, direi che avendo preso la
delega delle politiche del lavoro nel 2019, con un tasso di
disoccupazione al 6,6% in Valle d'Aosta e avendolo al terzo
trimestre 2024 portato al 3,2%, direi che le cose funzionano molto
bene, i problemi sono stati affrontati e superati.
È ovvio, e ce lo siamo già posti in precedenza, che il tema
invece non ha solo una natura di tipo matematico, il mondo del
lavoro è profondamente cambiato nel giro di pochi anni, il Covid,
in particolare, ha accelerato per delle persone alcune propensioni
che probabilmente erano già in via di sviluppo e si sono accelerate
proprio in quel lungo periodo d'inattività.
Oltre ai dati sulla disoccupazione che sono tutti positivi
rispetto all'anno precedente: era al 5,4%, siamo al 3,2% e,
rispetto al 2019, siamo a meno della metà su un dato italiano che è
al 7,4%. In questo momento, quindi, se vogliamo, il nostro
territorio risponde in maniera forte alla richiesta di lavoratori e
alla necessità di fornire questi lavoratori sui due canali: ridare
possibilità di lavorare a coloro che il lavoro lo perdono, quindi
la formazione, e cercare di orientare i ragazzi verso le loro
attitudini ma, allo stesso tempo, verso un mondo del lavoro che
richiede sempre più grandi professionalità per certi settori e
invece una certa attitudine ad andare a lavorare in altri.
Il dato poi è oltremodo positivo anche per quello che riguarda
l'occupazione femminile, il nostro è uno dei territori dove il
tasso di occupazione è tra i più elevati in Italia, e questo non
può che essere un dato da portare all'evidenza con il piacere di
evidenziarlo e tutto questo è grazie, evidentemente, a un mondo del
lavoro, pubblico o privato, che sa dare le risposte anche
all'occupazione femminile, e questo è di grande importanza.
Anche qui, rispetto ai dati che leggiamo a livello italiano,
siamo a una media decisamente migliore, siamo al 73,2% rispetto al
61,6%, in crescita ancora rispetto al 69,8% del 2022.
Ci sono quindi dati molto positivi.
Nonostante questo ci sono alcuni settori che fanno fatica a
trovare lavoratori che evidentemente, per loro volontà, a volte,
non intendono più andare a occupare certi settori e in altre
occasioni hanno possibilità di occupare le loro competenze in
settori nuovi dove si sono formati.
Noi abbiamo attivato tante politiche, potrei citarne alcune, ma
sicuramente sul Piano nazionale per la ripresa e la resilienza e il
piano di garanzia di occupabilità dei lavoratori... il piano
individua numerose azioni di politica attiva del lavoro destinate
ai lavoratori in cerca di nuova occupazione, rivolgendo
un'attenzione particolare ai disoccupati e percettori di
ammortizzatori sociali in assenza di rapporto di lavoro, ai
beneficiari di sostegno al reddito di natura assistenziale e ai
lavoratori fragili e vulnerabili, tra i quali i giovani Neet.
Al 31 dicembre 2023 risultano presi in carico dai centri per
l'impiego di Aosta 1971 beneficiari, di questi oltre il 50% ha
stipulato almeno un contratto di lavoro nei 180 giorni successivi
alla presa in carico, posizionando la regione tra quelle con le
migliori performances in termini di risultati rispetto alle regioni
italiane all'interno del Programma GOL.
In aggiunta, per finalizzare gli interventi del Centro per
l'impiego, è stato approvato dalla Giunta regionale, con
deliberazione 1138 in data 9 ottobre 2023, un avviso pubblico che
assegna incentivi alle piccole e medie imprese che abbiano
stipulato o intendano stipulare nuovi contratti di lavoro
subordinato a tempo determinato e indeterminato con i lavoratori
inseriti nel programma GOL, che sono i lavoratori più fragili.
Tra l'altro rifinanzieremo a breve l'avviso, perché sono
terminate le prime risorse, sono state date risposte importanti in
più settori, e l'abbiamo analizzato nel Consiglio politiche del
lavoro: anche questo evidenzia che la formazione e le competenze
acquisite permettono alle persone di tornare al lavoro attraverso
un incentivo che irrobustisce quest'azione in favore di una piena
occupazione.
Stessa cosa potremmo dire degli avvisi sui fondi
strutturali.
La cosa importante che abbiamo fatto... e qui magari lo dico
ricordando un po' la storia degli IFP: la nostra Regione è partita
più tardi di altre Regioni, in Italia si è partiti nel 2012 a
finanziare la formazione e a fare attività di formazione
professionale, in Valle d'Aosta fu l'assessore Donzel a dare
importanza a questa politica in prima fase, sviluppandola poi da
parte nostra negli anni successivi, curvandola sempre più rispetto
alle esigenze delle professionalità richieste.
Quello che facciamo noi oggi avrà una ricaduta nei prossimi
anni, quello che non si è fatto ieri lo scontiamo un po' oggi,
quindi, se fossimo partiti già da subito come altre Regioni
italiane, su certe professionalità avremmo avuto la possibilità di
contare oggi di questo lavoro.
In ogni caso la formazione professionale è diventata molto
importante, avete visto i dati di ieri sulla risposta che c'è
stata, quindi il dato in aumento della formazione professionale non
può che rassicurare certi settori, certamente non tutti.
Potrei poi evidenziare altre azioni, però il tempo scorre e
vorrei andare alla seconda domanda che è molto importante, dove si
dice quali siano le problematiche di maggior preoccupazione e come
si intenda fronteggiarle, alcune cose le abbiamo dette.
I due-tre grandi temi di preoccupazione sono:
1) su alcuni settori - e lo evidenzierà anche l'indagine che
stiamo facendo con l'Università sull'attrattività del nostro mondo
del lavoro e di alcuni settori del mondo del lavoro - l'indagine è
in corso e quando avremo un documento di prima presentazione ve lo
forniremo, proprio per dare evidenza di alcuni fattori importanti,
però su alcuni settori di lavoro è cambiata da parte delle persone
l'attenzione e soprattutto la volontà di occupare certe
professioni. Su questo bisogna insistere, si tratta di
un'attenzione che deve avere forti investimenti anche di tipo
culturale ma una volontà di cambiamento anche di certi settori, e
il lavoro per l'alleanza di qualità all'interno del Consiglio
politiche del lavoro si propone proprio questo. Direi che i primi
settori che si stanno concentrando, il settore turistico in
particolare, per cercare di cambiare questo tipo di approccio,
hanno capito che non si tratta semplicemente più di dire: "Mancano
lavoratori" ma bisogna cambiare modello e un po' modalità di
arrivare all'ingaggio delle persone.
2) Per quello che riguarda le grandi professionalità, i nostri
giovani studiano di più ma all'estero li pagano di più. Il saldo
migratorio interno è favorevole alla Valle d'Aosta e in generale a
tutte le regioni del Nord-Ovest, perché dal Sud si sale verso il
Nord, ma il saldo migratorio dei giovani studenti fino a 34 anni è
negativo per tutte le regioni italiane perché i nostri ragazzi
fuori vengono pagati mediamente il 30-40% in più con quelle
competenze, quindi questo è un dato che deve far riflettere non
tanto la piccola regione Valle d'Aosta ma il sistema Paese Italia,
perché rispetto a questo è inutile che investiamo così tanto nella
formazione e nell'istruzione, se poi non siamo capaci di pagare
queste competenze e di retribuire giustamente i nostri ragazzi.
3) Il tema della denatalità riguarda noi come tutti gli altri
territori; ieri l'assessore Guichardaz ha presentato i datti
dell'iscrizione dei primi anni di scuola, basta guardare la
piramide presentata e c'è da aver paura per il futuro, inteso che
pagheremo per molti anni la denatalità che stiamo vivendo in questo
periodo, quindi l'investimento va oltre le politiche del lavoro per
il nostro territorio ma per l'Italia nel suo complesso. Bisogna
veramente cercare di ricostruire la fiducia nel futuro per tutti e
da lì si potranno trovare le competenze e la formazione necessaria
per dare risposta non alla domanda-offerta, la domanda-offerta non
è più un problema, oggi ci sono più domande che lavoratori che
possono dare risposta.
Presidente -
Per la replica, consigliere Marquis.
Marquis (FI) -
Effettivamente il lavoro non è
considerabile solo dal punto di vista numerico, anche perché in
questi anni è cambiata la modalità di classificazione della
disoccupazione, quindi diventa anche difficile, rispetto al
passato, fare dei paragoni, però qui quello che conta molto è anche
il discorso qualitativo del lavoro, come è stato evidenziato.
Il problema è che siamo piccoli, siamo una piccola regione e -
mai come in questo momento in cui siamo interessati dalle grandi
transizioni - essere piccoli non agevola, perché siamo anche in
pochi, ci sono pochi giovani che, come è stato detto, vengono
attratti dalle opportunità che ci sono all'esterno della nostra
regione, nelle altre regioni e addirittura in altri Paesi europei,
e c'è il problema delle nascite.
In tutto questo contesto credo ci sia una cosa che sarà
determinante, che dipenderemo sempre di più dal lavoro da
importazione qui in Valle d'Aosta e questo credo che sia un fattore
chiave e importante su cui occorra lavorare, perché se è vero che
dipenderemo dal lavoro da importazione ci possono essere due
possibilità: o che ci sono persone che si trasferiscono e vengono a
vivere in Valle d'Aosta, o che ci sono delle persone che arrivano,
per dire, dal vicino Piemonte e si muovono giornalmente.
Sotto questo profilo siamo molto penalizzati sull'accesso
giornaliero alla Valle d'Aosta, tant'è che nel rapporto che è stato
predisposto e che ho trovato interessante in quest'articolo credo
che sia significativa la chiosa finale da parte della dirigente del
lavoro, del coordinatore, che dice: "Bisogna potenziare le reti dei
trasporti".
Questo credo che sia un problema che, se non riusciamo in
qualche modo ad affrontare, ci metterà nelle condizioni di avere
delle serie difficoltà nel prossimo futuro, difficoltà alle quali
non riusciremo a rimediare, perché non è solamente attraverso il
trasferimento in Valle d'Aosta di persone che possono scegliere
questo luogo per vivere con la propria famiglia, o che sennò
vengono con il telelavoro, ma credo che il problema sia che abbiamo
bisogno di gente che venga tutti i giorni in Valle d'Aosta in tutti
i settori, a partire dalla sanità, per arrivare al mondo dei
servizi e a quant'altro.
Oggi siamo profondamente penalizzati sotto questo profilo perché
le distanze oggi, tra Regioni e tra città, non si misurano più in
chilometri, si misurano in tempo.
Per fare un esempio, Torino e Milano distano ferroviariamente
129 km, la stessa distanza da Torino ad Aosta; da una parte si
arriva in 40 minuti, dall'altra parte in due ore. Questi mezzi di
trasporto non sono mezzi di trasporto che consentono di far sì che
ci sia della gente e dei lavoratori che possano arrivare da fuori
Valle con le nostre reti dei trasporti.
Allo stato attuale, l'unica soluzione possibile è che ci si
inventi qualcosa a livello tecnologico che rivoluzioni il mondo dei
trasporti, che ci siano dei veicoli individuali. Allora questo
spiazzerebbe tutti e potrebbe dare una soluzione al problema ma con
i mezzi che abbiamo a disposizione oggi non è facile vedere in
prospettiva la soluzione di questo problema.
L'unica soluzione a questo problema era disegnare una ferrovia a
doppio binario Aosta-Torino, questo sarebbe stato e sarebbe
l'investimento del secolo per guardare a una Valle d'Aosta che si
possa proiettare nel futuro dandosi una possibilità di
crescita.
Quello sarebbe un investimento, perché creerebbe dello sviluppo
economico, consentirebbe a un primario di dormire a Torino e venire
a lavorare ad Aosta se potesse arrivare in 40 minuti sul posto di
lavoro, come succede tra Torino e Milano.
Purtroppo oggi viviamo una situazione di estrema difficoltà.
Stiamo facendo quest'intervento di qualificazione sotto il profilo
ambientale ma che non risolverà alcun problema per quanto riguarda
l'economia e la crescita di opportunità di lavoro in Valle
d'Aosta.
Credo che sotto questo profilo - come ben ha detto la dottoressa
Riccardi - bisogna potenziare le reti dei trasporti: immagino che
un pensiero fosse anche rivolto al raddoppio della canna del Tunnel
del Monte Bianco, ma essenzialmente il problema sta nel trasporto
pubblico, non credo che si riferisse al mettere qualche pullman in
più per prestare servizio sulla linea, perché non è questo che può
dare la soluzione a queste questioni.
Crediamo, per chiudere l'intervento, che ci siano tanti temi che
stanno diventando di importanza strutturale e che, se non si
prendono in mano, la situazione rischia di peggiorare nel tempo e
poi diventa sempre più difficile da gestire.
Quello dei trasporti riteniamo che potrebbe essere un grande
contributo per dare soddisfazione a questa tematica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK