Consiglio Regionale della Valle d'Aosta - Oggetto del Consiglio n. 1063 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1063 del 12 gennaio 2005 - Resoconto
OGGETTO N. 1063/XII - Applicazione della legge regionale 5
febbraio 2004 n. 1 in ordine ad abusi edilizi sanabili.
(Interrogazione)
Interrogazione
Premesso che la Legge regionale 5 febbraio 2004, n. 1, dando
attuazione all'articolo 32 del D.L. 269/2003 (poi convertito nella
Legge 326/2003), ha definito le tipologie di abusi edilizi sanabili
nell'ambito del territorio valdostano;
ciò premesso, i sottoscritti Consiglieri regionali
Interrogano
l'assessore delegato per sapere:
1. quante sono le istanze di sanatoria presentate in Valle
d'Aosta, sia in termini complessivi sia in relazione alle tipologie
di abuso individuate dalla legge 1/2004;
2. a quanto ammontano le somme finora versate a titolo di
oblazione e di oneri concessori e quali sono le previsioni
definitive di introito;
3. se, al fine di conseguire un'applicazione uniforme delle
norme sopra citate su tutto il territorio regionale, le strutture
competenti dell'assessorato stanno effettuando un coordinamento
delle attività istruttorie e valutative svolte dai vari uffici
comunali.
F.to: Tibaldi - Lattanzi - Frassy
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Devo dichiarare che sono parzialmente incompetente
a rispondere a questa domanda, tenuto conto che ci sono dei dati
che non sono nella disponibilità dell'Assessorato, ma è materia
gestita dai comuni. In ogni caso, abbiamo cercato di acquisire da
parte del "CPDL" il maggior quantitativo di informazioni possibili,
anche per venire a conoscenza dell'evoluzione di detta questione,
quindi renderò ai colleghi interroganti quanto ho in disponibilità.
Si tratta di dati derivati, sui quali non posso garantire.
Le istanze di sanatoria presentate in Valle d'Aosta
risulterebbero essere 1.244 ripartite secondo le seguenti
tipologie: 428, tipologia 1; 44, tipologia 2; 221, tipologia 3; 8,
tipologia 4; 22, tipologia 5; 107, tipologia 6; 118 tipologie non
adeguatamente precisate dal Comune, 304 istanze per le quali non è
stata fornita alcuna informazione relativamente alla tipologia di
abuso.
Per quanto riguarda le valutazioni di tipo economico, non
abbiamo alcun elemento, in quanto la maggior parte dei comuni ha
dichiarato di non avere ancora iniziato a esaminare le istanze di
sanatoria, e di non aver peraltro la possibilità di controllare sul
momento le singole pratiche per rintracciare le cifre richieste, né
tanto meno di avere ipotizzato previsioni definitive di introito.
Faccio rilevare che gli introiti si legano alle tipologie, ma hanno
anche dei parametri che sono variabili, come superfici...
Circa l'ultimo punto dell'interrogazione, dove si chiede:
"se, al fine di conseguire un'applicazione uniforme delle norme
sopra citate su tutto il territorio regionale, le strutture
competenti dell'assessorato stanno effettuando un coordinamento
delle attività istruttorie e valutative svolte dai vari uffici
comunali"
, questo non rientra né nelle nostre competenze né
nelle nostre possibilità. Voglio ricordare che, prima ancora che si
chiudesse la fase istruttoria, l'Assessorato ha predisposto il
cosiddetto "vademecum", dove erano riportate indicazioni utili a
fare in modo che venissero presentate in maniera conforme le
domande e contestualmente si davano precise indicazioni anche ai
comuni circa l'interpretazione normativa. Ulteriori atti non sono
previsti, resta inteso che qualora le strutture dell'Assessorato
venissero sollecitate da quesiti che afferiscono alla sfera
regionale, che cioè non rientrano nella materia strettamente
comunale - perché il tutto si deve confrontare con gli strumenti
urbanistici dei comuni -, siamo a disposizione per dare
correttamente le risposte a queste domande.
Presidente - La parola al Consigliere Tibaldi.
Tibaldi (CdL) - Vede, Assessore, penso che tutti oggi si siano
resi conto che con questa interrogazione si sta molto semplicemente
parlando di territorio, di edilizia e di abusi commessi sul
territorio, quindi siamo quanto meno esterrefatti di fronte a una
sua iniziale risposta che sembra quasi abbandonare una
competenza.
"La competenza è dei comuni", dice l'Assessore; certo, i comuni
hanno un loro ruolo nella ricezione e nel trattamento delle domande
di sanatoria edilizia, però la Regione non è che sia così avulsa da
questo argomento. La Regione ha avuto innanzitutto il
diritto-dovere di legiferare in materia; alla Regione, ai sensi del
Titolo V della Costituzione così riformato, viene assegnato il
governo del territorio, quindi mi sento di suggerirle che forse è
materia di sua competenza questa visto che si parla di territorio e
di edilizia; d'altronde lei ha detto che dovrebbero essere 1.244 le
istanze presentate dai privati ai comuni valdostani. Lei usa il
condizionale; io qualche tempo fa ho letto un'agenzia ANSA, dove
lei dichiarava che superavamo le 1.200 istanze. Evidentemente
allora, quando si trattava di comunicare alla stampa l'entità delle
domande presentate, la competenza l'aveva improvvisamente
ritrovata, oggi sembra quasi che voglia dimenticarsene! Chiederemmo
una coerenza nell'atteggiamento suo di fronte a questo
problema.
Le considerazioni. Prima: il condono era necessario, ed era
necessario non solo in Italia, ma anche in Valle d'Aosta, perché se
nonostante la confusione che c'è stata in materia, vuoi per una
norma statale non particolarmente chiara, vuoi per una norma
regionale che l'ha ulteriormente complicata, 1.244 persone in Valle
hanno ritenuto opportuno sanare delle ipotesi di abuso che ora
saranno al vaglio dei comuni.
Seconda considerazione. Il condono porta risorse, soprattutto a
quei comuni le cui casse piangono sempre. Porta risorse a quei
comuni che hanno delle strutture amministrative e burocratiche, che
dovrebbero essere più celeri nel comunicare le informazioni alla
Regione, anche perché come lo ha fatto lo Stato con i suoi
meccanismi elefantiaci e notoriamente lenti, si sapeva il 23
dicembre 2004 che il gettito prodotto con il versamento della prima
rata nelle casse dei comuni italiani (che sono 8.000 e rotti) era
pari a 962 milioni di euro. Mi chiedo come mai 74 comuni valdostani
non siano riusciti a traguardare il medesimo risultato in un tempo
rispettabile, anche perché come sappiamo la Regione investe non
poco denaro non solo a livello di pubblica amministrazione per
quanto riguarda le risorse umane e professionali impegnate nelle
singole strutture, ma soprattutto come informatica e telematica.
Penso quindi che nell'era della telematica più o meno in tempo
reale questi dati si potrebbero sapere. Non so se l'Assessore ha
voluto "glissare" su questa risposta, per comunicarla in un momento
successivo, forse più conveniente alla sua visibilità.
Terzo punto: il condono va coordinato. Ci sono - è vero - dei
comuni che devono applicare una legge regionale che si innesta su
una normativa nazionale, c'è un "vademecum" che dà delle
spiegazioni e per questa ragione è necessario che il cittadino
abbia chiarezza nell'applicazione delle norme e soprattutto ci sia
una uniformità nell'interpretazione e nell'applicazione della
stessa, perché c'è il rischio che situazioni identiche vengano
trattate in materia diversa da singoli tecnici o amministratori
comunali.
Pertanto la invitiamo a far sì che la Regione e le strutture
competenti del suo Assessorato effettuino un coordinamento sulle
attività istruttorie e valutative, concernenti le procedure di
sanatoria edilizia. Questo lo diciamo non solo per rendere merito a
quello che possono fare le sue strutture, ma soprattutto per dare
certezza giuridica e applicativa ed equità di trattamento ai
cittadini valdostani, che hanno aderito alle ipotesi di condono
edilizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK