Consiglio Regionale della Valle d'Aosta - Oggetto del Consiglio n. 836 del 22 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 836 del 22 luglio 2021 - Resoconto
OGGETTO N. 836/XVI - Approvazione di risoluzione: "Impegno
per la riduzione delle liste di attesa per le visite specialistiche
e per la predisposizione di un piano di riapertura degli ambulatori
chiusi".
Bertin (Presidente) -
Passiamo al punto n. 37.2. Per
l'illustrazione della risoluzione consigliere Manfrin.
Manfrin (LEGA VDA) -
Molto brevemente. All'interno di
questa risoluzione abbiamo voluto raccogliere tutta una serie di
stimoli e di segnalazioni che ci sono arrivate da numerosi
cittadini rispetto a quelli che sono i giorni di attesa delle
visite di alcune strutture, di alcuni ambulatori, che sono
superiori ai cento giorni. Abbiamo fatto un elenco dettagliato di
quegli ambulatori e di quelle strutture che hanno un ritardo
superiore ai cento giorni di attesa per la prima visita. Quindi,
nel momento in cui io telefono per prenotare una visita, devo
attendere più di cento giorni per avere questa prima visita.
Ritenendo che ci sia evidentemente un problema con alcune di queste
strutture che abbiamo voluto elencare - queste sono quelle di cui
abbiamo contezza, magari ce ne sono delle altre - abbiamo ritenuto
di voler intervenire in questo senso.
Un'altra segnalazione che riteniamo di voler fare con questa
risoluzione è rispetto ad alcuni ambulatori che risultano chiusi.
Ce ne sono alcuni che risultano, come vediamo, chiusi addirittura
da marzo 2020. Per esempio, l'ambulatorio di Viale Ginevra di
endoscopia è chiuso da marzo 2020, immagino per la questione del
Covid. Per esempio, le visite gastro di Viale Ginevra anche qui
chiuse da marzo 2020, l'ambulatorio di pneumologia di Viale Ginevra
chiuso da marzo 2020, l'ambulatorio di Donnas, quindi parliamo
anche di territorio, di pneumologia chiuso da marzo 2020, quello di
Morgex sempre di pneumologia chiuso da marzo 2020. Tutta una serie
di strutture chiuse da moltissimo tempo, evidentemente con la
situazione che si è venuta a creare adesso sul territorio.
Immaginiamo che queste chiusure siano legate al Covid, ma con la
zona bianca, con le vaccinazioni, con tutti gli accorgimenti che
sono stati messi in campo, riteniamo che sia necessario andare a
riaprire questi ambulatori e impegnare appunto il personale
necessario per riaprirli. Abbiamo espresso alcune considerazioni
molto brevi: il
cut off
di norma è di trenta giorni e non si
comprendono le motivazioni di questi ritardi, quindi appunto per
questo chiediamo delle spiegazioni e riteniamo anche che sia
prioritario garantire visite specialistiche in tempi
ragionevoli.
Per questo motivo con questa risoluzione impegniamo l'assessore
competente a predisporre un piano di risoluzione delle liste di
attesa, a partire dalla tipologia di visite specialistiche
maggiormente necessarie o con le tempistiche di attesa più lunghe -
perché qui noi abbiamo segnalato quelle che sono superiori a cento
giorni, ma magari la norma di una visita è che ci siano tempi molto
più brevi, magari una visita è a sessanta giorni ma invece la norma
è che sia a dieci giorni, piuttosto che visite con tempistiche più
lunghe è normale che lo siano, per cui non bisogna andarle a
ridurre, però chiaramente un intervento va fatto -, a predisporre
un piano di riapertura degli ambulatori chiusi e a chiarire in
aula, se possibile, le motivazioni delle summenzionate attese e
chiusure degli ambulatori.
Presidente -
Assessore Barmasse.
Barmasse (UV) -
Io posso dire che l'Assessorato, la
Giunta e la maggioranza siamo tutti perfettamente coscienti di
questo problema che è molto reale, il problema delle liste di
attesa e dei tempi che sono veramente molto lunghi. Noi dobbiamo
tener conto che usciamo, o meglio, forse non siamo ancora usciti da
un problema legato ad una pandemia, ma avevamo già dei problemi di
lista d'attesa in precedenza. La pandemia ha esacerbato quello che
purtroppo era già un problema che si era evidenziato
precedentemente, in relazione alla carenza di personale e personale
medico in particolare. Come dicevo, l'Assessorato, la Giunta e il
Governo sono profondamente a conoscenza e preoccupati per questa
situazione, per cui si cerca in tutte le maniere di trovare delle
soluzioni che siano razionali, organiche e possano arrivare
effettivamente a ridurre le liste, a tutto vantaggio dei cittadini
valdostani.
La Giunta in data 21 giugno 2021, con una delibera relativa
all'approvazione degli indirizzi e degli obiettivi di salute e di
funzionamento dei servizi per il 2021 dell'azienda sanitaria, ha
dato delle specifiche indicazioni all'azienda sanitaria, per la
predisposizione di un piano operativo regionale per il recupero
delle liste di attesa. Tale piano doveva essere consegnato, questa
era l'indicazione, entro trenta giorni all'Assessorato, cioè in
data odierna, quindi oggi arriveranno le prime informazioni, i
primi indirizzi che le varie strutture e l'azienda ci ha dato in
questa indicazione.
A proposito di quello che è stato possibile fare dal punto di
vista degli strumenti finanziari, sono stati forniti strumenti di
cui l'azienda aveva bisogno, questo perché stiamo cercando di
utilizzare tutto ciò che è a nostra disposizione. Per esempio, la
libera professione aziendale, quindi poter permettere di fare
l'abbattimento delle liste di attesa con la libera professione
aziendale da parte dei professionisti che abbiamo; il dato per le
liste di attesa è superiore di oltre il 20/30 percento, rispetto a
quella che è la normale libera professione aziendale.
Stiamo valutando la possibilità, nel caso in cui non si riesca
con questo tipo di attività a ridurre le liste d'attesa, sia
ambulatoriali e anche per le attività chirurgiche, di fare delle
convenzioni esterne. Poiché sappiamo che i nostri professionisti
hanno passato più di un anno e mezzo durissimo e adesso sembra che
parlare di ferie a volte diventi una eresia, ma hanno bisogno di
recuperare energie, poiché è da un anno e mezzo che lavorano in
maniera continuativa senza riposarsi. Più di tanto non si possono
spremere le persone.
Direi che fondamentalmente gli strumenti a nostra disposizione
sono proprio questi: poter dare una LPA ed eventualmente, nel caso
in cui non si riesca a risolvere il problema internamente
all'azienda, di poter esternalizzare cercando delle soluzioni,
delle convenzioni, sia per le visite sia per quanto riguarda gli
interventi chirurgici. Per gli ambulatori chiusi, abbiamo dato
delle indicazioni e sollecitato più volte l'azienda a riaprirli.
Ovviamente queste sono delle indicazioni, poi come sempre dobbiamo
fare i conti con la disponibilità del personale e tutto ciò rientra
in quel discorso che facevo prima, cioè il fatto che possiamo dare
dei soldi banalmente in più, ma fino a un certo punto, poi oltre
non c'è più neanche la disponibilità e quindi dovremo cercare delle
soluzioni all'esterno.
C'è molta sensibilità da parte dell'azienda su questo tema,
quindi sicuramente si cercherà di attuare tutte le possibilità,
tutti gli strumenti a nostra disposizione perché, ribadisco, quello
delle liste d'attesa è un problema che viviamo tutti
quotidianamente con tutti i cittadini, e quindi sicuramente
dobbiamo riuscire a risolverlo. Sia l'Assessorato che l'Azienda si
stanno impegnando moltissimo, e devo dire che in alcune strutture,
per esempio la radiologia, abbiamo avuto, grazie alla disponibilità
dei medici e al fatto di aver potuto dare degli incentivi, una
riduzione significativa della lista di attesa per alcune attività.
Quindi ci sono già le prime risposte e c'è comunque la volontà da
parte anche degli operatori di cercare di risolvere questo
problema, c'è la volontà da parte dell'azienda e c'è la volontà da
parte dell'Assessorato.
Io come impegno mi posso prendere quello di riferire
periodicamente in V Commissione in merito all'andamento, lo stato e
la situazione per quanto riguarda le liste d'attesa, anche perché
dobbiamo vedere che risorse ci daranno le azioni messe in campo.
Concludendo, l'impegno che mi posso prendere è di riferire
periodicamente in Commissione sull'andamento, rappresentando la
preoccupazione dell'Assessorato
in primis
e di tutto il
Governo per quanto riguarda il problema delle liste d'attesa.
Ulteriori impegni in questo momento non ci sentiamo di prenderli,
per una questione di correttezza, perché dobbiamo vedere quanto
sono efficaci queste misure. Per cui chiedo di modificare la
risoluzione, nel senso che l'Assessorato si impegna periodicamente
a relazionare in V Commissione sull'andamento dell'abbattimento
delle liste di attesa; questo può essere quello che possiamo
accettare come Governo.
Presidente -
Consigliere Manfrin.
Manfrin (LEGA VDA) -
Diciamo che questa risoluzione aveva
un duplice scopo. Il primo era quello di sollevare ed evidenziare
anche il problema da una parte della lunghezza dell'attesa delle
visite e dall'altra quella della chiusura degli ambulatori. Avere
già una prima spiegazione da parte dell'Assessore è già un
risultato e quindi avere già almeno una fotografia, per quanto
minima, di quelle che sono le strategie messe in campo è già
positivo e per questo io, Assessore, la ringrazio.
Per quanto attiene alla riformulazione non abbiamo problemi
nell'accettarla. Quello che conta è che poi vengano risolti i
problemi, quindi ben venga fare una riformulazione che porti poi a
tenere aggiornata la V Commissione sugli impegni e sugli
aggiornamenti presi man mano rispetto alle liste d'attesa e
rispetto alla riapertura, quello che conta sarà poi il risultato
finale. Quindi accettiamo la riformulazione: non so se magari va
firmata piuttosto che consegnata poi al Segretario generale.
Presidente -
Vi è già una formulazione scritta, si può
anche soltanto aggiungere a mano alla risoluzione e poi la firmate.
L'emendamento alla risoluzione è pervenuto al banco della
Presidenza, invito soltanto l'Assessore a leggerlo all'aula e ai
consiglieri.
Barmasse (UV) -
La formulazione della risoluzione diventa
questa: "Si impegna l'Assessore competente a riferire
periodicamente alla V Commissione consiliare in merito allo
sviluppo del piano di abbattimento delle liste di attesa e di
riapertura degli ambulatori attualmente sospesi".
Presidente -
Con questa modifica possiamo mettere in
votazione la risoluzione. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità la risoluzione.
Con questo punto all'ordine del giorno si concludono i lavori
del Consiglio regionale. È convocata a seguire la Conferenza dei
Capigruppo per stabilire i lavori della prossima settimana.
---
L'adunanza termina alle ore 12:29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK