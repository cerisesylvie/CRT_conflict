Consiglio Regionale della Valle d'Aosta - Oggetto del Consiglio n. 2111 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2111 del 12 maggio 2016 - Resoconto
OGGETTO N. 2111/XIV - Reiezione di risoluzione:
"Individuazione di modalità per l'erogazione degli anticipi delle
indennità compensative senza oneri a carico degli
agricoltori".
Viérin M. (Presidente) -
La parola al collega
Chatrian.
Chatrian (ALPE) -
Ieri mattina abbiamo affrontato in
parte questo tema, legato allo strumento migliore per anticipare
gli aiuti diretti agli allevatori e agli agricoltori. L'assessore
Perron ci ha risposto in maniera molto vaga e poco puntuale. Oggi
invece abbiamo letto le dichiarazioni che ha rilasciato alla stampa
l'assessore, che non sono le stesse che ci ha rilasciato ieri
mattina in risposta al
question time
. L'Assessore si dice:
"molto deluso, ci aspettavamo maggiore collaborazione soprattutto
dalle banche con forte radicamento sul territorio". Sono cose che
ieri non abbiamo sentito, nel momento in cui ci ha risposto su
questo tema. Sembrano quasi due puntate: la prima quella di ieri
mattina e una seconda puntata, che però non abbiamo affrontato in
aula.
Qui si capisce poco. Presidente, lei ieri mattina non c'era,
perché aveva altri impegni a Roma, però chi ha seguito ieri il
Consiglio ha visto che noi nel tardo pomeriggio abbiamo volutamente
presentato prima la nostra iniziativa, perché ci sembrava corretto
che il Governo avesse giustamente la possibilità di verificare se
il percorso da noi proposto fosse fattibile dal punto di vista
tecnico - non sto parlando di quello politico - ed anche è giusto,
in una sana correttezza tra opposizione e maggioranza, scoprire le
proprie carte e mettere nero su bianco la proposta. Leggendo,
invece, l'articolo di questa mattina sulla stampa regionale,
sembrano due film diversi e si dice "Perron alza i toni - ma ieri
il collega Perron non ha assolutamente alzato i toni - le banche
dimenticano che in Valle d'Aosta hanno trovato terreno fertile per
espandersi, e massima disponibilità da parte delle istituzioni.
Speriamo che questo atteggiamento possa essere rivisto".
Tutte queste affermazioni che vengono virgolettate, ieri mattina
nel question time non le abbiamo sentite, su un tema che secondo
noi va affrontato, come ha fatto lei nell'assemblea dell'Arev,
quando ha preso il toro per le corna e ha detto che come Governo
regionale si cercheranno delle soluzioni da mettere in campo nel
giro di pochi giorni. Anche perché l'Amministrazione pubblica parla
per atti e giustamente voi avete deciso di approvare una delibera
il 29 aprile 2016, con cui avete indicato il percorso da
intraprendere e che riassumo brevemente: la garanzia la facciamo
mettere da Finaosta, le banche devono fare solo da liquidatore; la
garanzia la mettiamo noi ente pubblico e voi banche liquidate.
C'è però un elemento che probabilmente è sfuggito ai tecnici
dell'Assessorato o a Finaosta: c'è di mezzo anche il discorso sui
tassi. Sembrava la cosa meno importante, invece non è così, perché
nella relazione che Finaosta ha presentato agli istituti di credito
si diceva: fermate tutto, anticipiamo i soldi, la garanzia è di
Finaosta e, per quanto riguarda i tassi, "la banca applichi un
tasso di interesse annuo non superiore all'1 percento e richieda
per spese di istruttoria ed eventuali commissioni un importo
complessivo non superiore a 50 euro". Questo è quanto confezionato
da parte della Finaosta, a seguito della delibera di Giunta che
avete approvato. Oggi però la situazione non è quella, perché
diverse banche hanno fatto delle proposte che non sono
assolutamente dell'1 percento, ma vanno da uno 0,8 ad un 3
percento. E le spese non sono di 50 euro, ma di 80. Queste sono
delle indiscrezioni, ma sarebbero diverse le banche che avrebbero
fatto queste proposte.
Secondo noi, è il momento di non perdere tempo. Ci siamo
consultati con altre Regioni per capire cosa stanno facendo,
abbiamo cercato di capire cosa sta facendo anche l'Associazione
bancaria italiana, che ha appena confezionato un interessante
protocollo d'intesa, dove all'articolo 5, il più importante, dice:
"le richieste di anticipazione saranno valutate dalla banca a
proprio insindacabile giudizio, nel rispetto della normativa
vigente e subordinatamente alla valutazione del merito creditizio
del richiedente". Lo leggo, perché è importante e l'altro rilevante
è l'articolo 7: "In caso di accoglimento della domanda, il
finanziamento verrà formalizzato con la sottoscrizione della
contrattualistica in uso presso la banca e senza l'addebito di
spese istruttorie". Quindi insindacabile giudizio da una parte e
dall'altra zero soldi per le istruttorie. Qui non stiamo parlando
di investimenti all'1 percento, quella è un'altra cosa: io privato
investo dei soldi, il pubblico mi dà la possibilità di calmierare
il tasso all'1 percento e gli imprenditori facciano gli
imprenditori. Qui invece si tratta di annualità che a oggi non sono
ancora state erogate; sono le vecchie tre misure, i tre aiuti
principali del 2015: agroambientale, compensativa e benessere
animale.
La proposta che noi facciamo a tutto il Consiglio e al Governo
regionale, sapendo che avete già approvato una delibera pochi
giorni fa, è di individuare nel più breve tempo possibile - non
facciamo un discorso dei dieci o quindici giorni, ma tecnicamente
per quando sarà possibile - per il tramite di Finaosta una modalità
di erogazione degli anticipi in questione, senza l'applicazione di
alcun tasso di interesse e di spese di istruttoria. Questa è la
proposta che facciamo, né minimale né semplicistica, ma
tecnicamente possibile. La Finaosta ha la capacità, sia in gestione
speciale sia perché nel triennale ha inserito delle risorse, che
oltretutto sarebbero le stesse che andate a utilizzare per
garantire il 90 percento della liquidità. C'è solo una variabile
importante - che definisco di primo grado - che è quella dei tassi
di interesse. Faccio un esempio banalissimo: per un'azienda
strutturata di quaranta o cinquanta bovini, che dovrebbe introitare
una cifra intorno ai 40/50 mila euro sull'annualità 2015, un 2/3
percento sono 1500 euro, più gli 80 euro di spese di istruttoria,
per un'annualità.
Noi riteniamo positiva la delibera che avete approvato qualche
giorno fa come Governo regionale: avete messo in campo il 90
percento, ma allora chiudiamo il cerchio! Lo facciamo fare alla
nostra finanziaria principale a un tasso zero, cosa che si può
fare, e soprattutto a spese zero anche dal punto di vista
dell'istruttoria. Se poi è vero che le banche hanno fatto una
proposta, che noi non abbiamo messo in bocca all'Assessore, abbiamo
scritto: "appreso altresì che il tasso d'interesse applicato dagli
istituti di credito potrebbe - abbiamo utilizzato il condizionale -
variare tra una forbice dallo 0,8 al 3 percento, oltre gli 80 euro
di spese fisse per istruttoria". Questa è la risoluzione che
abbiamo voluto depositare e soprattutto presentarvi, perché
riteniamo che non sia il momento di chiedere all'allevatore o
all'agricoltore di spendere qualche migliaio di euro, per degli
interessi su aiuti che dovevano già essere nelle loro tasche
qualche mese fa.
Presidente
- La parola al collega Nogara.
Nogara (UVP) -
Noi voteremo a favore di questa
risoluzione. Tutto quello che c'era da dire, noi l'abbiamo già
detto ieri e quindi non mi dilungo oltre, perché non c'è altro da
dire.
Presidente -
Chiudiamo la discussione generale. Per la
replica, la parola all'assessore Testolin.
Testolin (UV) -
Penso che l'argomento sia stato già
dibattuto parzialmente nella mattinata di ieri con degli interventi
da parte dell'assessore Perron. Su quelle affermazioni posizioniamo
la proposta importante messa in piedi in tempi molto stretti da
parte del Governo regionale. Una proposta che risulta essere
assolutamente in linea, così come anche comparato dal collega
Chatrian nella sua esposizione, con le iniziative messe in campo a
livello nazionale, tra Mipaaf e Associazione bancaria italiana, che
prevedono un'anticipazione del 70 percento, con delle assegnazioni
di tassi, a quelle che saranno le aperture di credito concesse, che
saranno valutate dal sistema bancario.
Credo che l'iniziativa abbia nelle sue peculiarità quella di
essere molto semplice e innanzitutto di dare una risposta che possa
essere tempestiva alle aziende. L'immediatezza e la celerità in
questo momento sono fondamentali. Il contenimento degli oneri è un
aspetto che ci sta a cuore, ma che non è l'elemento fondante di
questa richiesta di sostegno in questo momento. Crediamo che
l'azione fatta dal Governo regionale, anche nel confronto con gli
istituti di credito, sia un'azione non ancora ultimata, quindi le
indicazioni riportate non sono al momento ufficializzate, pertanto
l'attenzione sarà ancora nell'andare a chiudere dei tassi di
convenzione che possano rappresentare una forbice la più stretta
possibile, la più conveniente possibile per gli allevatori. Credo
che questa sia l'unica possibilità che può essere messa in piedi,
con delle garanzie al 90 percento su quella che è la possibilità di
contributo che gli allevatori e gli agricoltori avranno, e che non
per forza deve essere utilizzata appieno. Il collega Chatrian prima
faceva l'esempio di un'azienda che poteva avere necessità di avere
un contributo di 30/40 mila euro, però questa possibilità può
essere dimensionata e proporzionata alle vere necessità di cassa,
in modo da restringere al massimo gli oneri finanziari di
un'operazione di questo tipo. Tanto più che questa operazione
prevista per un anno di tempo, potrà essere ridotta se
effettivamente si assisterà, nel giro di qualche mese, allo sblocco
delle risorse che devono arrivare nelle tasche dei nostri
allevatori e agricoltori.
L'altro aspetto, che non è assolutamente banale, è che un
coinvolgimento in prima persona da parte di Finaosta, prevedrebbe
innanzitutto una norma specifica con l'identificazione di risorse
da poter destinare e un intreccio con altre normative a livello
nazionale che sarebbero ancora tutte da verificare. Oltre al fatto
di dover aprire delle nuove istruttorie, dei nuovi conti ai clienti
che volessero appoggiarsi a Finaosta per prevedere questo anticipo
e contestualmente prevedere il rimborso su questi nuovi rapporti.
Quindi credo che, senza voler sminuire assolutamente una proposta
avanzata e condivisibile nei principi, la risposta del Governo è
quella che si faranno ancora gli sforzi possibili per andare a
ridurre al minimo le proposte di tasso avanzate dalle banche, ma la
linea tracciata è quella che verrà seguita per portare avanti
questo tipo di provvedimento.
Presidente
- La parola al collega Chatrian.
Chatrian (ALPE) -
Come ho cercato di spiegare
nell'illustrazione, l'obiettivo era di trovare uno strumento più
performante. È lodevole il passaggio che avete messo in campo, ma
sarebbe stato bello fare un passaggio in più. Io lo chiamo un passo
un po' più ardito e un po' più coraggioso. Io penso che dal punto
di vista tecnico - anche perché qualche piccola verifica l'abbiamo
fatta - è possibile e indubbiamente va inserito all'interno di una
normativa, inserendo sicuramente una modifica. Questo era un po'
l'intento con cui abbiamo scritto questa risoluzione, che non è
stata buttata sul tavolo così, e ci spiace che alla fine comunque
nella morsa degli interessi ci andranno gli allevatori.
L'Assessore ci ha parlato di celerità, però mettiamo insieme le
due azioni: da una parte la celerità e dall'altra mettiamo anche
eventualmente il fatto di non avere degli oneri aggiuntivi a degli
aiuti che sono dovuti. Questo era lo spirito con cui abbiamo
confezionato la risoluzione e questo era lo spirito che magari ci
poteva contraddistinguere rispetto ad altre Regioni, proprio perché
potevamo farlo, perché abbiamo una finanziaria solida, perché
avevamo in gestione speciale delle possibilità e avevamo - e
abbiamo - anche delle risorse incardinate già nel triennale.
Ci voleva la scelta politica e un po' di coraggio, nel momento
in cui stiamo parlando comunque dell'annualità 2015. Se poi fra un
mese tutto si sbloccherà, evviva. Poteva essere uno strumento
eventualmente anche per l'annualità 2016. Potevamo avere già lo
strumento tramite Finaosta per il 2016 o il 2017.
Presidente
- La parola al Presidente della Regione.
Rollandin (UV) -
Due brevissime considerazioni. La prima
opzione che noi avevamo considerato era proprio Finaosta, per cui
il coraggio l'abbiamo messo tutto, nel senso che non abbiamo
cercato di andare al risparmio, ma di vedere se fosse possibile. A
parte le modifiche necessarie, c'era il problema dei tempi per
ottenere quella disponibilità da parte dell'interessato e sarebbe
stato molto più complesso. Se io vado dalla mia banca, mi conoscono
e hanno già tutti i dati, faccio semplicemente la richiesta di
anticiparmi quello che devo prendere fra un po', nella speranza,
d'altra parte, che non passi un anno. Noi abbiamo fatto questo
perché non possiamo far aspettare persone in difficoltà, questa è
la ragione per cui non abbiamo intrapreso questa via: non per
mancanza di coraggio, ma per impossibilità tecnica. Questo è
certificabile e corretto.
L'altro aspetto dell'Abi ci ha un po' spiazzati, perché di
istituti iscritti all'Abi ce ne sono anche in Valle d'Aosta: il
sistema non si ferma a Quincinetto, funziona anche qui. Lì il
discorso è del 70 percento, mentre qui noi diamo quello che
chiedono, rispetto a quanto hanno diritto. In più, noi diamo il
discorso della garanzia.
Il punto debole, su cui dobbiamo ancora insistere, è il tasso di
interesse. Ricordiamo che alcuni mesi fa abbiamo fatto un giro
d'ispezione tra le banche, chiedendo i tassi di allora, quando non
c'era ancora il provvedimento Bce, e la risposta fu che i soldi li
potevano erogare a fronte di garanzie di Confidi al tasso di 1/1,2
percento. Invece, adesso che siamo al sodo, arriviamo a queste
conclusioni. Quindi io sono molto perplesso su quello che sta
avvenendo in alcune banche, soprattutto in quelle che dovrebbero
avere un senso cooperativo ed essere più vicine, perché molte volte
si sono dette disponibili verso queste categorie. Se questo è il
risultato, mi sembra un po' contraddittorio. Pertanto su questo
vogliamo ancora lavorare, per cercare di tenere il tasso più basso
possibile.
Questo volevo dirlo, perché non è una contrapposizione dire che
non vogliamo fare. Non si può fare, perché tecnicamente non
porterebbe a nessun risultato. Purtroppo passerebbe a fine anno, ma
se i soldi non ci sono entro fine anno, allora siamo tutti
rovinati!
Presidente
- La parola al collega Chatrian.
Chatrian (ALPE) -
Per rispondere alla sollecitazione che
il Presidente della Regione ha posto. Due concetti, Presidente,
perché altrimenti parliamo due lingue diverse. Siamo a maggio 2016
e parliamo innanzitutto dell'annualità 2015.
Vengo al secondo concetto: i tempi. Sicuramente, se questa
proposta fosse stata fatta a gennaio o a febbraio di quest'anno,
magari adesso i soldi sarebbero già nelle tasche degli agricoltori,
ma non voglio entrare in polemica. Voglio solo fare un
ragionamento, se no per come l'ha messa lei, sembra che noi abbiamo
buttato sul tavolo una proposta semplicistica. Non è così.
Sul discorso dei tassi, sappiamo perfettamente che gli istituti
di credito non sono dei benefattori, e non vogliamo entrare in
questa discussione in questo momento, perché non è compito nostro,
ma del Governo. Non mi faccia entrare in polemiche che a noi non
interessano: noi volevamo cercare di proporre uno strumento
alternativo, che poteva essere meno rapido magari, ma a costo
zero.
Presidente -
Possiamo procedere alla votazione. Dichiaro
aperta la votazione.
Esito della votazione:
Presenti: 34
Votanti: 14
Favorevoli: 14
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Restano, Rini, Rollandin, Testolin,
Viérin Marco)
Il Consiglio non approva.
Mi è stato comunicato che intendiamo proseguire i lavori per
finirli in mattinata, se siamo tutti d'accordo. Procediamo in
questo senso, nessuno è contrario? Andiamo avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK