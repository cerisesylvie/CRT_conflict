Consiglio Regionale della Valle d'Aosta - Oggetto del Consiglio n. 3775 del 10 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3775 del 10 luglio 2024 - Resoconto
OBJET N° 3775/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Comunico che era stata depositata una risoluzione. Ha chiesto la
parola il Presidente della Regione, ne ha facoltà.
Testolin (UV) -
Credo che oggi sia indispensabile fare un
riassunto di questi ultimi dodici giorni, che dal 29 di giugno
hanno caratterizzato le cronache e la vita del nostro territorio.
Un momento particolare che ci ha riportati con la mente a quanto
successo nel 2000 e su alcune situazioni ci ha fatto rivivere le
paure, i timori e le angosce di un momento molto difficile del
nostro territorio. Abbiamo affrontato la criticità di questa
alluvione che ha toccato in particolare due territori, ma nel
complesso quaranta Comuni, con però alle spalle la determinazione,
la coscienza e l'organizzazione di quello che questi eventi ci
hanno lasciato come eredità, un'eredità che, direi, è stata ben
impiegata.
Parto dagli aspetti positivi che hanno caratterizzato questo
momento difficile, cioè il fatto che nella difficoltà non ci siano
comunque stati danni a persone o vittime sul nostro territorio;
molte volte lo si dà come un colpo di fortuna e sicuramente un po'
il fato in questi aspetti incide, ma c'è anche tutta una serie di
interventi e di opere che nel tempo sono state costruite, quali le
briglie di contenimento nella zona di Pollein piuttosto che in
quella di Cogne, che hanno svolto - e bisogna dare atto a chi nel
tempo ha lavorato per la costruzione di queste infrastrutture - un
egregio ruolo di contenimento di quelle che sono state le portate e
le frane che hanno interessato questi territori, proteggendo gli
abitati sottostanti. Questo è un punto di partenza importante, a
questo si aggiunge una macchina organizzativa che si è attivata fin
da subito, fin dalla serata del 29 di giugno, quando si è attivato
il CCS (il Centro di Coordinamento del Soccorso), che coinvolge e
ha coinvolto tutte le professionalità presenti sul nostro
territorio, a partire dalla Protezione civile, dai membri della
CUS, quindi la Forestale, il Soccorso alpino, il 118, le Forze
dell'ordine, i vigili del fuoco, volontari e professionisti, che
hanno fin da subito contribuito a dare delle risposte puntuali
rispetto ai primi bisogni che si sono manifestati e con la
possibilità di intervento e di recupero di quelle persone,
soprattutto nella Valle di Cogne, che non potevano rientrare presso
le proprie abitazioni, con l'utilizzo anche del volo notturno che
ha recuperato almeno sette o otto persone sul territorio nella
notte tra il 29 e il 30 di giugno.
Poi le imprese che sono state coordinate dai Comuni interessati
con una reazione molto proattiva, molto puntuale e una
disponibilità che in questi momenti si riscontra sempre, va dato
atto anche alle imprese del territorio della loro messa a
disposizione, della loro volontà di operare al meglio, soprattutto
in quel di Valtournenche e a Breuil-Cervinia con un intervento
sull'alveo del torrente che ha scongiurato situazioni ancora
peggiori di quelle che si sono verificate per la sessantina di
attività che sono state coinvolte dall'alluvione.
In quel di Cogne invece credo sia da sottolineare ancora una
volta come l'attivazione dei Centri Operativi Comunali (COC) abbia
permesso di scongiurare situazioni molto più gravi. L'attivazione
ha permesso di chiudere tempestivamente la strada di Cogne: va dato
atto al Sindaco del Comune di Aymavilles della tempestività con la
quale è intervenuta, che ha sicuramente messo in sicurezza questa
porzione di territorio, che poi si è dimostrata quella più
fortemente toccata dal fenomeno alluvionale, un fenomeno
alluvionale che ha causato la chiusura e l'isolamento della
cittadina ai piedi del Gran Paradiso e che ha visto un subito e
pronto intervento da parte di Protezione civile ed elisoccorso per
riuscire a portare a valle circa 1.800 persone tra residenti e
soprattutto turisti che sono stati elitrasportati per rientrare
presso le loro abitazioni, andando ad alleggerire quelli che poi
sono stati i bisogni di viveri, di assistenza e di sostegno alle
popolazioni locali.
Si è trattato di un intervento coordinato dalle strutture
dell'Amministrazione regionale, che già nella giornata del 30 ha
voluto, tramite una Giunta straordinaria effettuata all'interno
della sede della Protezione civile, coinvolgere tutti i referenti
per focalizzarsi ognuno sulle proprie competenze e prendersi carico
di quelle che sono ed erano le necessità da parte del territorio
che era stato trasversalmente colpito, quindi attivare quelle
procedure con le strutture relative alla viabilità piuttosto che
alla regimazione dei torrenti, le strutture che avessero potuto
dare un punto di riferimento per l'agricoltura e un'interazione con
il territorio di riferimento dei vari componenti la Giunta, in modo
da avere una situazione la più ampia possibile. Fin da subito la
politica ha voluto condividere - perché questi sono momenti
estremamente complessi, dove solo l'unione e l'unità di intenti può
dare le risposte migliori - anche con i Parlamentari questo momento
di particolare difficoltà, andando a sollecitare quelle che
potevano essere le iniziative e potranno ancora essere le
iniziative nel percorso di decretazione a livello nazionale dello
stato di emergenza. Un'emergenza che è stata chiesta sulla base
prima dell'emanazione di un decreto di emergenza locale emesso
dalla Presidenza della Regione il 30 di giugno e poi inviato alle
strutture della Protezione civile nazionale per un'istruttoria e la
proposta al Consiglio dei ministri per l'approvazione dello stato
di emergenza che è tuttora
in itinere
. Queste decretazioni
necessitano di una documentazione molto puntuale, che deve essere
allegata a questo percorso e che è
in itinere
e si sta
allestendo assieme alle strutture della Protezione civile nazionale
proprio in questi giorni. A partire da ieri alcuni tecnici della
Protezione civile nazionale stanno collaborando con i tecnici della
Protezione civile regionale per stilare le stime dei danni subiti
dal nostro territorio. Nello stesso tempo ci conforta e ci ha
confortato la vicinanza del capo della Protezione civile nazionale,
l'ingegner Fabrizio Curcio, che è salito già nella serata del 30 di
giugno per portare il suo contributo da un punto di vista
dell'esperienza acquisita nel suo percorso professionale, ma anche
per garantire la vicinanza della Protezione civile nazionale e il
sostegno in questo percorso di decretazione che possa avvenire nel
più breve tempo possibile, in modo da dare la possibilità di
intervenire con strumenti anche straordinari in questo percorso
complesso. La vicinanza del Governo italiano si è manifestata anche
con la presenza della ministra Santanchè il 2 di luglio dove,
all'interno di un confronto sicuramente costruttivo, la Ministra ha
messo a disposizione la possibilità di una decretazione di risorse
a favore delle infrastrutture dedicate al turismo, quindi di
accoglienza e di ristorazione, una disponibilità che è stata
confermata all'Assessore competente dagli uffici del Ministero e
che dovrà trovare il suo iter applicativo a Valle di quella che
sarà la decretazione dello stato di emergenza nazionale.
Nel frattempo ci sono stati dei momenti di confronto con i
Capigruppo di tutte le forze presenti in Consiglio perché, come è
successo nel momento della pandemia, crediamo come Governo e come
maggioranza, che queste calamità siano da affrontare collegialmente
con la condivisione delle situazioni, una condivisione che deve
essere un momento di confronto e di messa a giorno sulle situazioni
e di condivisione anche delle priorità che bisogna avere nel
sostegno di quelli che saranno poi i bisogni del territorio,
in
primis
sicuramente la necessità di realizzare e di riattivare
quelle infrastrutture primarie che sono state fortemente colpite:
la messa in sicurezza delle aste torrentizie; il ripristino della
viabilità, in primis la viabilità di Cogne, che possa consentire
una pronta riapertura del traffico da e verso la località del Gran
Paradiso; una messa a norma delle infrastrutture primarie, quali
gli acquedotti e le fognature, soprattutto nella zona di Gimillan
così come nella zona del Breuil dove si sta già lavorando per il
ripristino completo della parte acquedottistica e dove una pulizia
dell'impianto fognario è in corso per scongiurare quelle che
possono essere delle situazioni poi di disagio con il maggior
afflusso anche di turisti nella località; un collegamento
nuovamente della frazione di Valnontey a Cogne con lo sviluppo e la
pulizia di quello che è stato il materiale trasportato dal torrente
Valnontey e che ha distrutto sostanzialmente la viabilità di
collegamento con l'abitato di Cogne e ha interrotto una parte
importante dell'acquedotto, così come la linea di trasporto
dell'energia elettrica. Una delle criticità maggiori che è stata
superata grazie al pronto intervento e posizionamento di gruppi
elettrogeni da parte della Deval, che si è dimostrata efficiente,
attenta e profonda conoscitrice del territorio e delle
infrastrutture che lo arricchiscono, andando a intervenire sulle
due linee di trasporto di energia tra il Fondovalle e l'abitato di
Cogne, due linee che fortunatamente sono state utili per poter
garantire l'apporto energetico in valle, considerando che avevamo
due opportunità: una sotterranea che percorreva e percorre ancora
la viabilità stradale, e fortunatamente è stata colpita solo
marginalmente, dove è stata colpita, è stato possibile bypassare
tramite la linea aerea, che invece ha subito danni un po' più
importanti, ma fortunatamente non nelle stesse zone e negli stessi
punti che sono stati invece investiti da un punto di vista
stradale. Il ripristino quindi e la puntualità nel ripristino
dell'energia elettrica è stato qualcosa di fondamentale, anche per
alimentare e sostenere le comunicazioni, un altro di quegli aspetti
che è stato preso prontamente in considerazione dall'Assessorato
competente e che è fondamentale per poter anche programmare gli
interventi e per avere le giuste notizie nel momento di
criticità.
A valle di questo crediamo che oggi sia il momento di iniziare a
fare la stima complessiva dei danni, una stima che non è ancora
conclusa, quindi si sono smentite le voci diffuse ieri a livello
giornalistico per cui si sono già identificati degli importi
definitivi; questi saranno oggetto veramente di una stima
attenzionata da parte delle strutture competenti per poter
programmare poi quelli che saranno gli interventi. A questo
proposito, si è voluto condividere con il Consiglio regionale, in
una riunione informale dello scorso venerdì, un percorso che possa
intervenire fin da subito con le necessarie disponibilità
finanziarie da mettere a disposizione della Protezione civile e
delle strutture che sono deputate a intervenire in maniera
immediata sulle infrastrutture regionali. All'interno del disegno
di legge di variazione di bilancio che era già stato predisposto, è
stato quindi inserito in ultimo un articolo che possa riprendere
quella procedura, già indicata dalla legge regionale 5/2001 di
Protezione civile, che permetta, anche nelle prossime settimane e
nei prossimi mesi, soprattutto in avvicinamento al periodo estivo,
dove il Consiglio subirà una pausa già programmata, la possibilità
di intervento da un punto di vista finanziario per l'utilizzo di
quelle risorse che potranno essere stornate, prese e messe a
disposizione delle attività di ripristino infrastrutturale e delle
vie di comunicazione, degli acquedotti o delle iniziative che
debbano e possano essere utili alla messa in sicurezza e al primo
soccorso delle attività che verranno svolte, in modo da poter avere
pronta disponibilità delle risorse necessarie, per poi calarci in
maniera condivisa su quelle che potranno e dovranno essere le
attenzioni da rivolgere al resto del territorio, quindi a tutte le
infrastrutture. Io parto da quelle consortili perché fanno parte in
qualche modo di quel mondo diciamo privato ma che dà un servizio al
pubblico che devono essere prese in considerazione, quindi parlo di
prese, di infrastrutture relative all'acqua, alle strade poderali,
al sistema sentieristico che fa parte del patrimonio di opportunità
che il territorio valdostano mette a disposizione non soltanto dei
residenti ma anche dei turisti, poi ovviamente di quelle attività
che hanno subito dei danni molto importanti e nei confronti delle
quali bisognerà ipotizzare dei provvedimenti ad hoc, che dovranno
essere sommati alle iniziative che a livello ministeriale potranno
essere messe a disposizione. Le situazioni sono molto diverse,
l'Amministrazione statale potrà mettere a disposizione delle
risorse che stanzierà in quella che sarà la decretazione per la
messa in ordine delle infrastrutture di carattere principalmente
pubblico. Il Ministero, come si è detto, potrà contribuire a
sostenere una parte dei danni materiali subiti dalle infrastrutture
del settore turistico, il settore commerciale è stato motivo di
confronto con il Ministero competente per valutare quelle che
potranno essere le attività a sostegno di questo tipo di
imprenditori, però rimane anche la necessità di intervenire, così
come si è fatto fin da subito, a favore dei lavoratori dipendenti.
L'Assessore competente ha già svolto gli approfondimenti del caso,
indicendo un confronto con l'INPS e con le associazioni di
categoria, oltre che le associazioni sindacali, per istruire un
percorso che possa essere poi rafforzato all'interno del decreto di
emergenza, che possa dare una pronta attuazione di questi
meccanismi di sostegno alle attività, che, oltre a non poter in
qualche caso operare, si trovano anche a rischio di perdita delle
loro professionalità che hanno a disposizione.
Questi momenti quindi sono stati in qualche modo condivisi dalla
Giunta con il resto dei Capigruppo, un impegno che ci assumiamo e
che vogliamo portare avanti di comune accordo, così come gli
aggiornamenti sui progressivi stati di avanzamento della viabilità
principalmente di Cogne, che ha, grazie alle strutture interessate,
contribuito a "chiudere" nella prima settimana un importante
passaggio dei mezzi d'opera che sono saliti già nella mattinata di
lunedì, a distanza di poco più di sette giorni, con mezzi
importanti e con una partecipazione delle imprese del territorio
molto marcata, oltre che professionale, anche emotivamente
partecipata. Permette così di andare a intervenire sulle
infrastrutture a monte delle interruzioni stradali e di progredire
con questo tipo di attività sul territorio.
È stato condiviso ieri, sempre informalmente con i Capigruppo,
anche un emendamento che sarà da inserire nel momento di confronto
sulla legge di variazione di bilancio rispetto alla possibilità di
sospensione dei mutui per le aziende interessate dalle inondazioni,
che hanno subito dei danni, così come quelle che sono attualmente
chiuse per causa della chiusura della viabilità stradale per la
vallata di Cogne.
Questi penso che siano i dati più importanti assieme al punto
della situazione che vede oggi un momento di
stand-by
per
quanto riguarda le possibilità di dare delle indicazioni più
puntuali rispetto alla viabilità di Cogne, ci siamo presi il tempo
fino a domani sera per fare un punto della situazione per poi
programmare quelli che potranno essere gli sviluppi delle
possibilità di transito sulla viabilità.
Sulla situazione del Breuil, con la fine di questa settimana si
dovrebbe avere un'ultimazione dei lavori anche nelle abitazioni
private nelle strutture commerciali e di ospitalità private e una
situazione di pseudo-normalità almeno per il contesto generale, con
una messa in ordine anche del torrente Cervin, si sta lavorando,
l'attività è molto frenetica anche da parte della Cervino S.p.A.
per poter iniziare alla messa in ordine della pista di rientro
dell'impianto di innevamento artificiale, dove si attende la
chiusura di un percorso di condivisione con le strutture regionali
che speriamo possa arrivare nel fine settimana per poi poter
procedere, dall'inizio della prossima settimana, con gli interventi
operativi e di sistemazione per non pregiudicare la stagione
invernale che sarà da qua a qualche mese.
Io credo che alla fine di questa carrellata valga la pena
ribadire come c'è tutta l'intenzione di continuare questo percorso
e penso sarà poi oggetto anche della risoluzione presentata da
tutte le forze in Consiglio, di condivisione e di messa a giorno
delle iniziative che si vorranno, dovranno e potranno mettere in
piedi, perché evidentemente bisognerà dosare ogni qualsivoglia
intervento su poi anche le disponibilità a trovare dei percorsi che
possano dare delle risposte concrete.
Mi permetto infine veramente di ringraziare tutte quelle
strutture, a partire dalla Protezione civile, ai Sindaci che si
sono attivati già nella prima fase e che, già a valle delle
situazioni, agevolano in qualche modo il poter mettere in piedi
delle procedure che possono salvare delle vite, dei territori,
salvare delle aziende anche... la possibilità di avere delle
strutture all'interno della Protezione civile di collaborazione con
Montagna Sicura anche per le previsioni meteorologiche e il calcolo
dei momenti di piena, che possono toccare, tempo per tempo, i vari
territori della nostra regione, a partire dall'alta Valle per
arrivare a Donnas, Hône, Bard, che sono i territori che poi
raccolgono la maggior parte delle acque di tutto il bacino montano,
hanno permesso così di programmare anche delle evacuazioni e dei
momenti di attenzione del tutto particolari.
Queste Amministrazioni e questi Sindaci vanno sicuramente
ringraziati, così come i volontari, le Forze dell'ordine e i vigili
del fuoco che hanno coordinato le iniziative sia a Cogne, sia a
Valtournenche, per quanto riguarda soprattutto la parte
infrastrutturale di pulizia, sia nella componente professionista,
sia nella componente volontaria, che ha contribuito con centinaia
di persone che hanno coadiuvato i residenti e gli altri volontari
di Protezione civile a intervenire soprattutto a favore dei
privati, la Forestale, l'elisoccorso, il SAV, che ha proceduto,
come dicevo, a prelievi importanti, soprattutto nelle prime ore
della calamità, le ditte e le maestranze del territorio che si sono
rese disponibili con mezzi e professionalità sul nostro territorio
e poi il 118, l'USL che comunque ha garantito un presidio costante
e provvederà anche nelle prossime settimane a garantire un medico
suppletivo, così come era previsto nel periodo estivo in quel di
Cogne, nonostante la cittadina sia chiusa, ma a conferma di
un'attenzione particolare, una voglia di rilancio del nostro
territorio che speriamo possa avvenire nel più breve tempo
possibile.
Io mi fermerei qua con un impegno che ci assumeremo penso fra
qualche minuto di continuare questo percorso di condivisione e di
scelta sulle iniziative da espletare, in comune con il Consiglio
regionale, che deve e si porterà a casa tutti gli impegni necessari
per dare delle risposte concrete ai nostri concittadini e al nostro
territorio. Infine una vicinanza a tutti coloro che hanno subito
dei danni ma anche un ringraziamento a tutte le comunità che hanno
reagito in maniera positiva e stanno collaborando con
l'Amministrazione in maniera altrettanto positiva per cercare
assieme di trovare un punto di uscita e soprattutto trasmettere un
messaggio positivo all'esterno affinché gli ospiti e i turisti
possano trovare nella destinazione Valle d'Aosta un punto di
approdo immediato e sicuro per le loro vacanze.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Grazie presidente Testolin per
quest'esposizione. Intervengo solo per chiedere una breve
sospensione perché le forze del Centro-Destra unito si possano
riunire dieci minuti.
Presidente -
Il Consiglio è sospeso.
La seduta è sospesa dalle ore 09:51 alle ore 10:24.
Bertin (Presidente) -
Possiamo riprendere dopo la pausa.
Consigliere Baccega, a lei la parola.
Baccega (FI) -
Era opportuno, dopo la relazione del
presidente Testolin, fare una riflessione delle considerazioni noi
come gruppi di Centro-Destra presenti in Consiglio regionale. Se mi
consente, proseguo già nel mio intervento che è brevissimo, ma
credo che alcune considerazioni vadano fatte. Innanzitutto un
ringraziamento a tutte le strutture della Regione, della Protezione
civile, come ha già fatto il Presidente, che hanno dimostrato fin
da subito competenza e capacità, lo dico perché ho vissuto con loro
parecchi anni, quindi in questo senso mi sento in dovere, ma anche
al 118, all'USL, a tutte le Forze dell'ordine e alle
Amministrazioni dei Comuni coinvolti. Direi che dopo più di una
settimana dal disastro dell'alluvione del 29-30 giugno, che ha
colpito molti comuni della nostra regione - il Presidente ha detto
sono quaranta -, questo è il momento in cui si deve fare di tutto
per un ritorno alla normalità per gli abitanti delle comunità
colpite, per gli imprenditori, per i commercianti, per gli
albergatori, per gli agricoltori e tutti gli operatori commerciali
delle zone colpite. I dati ISTAT indicano la Valle d'Aosta come la
Regione che ha comuni a più alta fragilità per ambiente e società,
fra i territori fragili compare anche in modo significativo la
nostra Regione, contraddistinta da un alto indice dei territori a
rischio di frana e dissesto idrogeologico. Lo sappiamo da sempre,
l'abbiamo sempre sottolineato, soprattutto quando si parla di
dissesto idrogeologico.
Le immagini di quanto è successo il 29 e 30 giugno lungo la
strada di Cogne e a Breuil-Cervinia purtroppo non motivano a
raggiungere la nostra regione e tanto per assurdo patiscono anche
le altre località colpite, mi si informa che l'afflusso verso la
Valle d'Aosta nell'ultimo weekend è stato decisamente più debole
rispetto alla normalità. Abbiamo anche appreso che sono tante le
infrastrutture pubbliche che sono state danneggiate e questo
significa individuare risorse appropriate e soprattutto individuare
le priorità degli interventi. I dati che, a seguito dei tanti
sopralluoghi sottolineano ulteriori interventi nell'immediato, non
erano sicuramente visibili. Prima di tutto, come si sta facendo,
con la necessaria intensità soprattutto, ripristinare la viabilità
da e verso Cogne e proteggere, laddove si evidenzia, la
pericolosità per i centri abitati, le abitazioni e le attività in
genere.
Crediamo sia opportuno subito una prima ipotesi di ristori,
domani c'è già una Commissione convocata, è buon segno, per
consentire agli operatori economici di ripartire. Quest'alluvione
mi pare abbia presentato differenti scenari, se la leggo bene, la
Bassa Valle con ettari ed ettari di terreno allagati, a Cogne, un
comune isolato con la strada interrotta e non percorribile, è un
disastro la viabilità, però danni ridotti alle attività e alle
abitazioni in paese, dove la Valnontey è la zona più colpita; a
Breuil-Cervinia ci si arriva, la strada per arrivarci è
percorribile, ieri abbiamo visto delle immagini positive, lo sci
estivo è ripartito, nonostante i danni sulle piste, la 5 e la 9
bis, siano significativi ma, ahimè, le aziende del paese sono in
ginocchio e in molti casi sarà impossibile ripartire. Ci hanno
comunicato alcune aziende nostre conoscenti che sono in ginocchio,
pensiamo soprattutto alle celle frigorifere che sono state invase
dal fango, celle frigorifere degli alberghi, direi che perlopiù
sono da buttare, e tutti gli altri beni strumentali di ristoranti,
bar, alberghi, e abbiamo anche visto le immagini dello Ski Service
distrutto dal fango. Bisogna quindi affrettarsi e dare risposte,
abbiamo visto il disegno di legge che prevede appunto interventi
per la sospensione dei mutui, io credo che vada fatto per tutti i
territori coinvolti.
Abbinata a questo anche, mi preme suggerirlo, questo essendo
stato il mio lavoro per tanti anni prima di fare la politica, è
anche un'adeguata azione di comunicazione, di
advertising
,
per far sapere in Italia e all'estero che in Valle d'Aosta si può
venire a fare una splendida vacanza in montagna in tutta sicurezza.
Mi auguro ci abbiate già pensato, ne sono certo, noi certamente
vigileremo e, se sarà necessario, personalmente potremmo anche
contribuire nelle suggestioni.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Ringrazio il Presidente della
Regione per le sue comunicazioni, ovviamente credo sia
assolutamente doveroso rivolgere un pensiero alle comunità che sono
state colpite, alle tante famiglie che hanno perso tanto e a
qualcuno che rischia di perdere tutto rispetto a questo disastro
immane che purtroppo si è scagliato sulla nostra comunità.
Credo che proprio però come accade spesso nelle difficoltà,
emerga il carattere di una comunità, abbiamo potuto apprezzare
davvero lo sforzo importante della macchina dei soccorsi, tanto i
professionisti quanto i volontari, di chi si è impegnato per
aiutare le comunità colpite, delle Forze dell'ordine, che sono
state immediatamente impiegate per supportare le persone nelle
difficoltà. Credo che proprio in quest'occasione la comunità abbia
tirato fuori il meglio di sé, vedere una comunità che collabora,
una comunità che si aiuta, una comunità che fa di tutto per poter
uscire da quella che è stata una crisi e l'ha già fatto pochissimo
tempo dopo quello che è accaduto, a poche ore dal disastro si era
già all'opera per uscire dalla situazione di emergenza e credo che
questo sia un dato e un vanto per la Valle d'Aosta. Un pensiero
alle comunità e, come giustamente è già stato detto, non soltanto
alle principali comunità colpite ma a tutte quelle località, quei
quaranta Comuni che in maniera maggiore o minore hanno subìto dei
danni, si è parlato molto e si parla molto delle località
turistiche, ci sono anche danni alle culture, ci sono danni
all'allevamento, ci sono danni, per esempio, al settore dei
sentieri, questa è una cosa che ci è stata sollevata. Questa crisi,
come è accaduto in passato, deve servirci per riflettere, deve
servirci per fare in modo da una parte di non abbandonare nessuno e
sostenere tutte quelle persone che purtroppo, loro malgrado, sono
state coinvolte ed evidentemente o hanno perso degli investimenti
fatti magari per una vita o perdono, per esempio, perché non si può
raggiungere la località la stagione, quindi sono a rischio di non
poter aprire, di non poter lavorare, magari perdendo il momento
buono di una stagione turistica. Questo deve servirci per
riflettere per il futuro, soprattutto da una parte per le misure di
sostegno e dall'altra parte per quanto riguarda la gestione delle
emergenze, per esempio, evidenziare il fatto che in alcune località
la prima cosa che è saltata sono state le reti telefoniche e
riflettere sulle modalità di collegamento anche banalmente, perché
in un momento di quel tipo le popolazioni si affidano magari alla
rete per poter avere delle informazioni in più e dalla rete non
posso avere nulla e questo aumenta chiaramente il disagio, la
preoccupazione, il pericolo e fa mancare le informazioni necessarie
per poter reagire.
Una riflessione in questo frangente va fatta, così come va fatta
una riflessione, per esempio, su chi aveva dei prodotti e questi
prodotti sono stati invasi dal fango, sono stati resi magari
invendibili, per esempio, immaginavo e parlavo con alcuni
ristoratori che avevano le bottiglie sepolte dal fango e dai
detriti, che sono ancora utilizzabili ma magari hanno perso le
etichette e non possono più essere vendute, allora una direzione e
una soluzione per questo va trovata.
Sicuramente è un momento nel quale la nostra attenzione deve
essere massima rispetto alle necessità di supportare appunto tutti
coloro che sono stati colpiti, ma questo va fatto
cum grano
salis, per ogni passo che viene fatto ci deve essere
un'elaborazione e soprattutto una verifica di quello che sia poi
l'effettivo supporto e soprattutto che questo sia adattato, che le
eventuali misure di sostegno vengano adattate alle varie realtà a
seconda delle necessità.
Ho elencato qualche esempio, credo che avremo modo anche in
questo Consiglio di andare a esplicitare ancora maggiormente le
necessità del nostro territorio, ma chiaramente, per quello che
appunto ci riguarda, sicuramente principalmente quello che vogliamo
esprimere è il nostro sostegno e ovviamente dire alla nostra
comunità che noi ci saremo.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Per unirmi alla solidarietà e alla
vicinanza espressa dal Presidente, dai colleghi che l'hanno già
fatto e anche immagino dai colleghi che lo faranno, alle comunità
di Cogne e di Breuil-Cervinia ma anche in senso generale alle
comunità e ai singoli che hanno subito dei danni, delle
interruzioni di attività e che, oggi come oggi, stanno facendo da
un lato l'attività più delicata, e lo ha detto anche nella sua
presentazione sia il Presidente, sia anche nell'incontro di
venerdì, ovvero quello della conta e della valutazione dei danni,
sia quelli visibili, sia anche quelli invisibili, perché c'è
ovviamente una parte di danno che deve essere ben quantificata e
valutata.
Sicuramente la priorità che oggi tutti noi condividiamo è quella
del fare presto, di fare il prima possibile, sia dal punto di vista
della riattivazione dei collegamenti e delle infrastrutture
strategiche, acquedotti, fogne, quelle che sono sostanzialmente
delle infrastrutture di cui non si può fare a meno, ma anche delle
attività, perché al netto della stagione in corso sono ovviamente
comunità e attività che vivono di turismo e che quindi hanno la
necessità di essere ovviamente in attività quanto prima,
soprattutto in vista anche della prossima stagione invernale.
Ci auguriamo che, al di là della giusta gestione dell'emergenza,
per quello che riguarda soprattutto i collegamenti, e soprattutto
la vallata di Cogne, si possa anche aprire un dibattito e una
valutazione su eventuali viabilità alternative, collegamenti di
soccorso, ma ci sarà anche modo di affrontare questo tema non solo
in questo Consiglio ma anche successivamente.
L'incontro di venerdì fra i Capigruppo è stato molto importante,
ha permesso di condividere e di trovare anche un senso di unità di
intenti almeno dal punto di vista generale, ovviamente io voglio
dividere due aspetti: quella che è l'informazione, perché comunque
la responsabilità, non per fare uno scarico di responsabilità ma è
giusto che sia così, l'articolo 12 della legge 5 è chiaro, la
responsabilità nell'ambito della Protezione civile è in capo al
Presidente, la singola responsabilità delle deleghe va agli
Assessori, quindi è giusto che ci sia una giusta informazione e una
condivisione del patrimonio informativo, perché se poi si chiede
collaborazione e si vuole giustamente lavorare tutti insieme in una
direzione, rispettando ovviamente i ruoli che si ricoprono in
questo Consiglio nell'amministrazione, è bene che le informazioni
siano condivise.
Si è cercato di trovare una sintesi di questi due principi in
una risoluzione, che mi auguro possa essere votata a più ampia
maggioranza perché, si sa, poi ognuno ovviamente fa le sue
valutazioni e non è detto che spesso la volontà si concretizzi in
una firma.
Io voglio concludere quest'intervento facendo anche un'ulteriore
considerazione, bisogna suddividere due aspetti: quello della
gestione dell'emergenza da quello che è della gestione del
superamento dell'emergenza e della riattivazione delle attività e
delle infrastrutture.
L'interrogazione a risposta immediata che abbiamo presentato
come gruppo lo indica, secondo noi, una strada è segnata, è quella
della legge 5, citiamo le nostre competenze anche in parte, se
vogliamo, pre-statutarie di Protezione civile, abbiamo fatto
esperienza purtroppo di quelli che sono stati i più tristi eventi
del 2000, quindi noi pensiamo che quella possa essere e debba
essere la strada da percorrere. È ovvio che è una strada molto
delicata oggi perché bisogna mettere insieme tutta una serie di
questioni, lo dicevo prima, tra il danno visibile, il danno
invisibile, tra come poter gestire al meglio anche le tempistiche,
perché in queste situazioni ovviamente le tempistiche di erogazione
per la riattivazione dell'attività sono fondamentali perché c'è
qualcuno che è veramente in ginocchio. Secondo noi, quindi la
strada della legge 5 deve essere giustamente perseguita.
Avremo modo domani già di avviare il percorso in Commissione
della legge di variazione, lo ha ricordato il Presidente, c'è uno,
in realtà due se vogliamo articoli, o comunque l'emendamento che è
arrivato che riguarda i mutui, riguarda anche un articolo che
potremmo definire emergenziale che avremo modo di analizzare, però
lo ripeto e lo voglio dire, perché ci tengo, per noi la strada
della legge 5 deve essere prioritaria.
Ci sarà modo di confrontarsi, ci sarà modo di affrontare questo
tema in Commissione e poi in Consiglio.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Sicuramente anche il nostro gruppo
vuole esprimere innanzitutto una vicinanza alle popolazioni colpite
e un ringraziamento a tutte quelle strutture regionali, comunali e
ministeriali che stanno operando, alle Forze dell'ordine, agli
operatori sanitari, ai vigili del fuoco e ai tanti volontari che
stanno operando in questo senso.
È indubbio che situazioni di questo tipo, non forse di questa
entità e di questa gravità purtroppo sono sempre più frequenti non
solo sul nostro territorio, ma in generale; questo perché i
cambiamenti climatici esistono e purtroppo continuano a incidere in
modo pesante su quello che riguarda la vita di tutti noi. Lo dicevo
prima, si può pensare che in questi giorni non faccio in tempo a
uscire di casa che tutti gli agricoltori di Jovençan mi chiedono
quando tornerà l'acqua per le nostre vigne. Effettivamente le
popolazioni colpite sono più duramente alcune ma le ripercussioni
si hanno anche su tanti altri territori, come ben ha evidenziato il
Presidente nella sua relazione.
Per noi serve un'altra politica, un'altra gestione rispetto non
solo alla questione dei cambiamenti climatici, lo abbiamo detto più
volte, quindi, sotto questo punto di vista, sicuramente rispetto
alla visione, abbiamo una visione alternativa, ma abbiamo firmato
con convinzione la risoluzione che in qualche modo ha presentato il
Presidente perché crediamo che in questa fase sia importante che ci
sia una corretta informazione sulla gestione dell'emergenza, quindi
sicuramente il passaggio in Capigruppo venerdì è stato importante,
sicuramente sarà importante che la Giunta, soprattutto il
Presidente, perché sono in capo a lui tutte le responsabilità
rispetto alla gestione, in qualche modo ci possa rendere partecipi
di quanto si sta facendo e quanto sta avvenendo.
Come gruppo, abbiamo voluto presentare una nostra risoluzione
che vada un po' anche a lanciare una proposta proprio riferita a
quello che riguarda l'emergenza. In questi giorni abbiamo sentito
parlare di progetti per cui bisognava mettere le ali a Cogne,
abbiamo sentito parlare di vie di fuga intese per delle funivie che
ancora non hanno nemmeno lo studio di fattibilità. Noi ricordiamo,
e lo abbiamo ricordato sia noi che Rassemblement Valdôtain in
un'iniziativa di poche settimane fa, l'importanza invece di un
collegamento, che è il collegamento della galleria del Drinc, che
nel tempo, e in questo senso Ruffier in questo senso è stato una
delle anime, ma dall'altra parte c'era anche un sindaco illuminato,
come Aldo Cottino, che in qualche modo riconosceva l'importanza di
quel collegamento come via di fuga e di emergenza, quindi quello
che noi vogliamo mettere sul piatto è quello di pensare nuovamente
alla percorribilità di quella galleria coinvolgendo il reggimento
del Genio Ferrovieri. Lo diciamo perché vogliamo sgomberare subito
il campo, non è un'alternativa alla funivia, non vuole essere
alternativo ad altro, vuole essere semplicemente un modo per
riconoscere che quella vallata da sempre ha avuto problemi. Chi di
noi andava anche solo a divertirsi a Cogne spesso è rimasto fermo
lì perché non si poteva scendere a valle. Ecco che quindi con
questa risoluzione noi chiediamo - e lo facciamo in discussione
generale, perché così è stato deciso in Capigruppo - che ci sia il
coinvolgimento del Genio Ferrovieri proprio per riattivare e
pensare ad avere quella via di fuga in situazioni come quella che
stiamo vivendo.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Oggi è il momento per esprimere la
vicinanza e la solidarietà in particolare alle comunità di Cogne e
di Breuil-Cervinia, che sono state toccate più di tante altre da
questi eventi alluvionali, da questo evento calamitoso. È già stato
detto da chi è intervenuto prima di me che non solo queste due
comunità sono state toccate ma ci sono stati anche dei danni estesi
sul territorio. Sempre più sovente pochi eventi meteorologici sono
sufficienti a mettere in luce le grandi fragilità del nostro
territorio di montagna e va detto che anche tutte le opere che sono
state fatte a seguito dell'alluvione del 2000 hanno dimostrato la
loro grande utilità, perché in diverse situazioni sono stati
prevenuti dei potenziali pericoli. Mi viene in mente le strutture
del Comboè, del Grand Valey a protezione del comune di
Saint-Vincent, ma ce ne sono tante altre sul territorio.
Credo sia anche il momento per sottolineare la grande reazione
che c'è stata dalle comunità che sono state interessate, è noto che
le comunità di montagna sono molto tenaci e sanno reagire a fronte
di queste situazioni negative da cui sono toccate. Una reazione
buona anche da parte delle strutture competenti, della Protezione
civile, da tutti quelli che si sono adoperati, sino ad arrivare a
tutto il volontariato che si è mosso per cercare di dare una mano a
coloro che si sono trovati in grande difficoltà.
Grazie a Dio, non ci sono state delle vittime o dei danni
personali in questa situazione, tuttavia ci sono molti danni a
livello di attività economiche, delle attività sono state messe in
ginocchio a Breuil-Cervinia, a Cogne il problema legato alla
mancanza del collegamento viabile e di tutti i danni alle
infrastrutture, ci sono anche qui dei grossi problemi sotto il
profilo di quella che sarà la ripresa dell'attività produttiva,
delle attività economiche e il ritorno all'auspicata normalità al
più presto possibile.
Per quanto riguarda la nostra posizione come gruppo, noi daremo
tutto il nostro contributo nella nostra posizione di opposizione
che dobbiamo svolgere a livello regionale, come daremo tutto il
nostro contributo a Roma dove il Governo si è già attivato e sarà
vicino alla nostra comunità per tutto quello che si potrà fare.
Abbiamo già contatti con i nostri Ministri e con il partito per
cercare di trovare delle soluzioni che possano aiutare la comunità
valdostana anche in questa fase, ma, al di là di quello che può
essere fatto dallo Stato, sarà molto importante mettere in campo
tutte le energie a livello regionale per essere vicini a queste
comunità, per poter in qualche modo ristorare i danni che sono
stati subiti affinché si possano, il prima possibile, ricreare le
condizioni della normalità, della ripresa della vita a cui eravamo
abituati.
Credo che non ci siano delle altre parole da aggiungere in
questa fase se non rimarcare che la situazione, tutto sommato,
poteva andare peggio, nonostante i danni che sono stati realizzati
e si auspica che il prima possibile possa essere ripristinata la
viabilità per Cogne perché questo credo sia fondamentale per dare
un minimo di ripresa all'attività, soprattutto nel pieno di una
stagione turistica estiva, perché diversamente i problemi diventano
anche poi difficili da gestire. È apprezzato tutto quello che è
stato fatto a livello di ripristino di tutte le reti anche
infrastrutturali da quelle acquedottistiche, a quelle delle reti
della fognatura, ripristino immediato delle linee elettriche, delle
telecomunicazioni; sotto questo profilo, si è colto un grande
sforzo collettivo.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Ringrazio il presidente Testolin per
l'illustrazione che ha fatto in precedenza.
Credo che di queste catastrofi purtroppo rimangano le immagini,
oltre che quelle dei volontari che si sono adoperati per pulire,
per tirare fuori il fango, anche quelle che rappresentano ormai dei
simboli, come gli scarponi da sci da buttare pieni di fango a
Breuil-Cervinia, un oratorio votivo che era sulla strada e che
portava a Valnontey che è rimasto miracolosamente intatto, quando
davanti a sé veniva giù di tutto. Una voragine aperta a Bionaz,
perché ovviamente quest'evento ha coinvolto anche altri comuni, una
quarantina di comuni, non solamente quello di Valtournenche e
quello di Cogne. Rimangono poi gli esempi di coloro che già durante
la notte di quel sabato hanno lavorato per prevenire danni più
ingenti e, per esempio, avrebbero potuto vedere coinvolto
addirittura il villaggio della Valnontey, perché l'acqua poteva
entrare nel villaggio, se non fosse stato per l'intervento di
qualcuno. Per non parlare poi della solidarietà dell'ADAVA e degli
albergatori.
Rimangono i danni da quantificare, che sicuramente ammontano a
diverse decine di milioni di euro, rimangono paesaggi sconquassati,
raccolti distrutti, prati spariti e prese dei
ru
da
rifare.
Rimane poi la sparata degli elicotteri che poteva essere evitata
semplicemente sentendo i Cognèn per quanto riguarda la fattibilità
dell'idea.
Rimangono poi i ringraziamenti ovviamente alla Protezione
civile, ai vigili del fuoco professionisti e volontari e a tutti
coloro che hanno dato una mano e sono stati presenti in questi
giorni e in queste settimane.
Potrebbe forse essere necessaria una legge speciale per
quest'emergenza, legge che però deve diventare in qualche maniera
strutturale, anche superando o aggiornando la legge 5, perché
purtroppo ormai la legge 5 è di più di 20 anni fa e questi tipi di
eventi li vediamo sempre più frequenti ed è giustamente necessario
garantire delle risposte in termini economici e anche burocratici
molto veloci.
Rimane però ora la forza di volontà e il sacrificio di chi non
si arrende e rimane una responsabilità anche a noi amministratori,
perché dobbiamo dire grazie a tantissime persone che si sono
adoperate e soprattutto, è il nostro ruolo, dobbiamo in qualche
maniera cercare di dare delle risposte il più in fretta possibile,
abbiamo visto l'articolo sulla variazione di bilancio e sicuramente
altri atti saranno poi promossi e su questo giustamente bisognerà
collaborare, proprio perché la stagione turistica è alle porte e
anche per quanto riguarda, per esempio, l'acqua e i canali irrigui
è una situazione, per quanto riguarda le prese, da mettere a
posto.
Il 7 settembre dovrebbe venire in Valle il presidente
Mattarella, invece di portarlo a vedere l'inaugurazione della nuova
Università, portiamolo a Cogne o a Breuil-Cervinia a vedere come il
popolo valdostano non si arrende ma invece si rialza.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Brevemente per esprimere anche il mio
pensiero. Non sono di certo le nostre delle esternazioni retoriche,
ma è corretto esprimere il ringraziamento per tutti coloro che si
sono adoperati in questo frangente, per le comunità che sono
colpite ed esprimere anche credo un sentimento di ammirazione per
lo spirito con cui i
Cogneins
e i
Votornèns
hanno
reagito a quest'evento che ha portato tutti noi per un momento
indietro di 24 anni, all'alluvione del 2000.
Gli eventi meteorologici estremi a cui assistiamo anche in Valle
d'Aosta purtroppo sono sempre più frequenti e sono una conseguenza
diretta o indiretta del riscaldamento climatico, così è. Nel 2023
in Italia si sono verificati ben 378 eventi meteorologici estremi,
il 22% in più rispetto all'anno precedente; sono in aumento
alluvioni, mareggiate, grandinate, frane, temperature eccezionali
con lo zero termico che è arrivato a 5.328 metri. Il cambiamento
climatico e il riscaldamento del pianeta sono un fenomeno che
riguarda tutta la Terra, ma una regione con montagne alte come la
nostra è particolarmente esposta a fenomeni gravi, quindi una delle
domande che dobbiamo farci è se siamo virtuosi, se siamo avanti
rispetto all'obiettivo di eliminare quelle emissioni climalteranti
che incidono. La risposta non è confortante, siamo indietro
rispetto all'obiettivo della Valle d'Aosta decarbonizzata entro il
2040, anche nel PEAR ci sono degli aspetti contraddittori che
abbiamo sottolineato, come l'estensione, per esempio, dell'uso del
metano in Valle d'Aosta. Fondamentale è la prevenzione e va
riconosciuto che quest'ultimo evento alluvionale non ha colpito le
zone dove, dopo l'alluvione del 2000, si era intervenuti
efficacemente.
C'è poi un discorso un po' particolare da fare per Cogne, come
abbiamo scritto nella risoluzione e nella
question time
, la
Valle di Cogne ha una morfologia particolare, un territorio
profondo e vasto, con a monte un bacino di vallate alpine estese,
che poi sotto l'abitato si restringe notevolmente e ha difficoltà a
far defluire le grandi quantità di acque raccolte a monte; questo
ha comportato nel tempo dei fatti alluvionali gravi. Negli ultimi
decenni ce ne sono stati tre, nel 1993, nel 2000, adesso nel 2020,
fenomeni potenti che determinano un isolamento dell'abitato di
Cogne e notevoli situazioni di difficoltà.
Come diceva la collega, non dobbiamo però nasconderci che aveva
ragione il grande sindaco Ruffier, che ho conosciuto da giovane
amministratrice comunale, e che per decenni si è battuto perché
venisse riutilizzato il trenino di Cogne come via di collegamento
in situazioni di emergenza e poi anche per una questione turistica.
Non voglio ritornare ora sulla vicenda dell'uso civile della
vecchia ferrovia mineraria, però dire che in casi di emergenza il
trenino va rilanciato e salvaguardato, ci sono delle gallerie
agibili, ci sono 12 chilometri di binari che possono essere
utilizzati in qualsiasi situazione meteorologica.
Quello che noi chiediamo di fare è di cercare di salvare il
salvabile, si possono recuperare anche carrozze e locomotori,
sappiamo che dovrebbero essere nella disponibilità di una società
lombarda che li aveva acquisiti e quello che abbiamo chiesto nella
risoluzione che è già stata illustrata e che ribadisco è di
intervenire rapidamente chiedendo aiuto al Genio Ferrovieri che lo
scorso anno in Emilia-Romagna, proprio durante l'alluvione, è
intervenuto a supporto delle popolazioni anche sulle linee
ferroviarie e attiviamo un collegamento da utilizzare nei prossimi
mesi e da mantenere per i casi di emergenza.
Nella risoluzione si chiede un sopralluogo del Genio Ferrovieri
per valutare se si può rendere agibile questa ferrovia per
l'emergenza, una cosa che non interferisce con gli interventi sulla
viabilità, che devono essere realizzati rapidamente e concordiamo.
Non sono in antitesi le due cose, si integrano a vicenda. Io direi
che è in un certo senso quasi un atto dovuto tentare tutte le
strade.
Noi crediamo che anche questa sia una proposta da prendere in
considerazione.
Presidente -
Ha chiesto la parola il consigliere Cretier,
ne ha facoltà.
Cretier (FP-PD) -
Ovviamente su alcuni temi mi ripeterò
ma, siccome c'è stata una condivisione paritaria, è un bene e qui
nessuno è subalterno in questo momento, e non citerò cose, fatti e
persone perché l'avete già fatto tutti.
La Valle d'Aosta ha tipicamente le condizioni di una vallata
alpina principale, con ramificazioni delle vallate laterali; questo
induce spesso a cadute di masse e di detriti dai pendii in pendenza
e alluvioni nel Fondovalle, dove le pendenze sono quasi azzerate,
per cui facilmente le esondazioni si ripetono.
Ne conto almeno cinque nel mio periodo di vita professionale e
politica, a volte violentissime, a volte meno invasive, ma che
comunque producono danni alle attività, alle infrastrutture e in
particolare alla viabilità regionale, quella che si inerpica fino
alle testate di Valle.
Ora penso sia importante dire all'opinione pubblica che il
sistema di allarme ha funzionato, intanto nessuna vittima, come ha
già ricordato il Presidente della Regione; il sistema di allarme,
quello regionale e quello comunale, hanno consigliato di evitare di
uscire di casa per passeggiare, curiosare e fotografare gli
eventi.
La macchina di soccorso e i professionisti si sono mossi in modo
celere, seguiti per modo di dire dal mondo del volontariato, quello
che è presente nel territorio e sul posto da sempre, quello che
rischia per primo a beneficio di tutti.
L'Amministrazione dal canto suo ha messo in moto i mezzi e il
personale già dalla notte del 29 giugno. Ecco, mi sento di dire che
il senso di comunità locale e regionale ha mosso gli indugi e si è
rimboccato le maniche senza piangersi addosso, pur comprendendo il
disagio e lo scoramento per i danni evidenti già visibili da
mettere in conto. Le immagini e le foto sono emblematiche e
caratterizzano una popolazione montanara e non.
Ma se posso, il senso di comunità l'ho letto anche qui, nelle
riunioni fatte in Consiglio, anche qui in aula, ho letto una grande
disponibilità di condivisione sin da subito, un vero senso di
comunità, ognuno con le proprie visioni politiche, ma disponibili a
collaborare per costruire delle norme sull'iter di approvazione
condiviso già ricordo venerdì 7 luglio. Appena dopo una settimana
dall'evento, che ha devastato due note località turistiche, ma non
solo, anche una parte del territorio agricolo della bassa Valle,
lungo le sponde della Dora Baltea, che avrà bisogno di interventi
per perdita di scorte aziendali e ripristino della produzione, una
comunità che saprà rialzarsi come ha sempre fatto nei momenti
difficili.
La politica dovrà fare la sua parte, scrivere un
dossier
per la conta dei danni, e lo sta facendo, ricerca delle risorse per
il ripristino dei danni e dei ristori e interloquire con il Governo
nazionale. L'ha fatto, lo sta facendo e lo farà nei vari passaggi
necessari e seri, con il sostegno di tutti, questo è l'impegno
odierno.
Infine, con la risoluzione depositata, ringrazio chi l'ha
redatta, condivisa e firmata e noi, come gruppo, la sosterremo.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Ringrazio il Presidente della Regione
e i colleghi che mi hanno preceduto evidenziando le problematiche
che attanagliano le nostre comunità colpite da quest'alluvione.
Permettetemi un breve intervento, sono già trascorsi 24 anni
dall'alluvione in cui persero la vita nella nostra Regione venti
persone, dopo diversi giorni di pioggia ininterrotta allora la Dora
Baltea esondò causando morte e distruzione. Purtroppo questo
tragico evento una decina di giorni fa si è replicato, una grande
quantità d'acqua si è abbattuta in modo burrascoso sul comune di
Cogne, nell'abitato di Cervinia, creando danni ingenti ad
infrastrutture, attività commerciali e alberghiere.
Fortunatamente, l'abbiamo già evidenziato, non c'è stata nessuna
vittima, ma i danni sono molteplici, e come ha evidenziato il
presidente Testolin, non sono stati ancora quantificati.
Quello a cui assistiamo impotenti da anni è il verificarsi di
eventi estremi, con maggiore intensità e frequenza, come
inondazioni, precipitazioni e tempeste, variazioni climatiche ed
evidenti che sono diffuse anche qui da noi.
Visto e tenuto conto che il cambiamento climatico è un tema
molto dibattuto, non intendo discuterne oggi. Vorrei soffermarmi in
particolar modo su quello che è accaduto nella nostra regione,
sulla prevenzione, portando un'attenzione particolare sul rischio
idrogeologico, come ha ricordato il collega Baccega. Mi permetta,
presidente Testolin, questi fattori spesso vengono minimizzati e la
prevenzione stenta a volte a partire,
Nonostante siano state messe in campo attività di intervento,
grazie anche alle nostre segnalazioni, vedi le numerose iniziative
che riguardano la pulizia e la manutenzione dei torrenti, oggi
appare chiaro che occorrono ulteriori interventi al fine di ridurre
il rischio idrogeologico nella nostra regione.
Ma non solo, vorrei essere costruttivo e dare un piccolo
suggerimento: occorre pianificare al meglio il nostro territorio,
identificare le zone a rischio, imporre nelle aree vulnerabili
delle restrizioni per limitare l'urbanizzazione, pianificare un
drenaggio delle acque piovane e realizzare dei sistemi di gestione
dei flussi d'acqua, come, ad esempio, delle casse di espansione o
dei bacini di contenimento.
Lavorando quindi sulla prevenzione, si può mitigare il rischio
idrogeologico, ma rimane di assoluta importanza mantenere e
rinforzare le infrastrutture già esistenti.
Tornando alla finalità di questo mio intervento, vorrei
evidenziare che sia Cervinia che Cogne oggi necessitano di
interventi urgenti e di misure di sostegno volte a permettere a
tutte le attività turistiche ricettive di riprendere a lavorare
vista la situazione di grande emergenza. I miei colleghi che mi
hanno preceduto lo hanno ben evidenziato. La stagione estiva è
iniziata, purtroppo molte realtà non potranno riaprire e quelle che
apriranno dovranno fare i conti con cali di fatturato importanti.
Queste sono le preoccupazioni di chi lavora nel settore turistico
ricettivo.
Abbiamo avuto modo di parlare con albergatori e commercianti,
preoccupati del loro futuro; per questi motivi meritano tutte le
attenzioni da parte dell'Amministrazione regionale. Bisogna quindi
ripartire, tutti noi dobbiamo fare la nostra parte affinché
Cervinia e Cogne possano ritornare al più presto le mete ambite dai
numerosi turisti.
Permettetemi di ringraziare tutte le persone, le associazioni di
volontari, le Forze dell'ordine, i vigili del fuoco che hanno
collaborato, insieme alla Protezione civile, per la gestione
dell'emergenza, un fiore all'occhiello per la nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK