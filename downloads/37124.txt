Consiglio Regionale della Valle d'Aosta - Oggetto del Consiglio n. 995 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 995 del 27 gennaio 2015 - Resoconto
OGGETTO N. 995/XIV - Interpellanza: "Interventi per la
risoluzione della problematica relativa alla soppressione del
servizio di annuncio vocale della destinazione e della fermata del
mezzo di trasporto pubblico nella città di Aosta".
Presidente
- La parola al collega Guichardaz.
Guichardaz (PD-SIN.VDA)
- Grazie Presidente.
La questione che poniamo all'attenzione dell'aula di primo
acchito appare come un argomento riguardante una ristretta
categoria di persone, forse anche di non diretta pertinenza
dell'Amministrazione regionale. Forse il tema della soppressione
del servizio di annuncio vocale della destinazione della fermata
del mezzo di trasporto pubblico nella città di Aosta, servizio
generalmente utilizzato dagli ipovedenti e dai non vedenti, può
sembrare di scarso rilievo se si tiene conto del potenziale numero
di fruitori. Il fatto poi che la questione sia circoscritta al
Comune di Aosta può far pensare che si tratti di un problema che
dovrebbe essere affrontato e risolto in linea di principio dai
nostri amministratori comunali, ma non da quest'assise. Noi
crediamo invece che la Regione c'entri eccome in questa
querelle
tra l'associazione che rappresenta gli interessi
dei ciechi e degli ipovedenti, l'UICI così si chiama
quest'associazione, e la SVAP, la società concessionaria del
trasporto pubblico urbano di Aosta sia per il ruolo di stimolo che
l'Amministrazione regionale ha nei confronti degli Enti locali, sia
perché la Regione è titolata, attraverso i suoi organismi, in
questo caso credo si possa chiamare in causa tanto l'Assessorato
dei trasporti quanto il Difensore civico, a sollecitare il rispetto
di norme che, oltre ad essere regole di civile convivenza, sono
anche disposizioni imperative a cui gli Enti locali e i
concessionari devono attenersi. Non dimentichiamo poi che la
Regione finanzia SVAP con grandi quantità di denaro per
l'effettuazione dei trasporti pubblici urbani ed extra urbani anche
per eventi estemporanei, tipo il trasporto Fiera e via dicendo e
quindi non si può dire che sia formalmente un'azionista di SVAP la
Regione, ma è come se lo fosse visto che la società è massimamente
finanziata dal pubblico.
Per tornare al tema affrontato nell'interpellanza, vorrei
spiegare brevemente di cosa si tratta così da circoscrivere meglio
la problematica. Qualche tempo fa veniamo a sapere dai giornali -
non ricordo se era
La Vallée Notizie
che abbia dato rilievo
a questa notizia - che ad Aosta è stato soppresso per gli autobus
il servizio di annuncio vocale: quel sistema automatico che
preannuncia la fermata e la destinazione del mezzo pubblico.
Parrebbe che SVAP, la concessionaria del servizio di trasporto
pubblico di Aosta, abbia deciso di togliere questo servizio,
quest'ausilio, quest'accorgimento - previsto, tra l'altro, dalle
norme sulle barriere architettoniche e senso-percettive - in quanto
darebbe fastidio ad alcuni cittadini, presumo che siano quelli che,
insomma, si possono definire i cittadini normodotati, se può dar
fastidio una cosa del genere... Non so se SVAP o qualche
amministratore locale abbia ricevuto delle lettere, degli esposti o
direttamente delle lamentele dai cittadini, ma questa
giustificazione del fastidio per alcuni è stata addotta a motivo
della soppressione del servizio, tanto da non inserirlo nemmeno
nell'ultimo contratto di appalto. Ho sentito un po' di campane e
pare che il problema sia stato segnalato da alcuni cittadini che
abitano in prossimità delle fermate dell'autobus. Forse quel
ripetere a voce digitale il nome delle fermate ha ingenerato
qualche comprensibile fastidio, anche se pensiamo che siano ben
maggiori i fastidi di chi si trova in condizione di deficit fisico
e gli viene a mancare un utile strumento per attenuare un po' il
disagio di una condizione di vita ben più difficile della nostra e
di quei cittadini che non sopportano il sentire il nome e il numero
della fermata. Vorrei, colleghi, che vi metteste per un attimo nei
panni di questi cittadini, già in difficoltà per la loro condizione
di ipovedenza e vi immaginaste di dover prendere un autobus. Credo
sia già difficile per un ipovedente accedere alle fermate, spesso
semplicemente dei pali posizionati al lato di un marciapiede,
figuriamoci come riuscireste a barcamenarvi voi, cosiddetti
"normodotati", in mezzo ai numeri degli autobus, alle linee, alle
fermate, personalmente io sarei preso dal panico e probabilmente
rimarrei bloccato in mezzo alla strada. Questi ausili, che, ripeto,
sono previsti dalla legge, hanno il compito di rendere un po' meno
complicata la fruibilità dei servizi pubblici, che vorrei
ricordare, colleghi, che anche gli ipovedenti e i cittadini ciechi
pagano attraverso le loro tasse e che tutte le loro tasse
permettono di funzionare e di far funzionare anche tutto il
servizio di trasporto pubblico. Tra l'altro, la nostra città
qualche problema di barriere architettoniche e di scarsa attenzione
ai diversamente abili, insomma, pare averlo, ci si faccia un giro
prestando attenzione agli ostacoli che si incontrano sul cammino
per rendersi conto di che cosa significhi vivere ad Aosta con delle
limitazioni fisiche...ma tant'è.
Bene, fatta questa premessa, cosa chiede la nostra
interpellanza? Intanto se l'Assessore è a conoscenza di questa
situazione, poi se intende intervenire attraverso gli strumenti che
ritiene più opportuni per risolvere il contenzioso e per evitare
che la cosa finisca nelle aule giudiziarie visto che viola anche
delle norme di legge o davanti ad un qualsivoglia Tribunale del
malato, cosa che sarebbe anche un po' una sconfitta per una società
che si dice civile e attenta alle esigenze dei propri cittadini,
anche e soprattutto dei più fragili e dei più deboli. Infine
chiediamo se l'Amministrazione regionale si assume l'impegno,
esauriti tutti gli strumenti di persuasione spendibili col
concessionario, col Comune di Aosta, adesso non so di chi è la
responsabilità, di farsi promotrice di una formale azione di tutela
delle persone discriminate da questi comportamenti posti in essere
dal concessionario e non so se dal Comune di Aosta o direttamente
dalla Regione, poi, Assessore, magari ci chiarisce i rapporti che
intercorrono tra SVAP e chi finanzia. Crediamo che non ci si debba
limitare alla semplice esplicitazione di una solidarietà di
maniera, come si fa di solito quando si parla di persone
diversamente abili o con delle problematiche fisiche, ma che si
debbano produrre degli atti concreti. Grazie.
Presidente
- Grazie collega Guichardaz. La parola
all'Assessore Marguerettaz.
Marguerettaz (UV)
- Grazie.
Il collega Guichardaz porta all'attenzione dell'aula un tema che
era a conoscenza dell'Assessorato, anche perché il 23 ottobre 2014
è stata indetta una riunione presso il Comune di Aosta, dove vi era
il Vicesindaco di Aosta, l'Assessore all'urbanistica, edilizia,
espropri e mobilità, il Presidente e il Vicepresidente della SVAP.
L'argomento è quello dell'annuncio vocale, per cui, il
concessionario, la SVAP, ha introdotto e ha sperimentato questo
sistema a partire dal 2006, quindi abbiamo un sistema che è
funzionante, per cui non c'è nessun tipo di problema da parte del
concessionario. Il problema perché viene affrontato presso il
Comune di Aosta? Perché è la cittadinanza di Aosta che ha sollevato
i problemi, perché sembrerebbe che quel sistema sia un sistema che
ovviamente, per essere efficace, deve avere una tonalità abbastanza
alta. È chiaro però che nelle prime ore mattutine, nel silenzio
totale, questi annunci rimbombano nella città, quindi tutti coloro
che abitano in prossimità delle fermate, dalle 5, 5 e mezza del
mattino, hanno quest'inconveniente e, da questo punto di vista, è
come un colpo di clacson, un colpo di clacson durante la giornata
non crea particolare disturbo, se avete qualcuno che dà dei colpi
di clacson alle 5 del mattino, può dar fastidio a qualcuno.
Devo dire quindi - così rispondo alla seconda e alla terza
domanda - che vi è tutta la disponibilità da parte del
concessionario, ma anche da parte dell'Assessore e dell'Assessorato
a mettere insieme le parti, perché noi dobbiamo anche considerare,
collega Guichardaz, che esiste un trasporto disabili, per cui tutti
coloro che hanno una disabilità grave, hanno un trasporto dedicato,
quindi questo problema è un problema che abbiamo con gli
ipovedenti, quindi coloro che hanno una disabilità tale da non
essere considerati nell'ambito delle agevolazioni che diamo
nell'ambito del trasporto disabili. Devo quindi dire che sul tavolo
vi sono ovviamente diverse opzioni e bisogna cercare di vedere se
si può magari raggiungere un compromesso, evitando gli annunci
nelle prime ore del giorno, immaginando di poter inserire o
disinserire questo meccanismo e quindi cercare un compromesso.
Direi che da parte del concessionario, da parte della SVAP,
ancorché - l'ha detto lei - dal punto di vista contrattuale non sia
tenuto, vi è stata la massima disponibilità, per cui direi che
posso sicuramente impegnarmi per promuovere un ulteriore
approfondimento con l'UICI, col Comune di Aosta e con la SVAP per
vedere se riusciamo a trovare un compromesso.
Presidente
- Grazie Assessore. La parola al collega
Guichardaz.
Guichardaz (PD-SIN.VDA)
- Grazie.
Grazie Assessore per la disponibilità, vedo che, quando si
affrontano problemi che sono anche ragionevoli nel loro contenuto,
si riesce ad arrivare anche ad un dibattito conciliante. Io qua
voglio solo dire che ho sentito i rappresentanti dell'Unione
italiana ciechi e ipovedenti, un rappresentante importante della
Regione Valle d'Aosta, il quale è assolutamente consapevole del
disagio che questo tipo di annuncio vocale può provocare sulla
cittadinanza, credo che le persone malate o persone che hanno delle
difficoltà abbiano una particolare sensibilità quando si parla di
disagi arrecati ad altre persone. Penso quindi che l'importante
allo stato attuale sia comunque l'aprire un dialogo, un negoziato
in merito a questo servizio, che sembra un servizio banale, ma che,
colleghi, è un servizio che non aiuta solo gli ipovedenti, è un
servizio che aiuta magari gli anziani a capire se ci si avvicina
alla loro fermata, aiuta magari il turista. È cioè comunque un
servizio che ha una sua ragione di esistere al di là dello scopo
per cui è nato, il servizio di annuncio vocale è quello che dice:
"prossima fermata piazza Arco di Augusto", per esempio, così chi si
deve preparare, magari persone con mobilità ridotta o altro, sa di
potersi, diciamo, avvicinare all'uscita e quindi di potersi
preparare senza quelle difficoltà per cui ci si deve alzare
all'ultimo momento, piombarsi verso...o altrimenti, caso ancora più
frustrante per queste persone, dover chiedere tutte le volte
all'autista di avvertirli quando ci si avvicina alla... Allora, è
un problema di civiltà, io capisco che ci siano delle esigenze dei
cittadini, probabilmente vivessi anch'io vicino ad una fermata dove
alle 5 e mezza mi arriva come una staffilata una serie di richiami
a...diventa fastidioso. Penso che il concessionario, se siede
intorno al tavolo con chi rappresenta queste persone, può trovare
appunto una mediazione o sul volume, o sulle fasce orarie, magari
non è necessario che alle 5 o alle 5 e mezza...però l'importante è
che di quest'argomento si trovi una soluzione rapida
nell'interesse, ripeto, tanto degli utenti quanto nell'interesse di
una società che è tanto più civile quanto maggiore attenzione ha
verso le persone, diciamo, meno protette, le persone più fragili, i
malati; questo credo sia un segno di civiltà importante.
Grazie.
Presidente
- Grazie. La parola al collega Bertschy.
Bertschy (UVP)
- Grazie Presidente. Chiedo una breve
sospensione per una riunione con i gruppi di opposizione.
Grazie.
Presidente
- La sospensione è accordata.
Si dà atto che la seduta è sospesa dalle ore 18,39 alle ore
18,51.
Viérin M. (Presidente) -
Riprendiamo i lavori. Punto
25.01 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK