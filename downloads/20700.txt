Consiglio Regionale della Valle d'Aosta - Oggetto del Consiglio n. 734 del 14 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 734 del 14 luglio 2004 - Resoconto
OGGETTO N. 734/XII - Disegno di legge: "Disposizioni in materia
di pianificazione strategica della Regione Valle d'Aosta.
Modificazioni alla legge regionale 7 dicembre 1998, n. 54 (Sistema
delle autonomie in Valle d'Aosta), da ultimo modificata dalla legge
regionale 31 marzo 2003, n. 8".
Articolo 1
(Pianificazione strategica)
1. La Regione, ai fini della determinazione delle politiche
regionali da attuare nel periodo previsto dal bilancio pluriennale
e della definizione degli obiettivi generali da conseguire nello
stesso periodo, adotta il metodo della pianificazione
strategica.
Articolo 2
(Piano regionale economico-finanziario)
1. La Regione, per evidenziare le linee della pianificazione
strategica di cui all'articolo 1 e definire la manovra di finanza
regionale per il periodo compreso nel bilancio pluriennale, formula
ogni anno il piano regionale economico-finanziario
(PREFIN).
2. Il PREFIN è predisposto dalla Giunta regionale che, di
norma, lo presenta al Consiglio regionale entro il 30
giugno.
3. Il PREFIN, valutato il quadro complessivo socio-economico
della Regione, definisce i macro-obiettivi da conseguire mediante
le politiche regionali, indica i criteri ed i parametri per la
formazione del bilancio annuale e pluriennale e contiene gli
indirizzi per la predisposizione del disegno di legge finanziaria e
dei disegni di legge collegati alle linee della pianificazione
strategica di cui all'articolo 3.
4. Il Consiglio regionale approva il PREFIN entro il 30
settembre; la mancata approvazione del piano entro il detto termine
non impedisce, comunque, la presentazione, da parte della Giunta
regionale, dei disegni di legge relativi al bilancio annuale e
pluriennale, alla legge finanziaria ed alle leggi collegate di cui
all'articolo 3.
5. In caso di mancata presentazione del PREFIN, restano
confermate le linee della pianificazione strategica evidenziate
nell'ultimo piano approvato.
Articolo 3
(Leggi collegate alle linee della pianificazione
strategica)
1. La Giunta regionale può presentare al Consiglio regionale,
anche contemporaneamente al disegno di legge di approvazione del
bilancio annuale o di assestamento del medesimo e al disegno di
legge finanziaria, uno o più disegni di legge collegati alle linee
della pianificazione strategica evidenziate nel PREFIN, con
decorrenza dal primo anno considerato nel bilancio
pluriennale.
2. Uno dei disegni di legge collegati di cui al comma 1, ove
necessario, è finalizzato al recepimento e all'attuazione di atti
giuridici dell'Unione europea, nelle materie attribuite alla
competenza legislativa della Regione.
Articolo 4
(Modificazioni all'articolo 66 della legge regionale 7
dicembre 1998, n. 54)
1. Il comma 3 dell'articolo 66 della legge regionale 7
dicembre 1998, n. 54 (Sistema delle autonomie in Valle d'Aosta), è
sostituito dal seguente:
"3. Le riunioni di cui al comma 1 sono obbligatoriamente
convocate dal Presidente della Regione quando sono depositati il
piano regionale economico-finanziario (PREFIN), il disegno di legge
finanziaria regionale, i disegni di legge concernenti il bilancio
annuale e pluriennale della Regione ed i disegni di legge collegati
alle linee della pianificazione strategica evidenziate nel
PREFIN.".
Articolo 5
(Disposizione transitoria)
1. In sede di prima applicazione della presente legge, il
termine di cui all'articolo 2, comma 2, è stabilito al 31
luglio.
Articolo 6
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, le Conseiller Fiou.
Fiou (GV-DS-PSE) - Questo disegno di legge è un'importante -
anche se parziale - risposta all'esigenza, da tempo e da tanti
espressa, di rinnovare il modo di lavorare del Consiglio, nel senso
di permettere a questo di espletare più compiutamente le proprie
competenze e di svolgere un ruolo più partecipato, più produttivo e
più trasparente. L'innovazione che il disegno di legge propone
consiste nel rovesciare l'iter di costruzione del documento più
impegnativo che il Consiglio si trova annualmente ad affrontare: il
bilancio. Finora la discussione in proposito è stata sempre
fortemente limitata dal percorso di formazione del bilancio stesso
e che ha abitualmente fatto precedere gli aspetti contabili
rispetto a quelli politico-strategici, mortificando di fatto i
secondi, nel senso che il progetto contabile, per sua natura
rigido, rendeva difficile, a posteriori, un confronto sulla
definizione delle priorità programmatiche (questa sì questione
prioritaria di competenza consiliare). L'introduzione del Piano
regionale economico-finanziario, che abbreviamo con la sigla
"PREFIN", ha come obiettivo il superamento di questi limiti,
facendo precedere il documento contabile dalla discussione politica
e dalle conseguenti scelte strategiche, indirizzi e priorità di
governo dello sviluppo della Valle d'Aosta, trasformando così in
reale svolgimento di competenze una discussione ed un voto che
rischiava di ridursi ad un fatto formale.
Il PREFIN proposto dal disegno di legge in discussione si
presenta perciò come un documento fondamentale di pianificazione
economico-finanziaria a medio termine, che individua i criteri e i
parametri del bilancio e definisce i macrobiettivi e gli indirizzi
da cui derivare il documento contabile. Il PREFIN va costruito
partendo dalla verifica dell'attualità del programma di legislatura
in rapporto alle nuove esigenze che possono emergere da
un'aggiornata analisi del quadro socio-economico, individua le
risorse economiche a disposizione, considera i piani e le azioni in
corso di realizzazione, guarda al Patto di stabilità; in base a
tutto ciò, fissa i criteri di riparto delle risorse tra gli
assessorati e stabilisce gli indirizzi e le priorità da assegnare
ai piani operativi. Questo percorso coinvolge ogni Assessore,
sollecitando per ogni settore una griglia che fissa obiettivi e
piani di realizzazione, verifica quanto già fatto e quanto rimane
da fare dei vari piani, individua i passi successivi.
Da questa proposta di lavoro emerge una nuova filosofia che
dovrebbe reggere i rapporti: fra gli Assessori, sollecitati ad una
maggiore collegialità; fra Giunta e Consiglio, per l'esplicitazione
in Assemblea dei percorsi di programmazione e di verifica in essere
nel lavoro della Giunta; fra l'Amministrazione regionale nel suo
complesso e i cittadini, per i contenuti di trasparenza del nuovo
modo di operare e per il notevole impatto comunicativo e mediatico
che può avere il lavoro programmatorio del PREFIN. Il PREFIN apre
poi una fase nuova per quanto riguarda una lettura più complessiva
e più chiara dell'attività dell'Amministrazione regionale,
permettendo un raffronto più puntuale di questa attività con lo
stato di realizzazione del programma di legislatura, fornendo
strumenti per una definizione più adeguata di un progetto di
sviluppo del "sistema Valle d'Aosta" e per una più compiuta
riflessione sull'impiego delle nostre risorse.
È inevitabile che il PREFIN faccia emergere tutti i limiti e le
rigidità imposte ad un lavoro di programmazione sia dalle normative
europee, sia dalle leggi nazionali. Il PREFIN, però, metterà in
evidenza soprattutto le contraddizioni fra le esigenze introdotte
dai nuovi processi di trasformazione e le priorità che rigidamente
sono codificate nel nostro "corpus" legislativo, per molti aspetti
datato rispetto alle emergenze dell'attuale situazione
socio-economica. Da queste considerazioni il PREFIN potrà anche
essere elemento di stimolo per un'attività di revisione critica e
innovativa appunto del nostro patrimonio legislativo, per adeguare
meglio le priorità alle esigenze e per eventualmente liberare
risorse da utilizzare per sostenere e orientare meglio lo sviluppo
futuro della nostra Regione.
Non affronto una lettura degli aspetti più tecnici che
caratterizzano il disegno di legge, perché questi sono
compiutamente affrontati dalla relazione allegata al testo che è
nelle vostre mani. Voglio solo sottolineare come il taglio molto
snello della proposta soddisfi l'intento di fornire uno strumento
aperto per fare politica, evitando l'introduzione di elementi di
irrigidimento burocratico. In questo senso va anche l'attenzione di
non definire il PREFIN un "adempimento amministrativo", per non
introdurre rischi di appesantimento, se non di paralisi della vita
amministrativa. Viene così valorizzata appieno la sua funzione
politica che potrà essere, come proposto, rafforzata da altri
strumenti legislativi che si rendessero utili per rafforzare la
pianificazione strategica.
Président - Je déclare ouvert le débat.
La parole au Conseiller Tibaldi.
Tibaldi (CdL) - A sentire la relazione del collega Fiou sembra
un disegno di legge importante, perché, comunque, le parole
adoperate nello spiegare il contenuto delle norme che lo compongono
lo definiscono come un documento di fondamentale importanza. Meno
male che è stato pensato e scritto, altrimenti la legislazione
finanziaria regionale sarebbe stata carente di un qualcosa... tanto
che lo stesso articolo 1, che è normalmente quello che individua
gli obiettivi, porta il titolo: "Pianificazione strategica".
Argomentando al contrario, è come se finora la Valle d'Aosta non
avesse mai avuto la capacità di pianificare in forma strategica le
sue risorse, di conseguenza la pianificazione o le modalità di
pianificazione utilizzate dalla Valle d'Aosta fossero state
generiche, improvvisate; finalmente da domani, da quando entrerà in
vigore questa legge, la Valle d'Aosta avrà una pianificazione
strategica. Il primo ragionamento è questo quindi, e magari
l'Assessore sarà più illuminante durante il suo intervento nello
spiegarci qual è stato lo stimolo che lo ha condotto a proporre
tale disegno di legge prima alla Giunta e poi al Consiglio
regionale: se lo stimolo è di carattere normativo, ovvero deriva da
una norma nazionale - ma non ci risulta, perché sarebbe anche stato
indicato nella relazione sia di Giunta, sia del collega Fiou -,
oppure se vi è qualche motivazione più profonda che non è
normativa, ma squisitamente politica.
È uno strumento finanziario che si colloca sulla falsa riga del
DPEF, degli strumenti di programmazione economica finanziaria già
adottati dallo Stato, che stabiliscono delle linee di indirizzo che
spesso non vengono più osservate quando si arriva alla manovra di
bilancio di fine anno, cioè alla programmazione preventiva
operativa dell'anno d'esercizio a venire. Se è stato copiato
brutalmente dallo Stato, quindi potremmo dire che si poteva
evitare, perché il DPEF dà delle linee di indirizzo che non sempre
vengono osservate in sede di programmazione finanziaria.
Se questa programmazione invece vuole copiare altri tipi di
pianificazione che già vengono adottati a livello regionale, tipo
quello delle opere pubbliche, allora qui la preoccupazione aumenta,
perché abbiamo degli strumenti, tipo il Piano triennale delle opere
pubbliche, che è il classico documento cartaceo che si fa scrivere
e poi viene smentito quando si procede a livello operativo... non
vorremmo quindi che anche questo strumento pianificatorio nel
settore finanziario fosse un'imitazione infelice di altri strumenti
pianificatori come quello che ho appena citato.
Che non sia una norma cogente si evince da due commi, il 4° e il
5° dell'articolo 2, poiché questa strategicità invocata e
proclamata non sembra così necessaria, anzi pare piuttosto
eventuale. Perché? Perché
"il Consiglio regionale approva il
PREFIN entro il 30 settembre; la mancata approvazione del piano non
impedisce, comunque, la presentazione, da parte della Giunta
regionale, dei disegni di legge relativi al bilancio annuale e
pluriennale..."
; quindi, se non viene approvato dal Consiglio,
poco importa, si va avanti che vi sia o meno il PREFIN. Mettetevi
d'accordo allora, delle due l'una: o è strategico e fondamentale,
oppure è eventuale e, di conseguenza, non è vincolante per
l'adozione degli atti finanziari futuri, ma vi è di più, il comma 5
in questione dice:
"In caso di mancata presentazione del
PREFIN..."
- cioè se la Giunta non lo presenta, non cambia
nulla -
"... restano confermate le linee della pianificazione
strategica evidenziate nell'ultimo piano approvato"
. Questi
passaggi allora evidenziano la chiarezza di idee piuttosto vaga da
parte del proponente o dei proponenti, quindi che sia esso
l'Assessore o la Giunta, in merito a questo strumento.
Passiamo poi all'articolo 3, che aggiunge un po' di "carne al
fuoco", nel senso che uno o più disegni di legge possono essere
collegati alle linee della pianificazione strategica evidenziate
nel PREFIN; allora si "carica" questo documento meramente
finanziario, di indirizzo di fondamentale importanza con altri
provvedimenti che possono agganciarsi e fare da contorno. Non si
capisce bene quali, ma si capisce qual è l'obiettivo finale: farlo
diventare un "provvedimento omnibus", quindi si sta mutuando anche
qui da Roma i peggiori esempi di legiferazione e di gestione
finanziaria e burocratica. Visto che ci vantiamo di essere autonomi
e a Statuto speciale, cerchiamo di non copiare dagli altri - in
questo caso dallo Stato - iniziative che possono essere evitate e
gestite sì in forma strategica, ma magari non con norme di questo
tipo, che, a parte l'articolo 1, si capisce chiaramente che vengono
poi intese come "lacci" e "laccioli" che sarà meglio evitare.
Noi quindi solleviamo alla sua attenzione, Assessore, queste
perplessità che non sono inventate, ma sono il frutto di un
ragionamento che deriva dalla combinazione sistematica di queste
norme, che lei probabilmente ha scritto, e che risultano quanto mai
contraddittorie. Non possiamo quindi non esprimere queste
perplessità all'aula ed attendiamo qualche risposta confortante
dalle sue parole.
Président - La parole au Conseiller Riccarand.
Riccarand (Arc-VA) - La Regione Valle d'Aosta, purtroppo, non ha
una grande tradizione in materia di pianificazione e di
programmazione, direi che strutturalmente ha sempre visto con un
po' di diffidenza questi strumenti di programmazione, perché sono
sempre stati considerati un po' dei compiti ardui e delle
complicazioni, mentre si è sempre preferito un po' fare la politica
del giorno dopo giorno, dello scegliere di momento in momento, che
poi è una scelta sbagliata che si paga sul lungo periodo. Noi non
possiamo che essere favorevoli a proposte che vanno nel senso di
inserire più forti elementi di previsione rispetto al futuro, di
programmazione, di pianificazione, di strategie, perché la parola
"strategie" è una parola giusta da usare in quanto, se si vuole
pensare al futuro, bisogna avere delle "strategie" corrette. La
preoccupazione di fondo che sta alla base di questo disegno di
legge, quella di programmare e pianificare meglio le risorse
finanziarie e il loro uso, quindi la condividiamo. Condividiamo
anche due aspetti essenziali di questo disegno di legge, che poi
sono un tentativo di dare una risposta a problemi - come ha detto
il relatore - da tempo sul "tappeto". I due problemi su cui lo
scorso anno abbiamo avuto un'accesa discussione proprio in
Consiglio riguardano il modo con cui si confeziona la manovra di
bilancio e il ruolo della legge finanziaria; questi sono due
problemi ai quali si cerca di dare una risposta con questo disegno
di legge.
Sulla formazione del bilancio giustamente è già stato detto dal
relatore: purtroppo, il modo con cui oggi viene confezionato il
bilancio di previsione, sia esso annuale che pluriennale, esautora
il Consiglio dal suo ruolo e lo abbiamo visto negli anni passati,
nel senso che, quando il bilancio di previsione arriva in aula,
ormai è un "pacchetto" mediato, definito, "legato" in tutte le sue
parti, che non si può più modificare sotto alcun aspetto, perché
ormai è un prodotto finito e viene fuori attraverso un confronto
che sappiamo dura dei mesi a livello di Giunta, ma da cui il
Consiglio è totalmente espropriato; tant'è vero che - il Consiglio
si ricorderà - il nostro gruppo lo scorso settembre aveva
presentato una mozione per cercare di definire alcune linee di
indirizzo su cui il Consiglio si esprimesse, in modo che la Giunta
li prendesse da base per l'elaborazione del bilancio. Questo
documento che ci viene oggi proposto, questo disegno di legge di
programmazione economica e finanziaria, a nostro avviso, ha proprio
questa funzione, cioè di permettere al Consiglio di discutere fin
dal mese di settembre gli indirizzi di fondo del bilancio, poi vi
sarà un lavoro più tecnico fatto dalla Giunta, che preparerà il
"pacchetto" su cui si esprimerà il Consiglio, ma sulla base di
indirizzi che dovrebbero essere stati discussi e definiti
preventivamente; quindi l'impostazione ci sembra corretta.
È chiaro che l'applicazione è tutta da vedere, è una novità, è
una svolta importante, bisognerà mettersi nell'ottica di anticipare
gran parte della discussione che si faceva sul bilancio di
previsione alla scadenza di fine settembre, quando si discuterà il
PREFIN e lo stesso PREFIN dovrà essere - su questo non vi è cenno
nel disegno di legge, ma ho visto un cenno nella relazione del
Consigliere Fiou - un terreno importante di confronto con le parti
sociali, perché è sulle linee strategiche - e non sui numeri dei
singoli capitoli di bilancio - che andremo a confrontarci con le
parti sociali e quindi questo diventa un momento molto importante
del dibattito politico. "Il PREFIN definisce i macrobiettivi delle
politiche regionali..." - come qui si dice al comma 3 dell'articolo
2 - "... i criteri ed i parametri per il bilancio annuale e
pluriennale, gli indirizzi della finanziaria e dei disegni di legge
collegati...", ciò significa che, dal punto di vista politico,
questo sarà il documento principe che discuteremo in Consiglio
regionale, sempre che vi sia coerenza fra programmazione... ma
quello a cui dobbiamo tendere è che vi sia coerenza. Riteniamo che
questo sia un documento valido, che costituisca un cambiamento
significativo del modo di impostare la manovra di bilancio, che
consenta una pianificazione strategica e vada perfettamente
incontro ai problemi da noi posti lo scorso anno con quella mozione
di indirizzo che ho ricordato prima.
Vi è un secondo aspetto che riteniamo convincente di questa
proposta: l'introduzione dei disegni di legge collegati a fianco
della finanziaria. Vi ricordate tutti lo scontro che abbiamo avuto
lo scorso anno, perché noi e tutta l'opposizione abbiamo posto il
problema che nella finanziaria si inserivano una serie di normative
che non erano proprie della stessa; vi è stata una forzatura, forse
anche per esigenze di rapidità, ma si è snaturata la funzione della
legge finanziaria. Adesso, più correttamente a nostro avviso, si
prevede di introdurre dei disegni di legge collegati, che potranno
anche intervenire su aspetti non prettamente finanziari che siano
all'interno della manovra di bilancio. Ora, qui non è detto, ma
ritengo sia implicito che i disegni di legge collegati vanno poi
all'esame delle competenti commissioni, perché, se questo non
avvenisse, se cioè passassero solo in II Commissione - quella
competente in materia finanziaria -, ricadremmo nel problema che
abbiamo avuto lo scorso anno, ma credo che, impostato così, sia
logico che i disegni di legge collegati vengano esaminati nel
merito dalle commissioni competenti, che avranno la possibilità di
approfondire meglio questi aspetti. Anche sotto questo aspetto
quindi ci sembra che si risolva bene il problema che abbiamo avuto
l'anno scorso, ma anche gli anni passati, nel senso di una legge
finanziaria eccessivamente "rigonfia" in cui ci stava dentro di
tutto, tale legge non passava l'esame delle commissioni competenti
nel merito e questo determinava il fatto che non si potessero
approfondire tutta una serie di aspetti importanti; con questa
impostazione, a nostro avviso, è invece possibile riuscire a far
fronte a questo problema.
Vi sono alcuni aspetti che si possono migliorare di questo
disegno di legge su cui ci riserviamo di presentare degli
emendamenti, però dobbiamo riconoscere che l'impostazione recepisce
il dibattito che abbiamo fatto lo scorso anno, anche gli impegni
che la Giunta aveva assunto di non riprodurre più la situazione che
si era determinata lo scorso anno con quella legge finanziaria
anomala... quindi lo vediamo come un progresso positivo. Bisognerà
che tutti, gruppi consiliari e Giunta, imparino ad usare questo
nuovo strumento, quindi sarà anche un apprendistato non semplice,
però è importante che si avvii questa nuova strada.
Président - La parole au Conseiller Borre.
Borre (UV) - Pour aborder ce thème je vais revenir à la
discussion de la loi budgétaire de l'année passée, au cours du
débat l'Assesseur Marguerettaz s'exprima ainsi dans sa
réplique:
"Abbiamo colto positivamente tutta una serie di
considerazioni e non le riteniamo delle sterili polemiche o
critiche, ma le consideriamo uno stimolo a far sempre meglio,
quindi, da questo punto di vista, vi è un impegno formale a che il
bilancio di previsione 2005-2007 e il bilancio annuale trovino un
iter metodologico più puntuale attraverso le audizioni, il
confronto con la società civile, le associazioni di categoria,
trovino una tempistica diversa da quella di quest'anno"
.
Voilà donc qu'à la suite de ces déclarations, il me semble
pouvoir affirmer que ce projet de loi donne une réponse adéquate
soit au point de vue méthodologique, soit en ce qui concerne ce que
j'ai évoqué. De plus: il s'agit d'un projet de loi qui va dans le
sens de reconnaître au Conseil un rôle et des compétences telles
que nous l'avions souvent demandé; cela parce que cette loi
permettra au Conseil d'aborder de façon préalable un débat sur les
adresses et sur les lignes d'interventions politiques afférentes au
programme de législature. Egalement cette loi concernera les
acteurs sociaux intéressés, en leur permettant d'exprimer leurs
avis et de faire avancer des suggestions utiles et partagées pour
la rédaction du budget prévisionnel de la Région; cela parce
qu'elle permettra la réalisation d'un document politique important,
qui se propose de mettre en relief les propos et les lignes
d'intervention de la majorité qui seront explicitées dans le
budget. Le Plan régional économique et financier sera un document
important de planification économique et financière qui donnera
suite aux adresses du programme de législature et, par conséquent,
à l'activité de la majorité; le tout en fixant des critères et des
paramètres permettant de mieux cibler les exigences et
l'attribution des ressources dans le budget de la Région. Cette loi
permettra de définir les macrobjectifs, de fixer des priorités,
tout en définissant les adresses de caractère stratégique; cela
permettra ainsi de solliciter une discussion ample sur le budget,
qui est et reste un instrument qui autorise les exigences de
dépense de l'Administration et qui définit l'ensemble des
ressources disponibles.
Le PREFIN par conséquent sera aussi un support utile pour une
approche meilleure et plus facile au budget de la Région, devenant
un élément de transparence, de simplification de lecture et
d'analyse sur des thèmes qui jusqu'au présent étaient souvent noyés
dans les complexités bureaucratiques. La facilitation de la
compréhension dont je viens de parler répond à l'exigence de
dépasser le caractère d'exclusivité que les documents comptables
ont, puisqu'ils sont trop souvent très techniques. Le PREFIN
introduit et prend en compte des éléments que je considère
indispensables pour rendre valide ce projet, tels que l'analyse des
situations socio-économiques, les ressources financières
disponibles, le Pacte de stabilité, les critères de répartition des
ressources entre les différents assessorats, les lignes
d'intervention et les actions programmatiques, les adresses
prioritaires fixées pour le plan d'intervention. Déjà à partir de
ces éléments je pense pouvoir affirmer que nous aurons atteint
l'objectif de la simplicité et de la transparence des adresses
politiques et des lignes d'actions, permettant ainsi à l'Exécutif
d'avoir un support important pour une action encore plus
collégiale; de plus: j'estime que les retombées du PREFIN pourront
permettre aussi aux structures et aux bureaux de l'Administration
de travailler avec des adresses plus précises, en permettant ainsi
de mieux cibler les priorités et de simplifier les procédures.
Encore: il ne faudra pas oublier que par cet instrument on arrivera
à modifier l'ensemble de la loi du budget à travers des lois
d'approfondissement et d'application successive. Cet élément
permettra d'éclaircir définitivement des aspects procéduraux, tels
que ceux qui nous ont si longuement et inutilement fait discuter et
confronter dans le passé.
Je termine en soulignant comme cette loi soit un document
d'adresses qui veut définir une méthode de travail. Le premier plan
qui sera soumis à l'attention de cette Assemblée nous permettra de
vérifier la validité pratique de cette loi. C'est dans cette salle
que la volonté de travailler selon des critères sérieux sera mise à
l'épreuve, tout en considérant que toute possibilité de discussion
et de débat sera assurée. Je crois que l'intervention du Conseiller
Riccarand au nom de "l'Arcobaleno" soit un bon signal pour un bon
travail.
Président - La parole au Conseiller Stacchetti.
Stacchetti (SA) - Aggiungere a quanto è stato detto non è
facile, perché gli interventi che mi hanno preceduto hanno centrato
appieno il significato e l'importanza di questa legge. Analizzando
la legge, secondo me, il "cuore" del PREFIN si identifica con
quanto riportato nel comma 3 dell'articolo 2, cioè che questa legge
"definisce i macrobiettivi da conseguire mediante le politiche
regionali, indica i criteri ed i parametri per la formazione del
bilancio annuale e pluriennale e contiene gli indirizzi per la
predisposizione del disegno di legge finanziaria..."
, è cioè un
progetto preliminare.
Ritengo che il bilancio regionale fosse un progetto esecutivo
che mancava del progetto preliminare: come tutti i progetti
importanti, alla base dovrebbe sempre esserci un progetto
preliminare. Il sistema di preparazione e di esame del bilancio di
previsione approvato a fine 2003 era stato contestato dai vari
gruppi consiliari, invitando l'Esecutivo, e in modo particolare
l'Assessore competente, a trovare un sistema che dia più tempo e
quindi più possibilità di documentazione, di ricerca, di
riflessione ad ognuno di noi per meglio eventualmente proporre
iniziative atte a migliorare il progetto. Il PREFIN, secondo noi,
ha accolto l'invito dei vari gruppi e sarà quel progetto
preliminare che conterrà gli obiettivi principali dei progetti
esecutivi, che sono i bilanci di previsione e la finanziaria. Con
questo progetto preliminare ognuno di noi avrà tempo e modo per
meglio documentarsi, analizzare, giudicare e per meglio prepararsi
nell'insieme.
Considerando che è stato accolto quanto chiesto dal Consiglio,
il nostro non può che essere un giudizio positivo.
Président - La parole au rapporteur, le Conseiller Fiou.
Fiou (GV-DS-PSE) - Spero di non fare forzature al Regolamento, è
una specie di replica del relatore, prima dell'Assessore...
Président - ... sans aucun problème.
Fiou (GV-DS-PSE) - Perché reintervengo? Perché l'intervento del
Consigliere Tibaldi qualche "sollecitazione" me l'ha proposta,
quindi voglio anche spiegare quello che ritengo il mio entusiasmo
nel presentare il PREFIN; per farlo, voglio di nuovo richiamare il
nostro punto di partenza, in questo senso mi voglio rifare anch'io
alla discussione fatta in occasione del bilancio preventivo dello
scorso anno e voglio leggere una parte dell'intervento da me
effettuato allora:
"Il nostro bilancio rientra piuttosto nella tipologia dei
bilanci detti a "scorrimento", costruito cioè in prevalenza dagli
uffici dell'Assessorato competente, partendo dall'analogo documento
dell'anno precedente, andando a correggere le cifre che interessano
i vari capitoli per adeguarli alla nuova situazione finanziaria, o
per piccole correzioni in qualche settore. Penso che qui siamo
lontani da un percorso che affronti problemi relazionali
posti..."
- posti allora da un sindacalista -
"... problemi
che vanno ben oltre il rispetto, pur importante, della
concertazione e che coinvolgono tutto un sistema di relazioni, come
la capacità di portare in mezzo ai cittadini le proposte del
programma di legislatura e far capire loro che ciò che si
concretizza nel bilancio sono i passi di una successione di
iniziative per la realizzazione dello stesso. In questo modo si
attuerebbe anche un impegno di trasparenza, si consoliderebbe cioè
la logica che le scelte vere si fanno alla luce del sole, a cui si
fanno partecipare tutti, e non nel chiuso delle stanze della
politica, o magari da qualche altra parte.
Il percorso iniziato in mezzo ai cittadini dovrebbe poi
prevedere i passaggi naturali; chi approva il bilancio è il
Consiglio, io direi che tale organo è il padrone del bilancio,
allora l'iter della costruzione del bilancio non può ridurre il
ruolo del Consiglio a mero ratificatore di un documento costruito
con la radicalizzazione del metodo a scorrimento. Nel dire questo
rischio di ripetere un tema che ormai è diventato un po' retorico
nel nostro dibattito, però nello stesso tempo non posso tralasciare
una questione che è dirimente per il nostro lavoro.
L'individuazione delle scelte di bilancio deve crescere qui dentro;
quando abbiamo votato questo Governo, abbiamo votato anche il
programma di legislatura, anche se a maggioranza. Il programma di
legislatura ora appartiene al Consiglio e da esso si deve partire
per formulare gli atti che lo devono concretizzare; da questo
devono derivare anche gli atti programmatori, ovviamente sempre del
Consiglio, su cui costruire il bilancio. Al Consiglio compete anche
promuovere il rapporto con i cittadini; è in qualche modo riduttivo
delegare solo alla Giunta la presentazione del bilancio attraverso
la tradizionale conferenza stampa, che ne sancisce quasi un taglio
burocratico e comunque l'inversione del percorso: anziché andare
dal cittadino, al momento il Governo segue la strada
opposta.
Ho seguito con attenzione l'iniziativa del gruppo
"Arcobaleno" di qualche seduta fa, quando ha proposto alla
discussione alcune priorità su cui poggiare le scelte di bilancio.
Nei contenuti, ovviamente, questa iniziativa si riferiva al
programma della loro coalizione, quindi era di parte, comunque era
uno stimolo al confronto. Nel metodo proponeva un percorso
interessante, percorso che noi Consiglieri di maggioranza non siamo
stati capaci di mettere in moto, malgrado fossimo molto più forti,
grazie a quel patrimonio condiviso che è il programma di
maggioranza.
Tutto questo mio ragionamento metodologico, che è foriero di
implicazioni politiche di non secondo piano, non sottintende in
particolare un atteggiamento critico nei confronti della Giunta,
che credo che, più che prevaricare, forse occupa spazi lasciati
vuoti dal Consiglio, sempre che poi la Giunta non prenda troppo
gusto in questo senso. Il mio obiettivo è di sollecitare l'insieme
dei consiglieri, in particolare quelli di maggioranza, a rivestire
con più convinzione il ruolo che loro compete; ciò comporta
sicuramente un cambio di filosofia complessiva nel modo di
lavorare, ma evidenzia soprattutto problemi organizzativi e la
necessità di un riequilibrio delle strutture operative fra Giunta e
Consiglio..."
eccetera.
Ritengo che questo disegno di legge dia una risposta ancora
parziale a queste sollecitazioni. Io non accetto questa lettura un
po' interessata, che finora non si facesse un lavoro di
programmazione, però questo lavoro non veniva valorizzato al
momento della costruzione, dell'approvazione del bilancio. Credo
che in tal senso il PREFIN apra un'occasione di grande
partecipazione e di un ruolo diverso di tutti i consiglieri, quelli
di maggioranza in particolare, i quali, nella discussione, sono
quelli sempre un po' più emarginati. Già richiamavo anche
difficoltà strutturali affinché questo svolgimento avvenga nel modo
dovuto... nel formulare le leggi credo che la Giunta abbia alle
spalle un'organizzazione ben diversa da quella del Consiglio... se
i consiglieri si mettessero sul serio a fare loro le leggi... ci
sarebbero problemi di rapporto fra Consiglio e Governo da risolvere
nel senso che dovrebbero mettere atto legami diversi dagli attuali,
che consentirebbero di concordare anche iter per arrivare ai
disegni legislativi. Credo che comunque in questa fase si possa
aprire questo percorso diverso. Sono anche per insistere, e sto
insistendo, perché vorrei anche fare qualche forzatura in questa
direzione: mi piace pensare ad un modo di lavorare diverso. I temi
che si presentano però non sono semplici, stiamo parlando di un
riferimento che è il Piano di sviluppo per la Valle d'Aosta, che
dovremmo riuscire a costruire insieme; stiamo parlando della
capacità anche di mettere in discussione lo "status quo", se si
parla di un piano di sviluppo per il futuro: stiamo parlando anche
di fare la revisione del nostro patrimonio legislativo, che
attualmente introduce in questa fase vincoli e priorità. Ecco,
tanto per farvi qualche esempio, perché a mio avviso stiamo
avviando un percorso non facile, però, se ci impegniamo,
interessante per valorizzare meglio il nostro lavoro.
Président - La parole au Conseiller Curtaz.
Curtaz (Arc-VA) - Prendo anch'io la parola, non per ripetere
quanto ha già esposto prima di me il collega Riccarand a nome del
gruppo, ma per fare un paio di riflessioni generali e poi per
illustrare gli emendamenti che il nostro gruppo ha depositato
presso la Presidenza.
Credo anch'io che questo sia un documento importante perché, se
pensiamo alle problematiche del funzionamento del Consiglio, alle
problematiche istituzionali nel rapporto fra Consiglio e Giunta,
sicuramente questo disegno di legge è il provvedimento più
importante di questa legislatura. Forse non ci voleva molto, perché
questo è stato - soprattutto per quanto concerne i rapporti
istituzionali fra Consiglio e Giunta - un tema di cui si è discusso
molto, ma per cui si è fatto poco e, se in molti casi la lamentata
soggezione del Consiglio nei confronti della Giunta è solo
l'espressione di un'incapacità politica del Consiglio di assumere
le proprie decisioni, perché gli strumenti giuridici e le
competenze vi sono tutte, in questo caso bisogna invece riconoscere
che il Consiglio, con la legislazione finora vigente, non aveva
alcuna possibilità di incidere sull'impostazione del bilancio, se
non, come abbiamo tentato di fare noi lo scorso anno, attraverso la
proposizione e la votazione di una mozione di indirizzo. Per noi,
che denunciamo da anni questa soggezione del Consiglio nei
confronti della Giunta, questo disegno di legge va quindi nella
direzione giusta e non è un provvedimento ottenuto con facilità, a
nostro giudizio è il frutto di una maturazione lenta, di una
consapevolezza che man mano è cresciuta in riferimento ad un
rapporto fra Giunta e Consiglio che non funzionava più. Un esempio
di questo stato di cose emerge proprio dall'intervento del
Consigliere Fiou in occasione dell'approvazione dell'ultimo
bilancio e fattore scatenante di questa situazione fu proprio il
confronto politico duro che avemmo in quest'aula quando si discusse
della legge finanziaria e del bilancio per il 2004. Rivendichiamo
una nostra parte di stimolo, di proposizione, di "pungolo" alla
maggioranza e al Governo regionale nella proposizione di questo
disegno di legge, che quindi nei suoi obiettivi generali
condividiamo, ma che riteniamo ancora un po' debole sotto il
profilo normativo, soprattutto sotto il profilo della certezza dei
tempi e delle scadenze; è per tale motivo che abbiamo presentato 3
emendamenti, che illustrerò brevemente e che mi auguro siano
anch'essi frutto di dialogo e di confronto, come il dialogo e il
confronto sono stati alla base dell'iniziativa del Governo
regionale.
Nel dettaglio, il primo emendamento riguarda il 2° comma
dell'articolo 2, che recita:
"Il PREFIN è predisposto dalla
Giunta regionale che, di norma, lo presenta al Consiglio regionale
entro il 30 giugno".
Noi proponiamo di cancellare la parola
"di norma"
; mi piace poco già come tecnica legislativa, ma
anche dal punto di vista logico. Scegliamo un termine, al limite,
se individuiamo nel 30 giugno un termine troppo stretto per la
Giunta, decidiamo che esso sia in ipotesi il 15 luglio, ma mettiamo
un termine, perché questa forma di legiferare - peraltro tutta
mediterranea -, consistente nell'indicare un termine e poi indicare
"di norma"
o aggiungere delle eccezioni, mi pare poco
consona ad una legge che vuole essere innovativa dal punto di vista
formale.
Il secondo emendamento è nello stesso senso, noi chiediamo la
cancellazione dell'intero comma 5 dell'articolo 2, che recita:
"In caso di mancata presentazione del PREFIN, restano confermate
le linee della pianificazione strategica evidenziate nell'ultimo
piano approvato"
. Trovo questa norma ancora più priva di senso
della precedente, priva di senso logico intanto, perché è in totale
contraddizione con quanto afferma il comma 1 dell'articolo 2, che
prevede:
"La Regione... formula ogni anno il piano regionale
economico-finanziario (PREFIN)"
. Allora delle due l'una: o si
scrive al comma 1 che la presentazione del piano avviene ogni anno,
e allora cancelliamo il comma 5, oppure si usa un'altra formula per
dire che la presentazione del piano non è obbligatoria, mentre noi
crediamo che la presentazione del piano debba esserlo. Peraltro - e
lo dico come argomentazione a beneficio della Giunta - l'Esecutivo,
accogliendo questi nostri emendamenti, non è che possa trovarsi in
difficoltà, assolutamente no, perché vi è già una norma di
salvaguardia, quella che qualcuno ha ricordato, secondo la quale -
articolo 2, 4° comma - se il Consiglio regionale non approva il
PREFIN entro il 30 settembre, ciò non impedisce alla Giunta di
elaborare i disegni di legge in materia di bilancio. Questa via di
salvezza quindi ce l'avete comunque, perché è anche ragionevole
prevedere, se per tutte le ragioni del mondo non si riuscisse ad
approvare il PREFIN entro il 30 settembre, la possibilità per la
Giunta di proporre le leggi di bilancio e la legge finanziaria.
Questo "mettere le mani avanti", quindi, mi pare un discorso che
non vada bene sotto il profilo della tecnica legislativa, ma
soprattutto sotto il profilo della correttezza istituzionale che
deve intercorrere fra Consiglio e Giunta e che è l'obiettivo
principale di questa normativa.
Coerentemente, presentiamo un terzo emendamento che
apparentemente va nel senso opposto, proprio perché chiediamo
serietà... ed è relativo alla norma transitoria. Ormai, per quanto
riguarda l'anno in corso, il 30 giugno è un termine superato,
quindi la legge propone che, per il 2004, il termine di
presentazione sia il 31 luglio; noi proponiamo che tale termine sia
il 31 agosto, perché riteniamo il 31 luglio un termine troppo breve
rispetto all'entrata in vigore della legge; quindi la Giunta,
proprio perché crediamo in questo documento, deve avere più tempo
per elaborare il documento.
Quest'anno avremo noi consiglieri più lavoro da fare in breve
tempo, perché dovremo raccogliere idee, fare proposte, emendare,
confrontarci su questo documento con un lasso di tempo mensile e
non trimestrale, però lo riteniamo un sacrificio per il Consiglio
regionale giudizioso, tenendo conto del momento in cui andiamo ad
approvare questa legge. Con tale spirito collaborativo proponiamo
questi emendamenti, confidando che vengano accolti, perché vanno
nel senso di rafforzare questa legge e quindi di dare al Consiglio
quello strumento di indirizzo di politica economico-finanziaria che
per tanti anni abbiamo auspicato in quest'aula.
Si dà atto che dalle ore 17,16 presiede il Vicepresidente
Lanièce.
Presidente - La parola al Consigliere Frassy.
Frassy (CdL) - Il nostro gruppo interviene nuovamente nel
dibattito, anche perché avevamo auspicato attraverso il primo
intervento svolto dal collega Tibaldi che l'Assessore "sciogliesse"
queste contraddizioni che abbiamo ravvisato nel disegno di legge.
Mi sembra di capire che l'intervento dell'Assessore, se ci sarà,
sarà a chiusura del dibattito generale, di conseguenza riteniamo di
dover reintervenire in questo dibattito, intanto per annunciare la
presentazione di emendamenti che sono già stati depositati alla
Presidenza, poi soprattutto per tornare sull'intervento del
relatore, che è stato un duplice intervento: sulla relazione subito
e successivamente sull'intervento fatto dal collega Tibaldi.
Proprio l'intervento del relatore ha convinto il nostro gruppo a
depositare gli emendamenti, sul presupposto che qualcosa in questo
disegno di legge ci sembra non quadrare. È vero che la politica
spesso è fatta di enunciazione di principi e di ragionamenti, ma è
altrettanto vero che vi sono dei momenti come questo, quando, di
fronte a una legge, le parole valgono per quello che si scrive.
Penso che questo sia un disegno di legge che si discosta dalla
relazione e soprattutto dall'esposizione fatta dal relatore, perché
vediamo solo nell'articolo 1, che è l'articolo dei principi, il
ragionamento del relatore, ma dall'articolo 2 in avanti ci sembra
di non vedere altro se non delle contraddizioni, di conseguenza le
perplessità prima espresse le ribadiamo, salvo che vi sia lo spazio
per "aggiustare" quel disegno di legge. Un provvedimento che è
stato definito dal collega Curtaz come il disegno di legge più
importante; ci piacerebbe poterci unire a questa considerazione, se
il disegno di legge dopo l'articolo 1, che possiamo in linea di
principio condividere, fosse coerente con quel principio, ma non lo
è. Quando si introduce un principio, e questo introduce l'articolo
1, ovvero il principio della pianificazione strategica che viene
adottato come metodo dalla Regione, non possiamo subordinarlo poi
all'eventualità, alla discrezionalità, all'arbitrio di un altro
organo politico che è la Giunta. Se questo disegno di legge ha come
obiettivo quello di riportare le scelte strategiche, dunque le
scelte di programmazione economico-finanziaria, al centro del
confronto consiliare, non può non essere perentorio nei suoi
passaggi; di conseguenza, non si può dire che la mancata
presentazione di questo documento non impedisce la presentazione
della legge di bilancio e non si può neppure prevedere che, in caso
di mancata presentazione del PREFIN, valgono le linee della
precedente pianificazione, perché il principio dell'articolo 1
viene così agevolmente bypassato dal prosieguo degli articoli
successivi. È come se si dicesse che questo Consiglio regionale ha
competenza legislativa, ma che la Giunta regionale può decidere ed
approvare delle leggi prescindendo dal parere del Consiglio
regionale. Riteniamo che non sia in sintonia con quel principio,
l'articolato del principio stesso... e abbiamo presentato degli
emendamenti che riportano l'articolato alla coerenza del principio
dell'articolo 1 e mi fa specie che i pochi interventi che vi sono
stati da parte dei colleghi di maggioranza prescindano da questa
realtà: qui non stiamo discutendo in una conferenza di una futura
legge, ma di una legge che, così come la votiamo, uscirà sul
Bollettino ufficiale della Regione e diventerà più o meno
vincolante in base ai passaggi tecnici che andiamo a definire negli
articoli, dal 2° a seguire.
Dobbiamo anche dire che, a supporto di quelle contraddizioni, ne
evidenziamo un'altra, che non è oggetto dei nostri emendamenti, ma
che si vorrebbe essere oggetto dei chiarimenti dell'Assessore. Il
comma 2 dell'articolo 2 fa riferimento a una norma, che è
predisposta dalla Giunta e che è presentata entro il 30 giugno al
Consiglio, immaginiamo che la presentazione al Consiglio si
sostanzi in un'illustrazione di quella norma, vorremmo capire se
questa illustrazione si svolge a mo' di conferenza accademica,
senza possibilità da parte delle forze politiche di intervenire e
di conseguenza il vero dibattito politico venga rimandato alla data
del 30 settembre. Sicuramente è un meccanismo innovativo, ma sul
quale abbiamo certi dubbi... perché sarebbe un appesantimento della
tempistica dei lavori del Consiglio, perché lo stesso documento
passerebbe 2 volte all'attenzione dei lavori del Consiglio
stesso.
Non posso non rinnovare quanto il collega Tibaldi, che mi ha
preceduto, ha evidenziato a chiusura del suo intervento. Assessore,
a lei l'onere e l'onore di chiarire questo disegno di legge, perché
il nostro gruppo sarebbe disposto a sottoscrivere la relazione del
collega Fiou, peccato che non sia la relazione di questo
provvedimento! Questo disegno di legge, collega Fiou... è la
relazione di un principio che si ferma all'articolo 1, ma il
meccanismo messo in piedi smentisce in maniera evidente questa
pianificazione strategica. Non vi può essere una pianificazione,
per giunta strategica, non vi può essere un metodo adottato se non
è cogente; se tutto ciò è lasciato alla discrezionalità del potere
esecutivo, stiamo giocando ad approvare una legge che non ha alcun
meccanismo per dare al Consiglio regionale un ruolo di centralità,
perché alla fin fine la centralità dell'Assemblea - che anche il
Presidente Perron aveva messo al centro del suo mandato - non è
sancita da una norma, ma rimane alla discrezionalità del potere
esecutivo. In sostanza, nulla cambia rispetto al passato e, se
qualcosa proprio deve cambiare, cambia in peggio: cambia in peggio
per l'appesantimento dei lavori - ma questo forse è il male minore
-, ma anche perché per la prima volta viene introdotto il perverso
meccanismo che un principio venga sancito, ma sia discrezionale a
giudizio dell'organo esecutivo. Una legge introduce un principio
che dovrebbe investire il Consiglio di competenze, ma queste ultime
possono essere attuate o disapplicate non dall'organo che ne è
investito nel principio, ma dall'organo esecutivo che non ha
competenza legislativa; questo è un paradosso incredibile, è un
principio pericolosissimo. Di conseguenza, in assenza di
chiarimenti o di riconsiderazioni in sede di emendamenti,
permangono le nostre perplessità e ci riserveremo di definire la
nostra posizione di voto.
Presidente - La parola al Consigliere Salzone.
Salzone (FA) - Eviterò di parlare in sede di dichiarazione di
voto. Diamo un giudizio senz'altro positivo a questo disegno di
legge; peraltro, all'atto della presentazione del bilancio di
previsione dello scorso anno, avevamo criticato la maggioranza, che
aveva presentato in finanziaria tutta una serie di disegni di
legge, esautorando così il Consiglio dallo svolgere il suo ruolo.
Lo abbiamo detto fin dall'inizio, ma lo aveva promesso il
Presidente della Regione, che il dibattito della programmazione
politica deve essere al centro in Consiglio; con questo disegno di
legge ci siamo arrivati. Questo, a mio avviso, politicamente è il
provvedimento più importante della legislatura.
Il disegno di legge n. 26 intende avviare il processo di
pianificazione degli interventi in un quadro più moderno, teso ad
esprimere una spinta di sviluppo socio-economico della nostra
Regione; esso quindi è concepito in maniera snella e capace di
fissare le linee portanti della volontà politica in fase di
bilancio di previsione. Questo in linea generale. Sono stati
trattati una serie di punti rilevanti del testo stesso, uno dei
punti che credo sia di fondamentale importanza è quello
dell'introduzione dei disegni di legge collegati, che andrebbero
nelle diverse commissioni e avrebbero uno sviluppo di discussione
fondamentale in senso politico. Condividiamo questo disegno di
legge, ritenendo che la sua importanza sia rilevante e dichiariamo
il nostro voto favorevole.
Presidente - Se nessun altro collega vuole prendere la parola,
dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Devo dire in premessa che prendo la parola
per esprimere soddisfazione, non solo per il lavoro effettuato
dall'Esecutivo, ma per il lavoro che corona un dibattito
consiliare. Nel corso dell'approvazione del primo bilancio
presentato dal mio Assessorato e dalla Giunta, avevamo avuto una
discussione in aula di un certo spessore, evidentemente vi sono
cose che risultano pretestuose ed altre che sono degne di essere
considerate e di meditazione. Avevamo assunto degli impegni e, come
nostra prassi, abbiamo rispettato gli impegni.
Non vorrei dilungarmi sulle filosofie generali del disegno di
legge, in quanto credo gli interventi coronino questo lavoro e
mettano in evidenza le filosofie; mi limiterò ad evidenziare in
modo tabellare gli obiettivi di questo disegno di legge. Da un lato
questo provvedimento si vuole inserire come primo passo all'interno
di una revisione generale del nostro ordinamento contabile ed
amministrativo, questo perché ormai la pubblica amministrazione si
sta dotando sempre più di strumenti che devono permettere di fare
delle valutazioni sul suo operato. Gli enti locali minori - e i
colleghi, che come me hanno avuto la fortuna di stare in
amministrazione nei comuni e nelle comunità montane, lo sanno - si
sono dotati di strumenti che permettono di valutare l'efficienza e
l'efficacia dell'azione della pubblica amministrazione; da questo
punto di vista, l'ordinamento regionale ha la necessità di
evolversi, di modificarsi. Sotto alcuni aspetti... rispetto ad
alcune affermazioni che mi paiono eccessive, non stiamo dicendo che
nel passato certe attività non venivano fatte - a questo proposito
si è espresso bene il collega Fiou -, venivano effettuate, ma non
venivano codificate; quindi abbiamo la necessità, all'interno di un
quadro generale, di fissare dei punti che aiutino il percorso di
coloro che sono chiamati ad amministrare le risorse altrui. Da
questo punto di vista, il PREFIN è un primo passo e riteniamo che
il gruppo di lavoro istituito per concretizzare questo disegno di
legge - gruppo di lavoro composto dai dirigenti dell'Assessorato,
dai dirigenti dei servizi generali, coordinati dal Prof. Manacorda
dell'Università della Valle d'Aosta, che ringrazio, come ringrazio
peraltro tutti gli altri componenti - possa aiutarci anche nei
passi successivi, per snellire questo nostro percorso che risulta
un po' datato. Rispetto a questo abbiamo altri obiettivi, come è
stato ricordato, obiettivi che discendono dal nostro ruolo
politico. Evidentemente il bilancio - lo abbiamo detto in modo
molto trasparente - ha delle rigidità che molte volte impediscono
un dibattito e lo svolgimento dei propri ruoli, ma non solo del
Consiglio, degli Assessori e della Giunta stessa, perché abbiamo un
"effetto trascinamento" che in qualche modo pone delle "ipoteche"
su un certo percorso.
Con questo strumento abbiamo codificato dei momenti di
dibattito, di confronto che permettono di dare un'armonia alla
discussione, prescindendo dai numeri. È chiaro che questo tipo di
provvedimento non piace a coloro che vogliono fare polemica, a
coloro che vogliono pretestuosamente andare a guardare il
dettaglio, il "capello" fuori posto rispetto alle linee generali,
perché, in un quadro dove esprimiamo un bilancio - che è
all'incirca di 3 miliardi di euro -, se poniamo l'attenzione su
ogni singolo dettaglio, rischiamo di deviare una discussione che
dovrebbe essere invece di livello più elevato. È chiaro che questo
disegno di legge non piace perché fa venire allo scoperto coloro
che probabilmente vogliono agire di rimessa, vogliono speculare sul
dettaglio rispetto alle linee generali... da questo punto di vista,
credo questo sia uno strumento che va in tale senso, così come è un
impegno che il Consiglio regionale si prende nei confronti della
collettività, perché questo sarà un documento decisamente più
leggibile rispetto a un bilancio, sarà più vicino a quello che si
aspetta il cittadino, vuole capire quali sono i macrobiettivi...
per cui a un certo punto potrà valutare l'operatività e l'operato
del Consiglio regionale e delle varie proposte, che assumeranno una
loro organicità rispetto a tabelle e a numeri.
Fatto questo tipo di ragionamento - peraltro già ripercorso dai
colleghi che hanno voluto intervenire -, vengo ad alcuni commenti e
ad alcuni ragionamenti che sono stati fatti all'atto della
presentazione di alcuni emendamenti (è chiaro che alcune
osservazioni e alcuni emendamenti sono frutto di una sensibilità
che è diversa a seconda dell'appartenenza o della vocazione di una
forza politica, che vuole o non vuole dedicarsi ad attività di
governo). Se abbiamo a mente il buon funzionamento e vogliamo
evitare interruzioni, mi pare che non possano introdursi
all'interno di un disegno di legge e poi di una legge, qualora
approvata, elementi, che, indipendentemente dalla volontà del
Consiglio regionale, possano portare a una paralisi dell'attività
amministrativa, perché noi abbiamo degli obblighi di non
volontariamente introdurci in situazioni di paralisi - a questo
riguardo mi ha fatto piacere il ragionamento fatto dal Consigliere
Curtaz, che ha valutato questa situazione -; anche perché, nel
momento in cui abbiamo il passaggio da una legislatura ad un'altra,
si creerebbe una situazione paradossale, dove abbiamo una Giunta
che va a predisporre un PREFIN, che poi non potrà sostenere e
spiegare perché nel frattempo vi sarà il cambio di legislatura.
Capite che questo tipo di discorso, anche dal punto di vista
politico, sarebbe un "non senso", quindi, indicando tassativamente
delle date e non prevedendo una sorta di elasticità in casi
eccezionali, faremmo male, perché questi non sono momenti
straordinari ed irrepetibili, ma il cambio di legislatura è un
qualcosa di ciclico che avviene ogni 5 anni. Ecco qual è il
ragionamento, per cui non vi è alcuna volontà in questo disegno di
legge di introdurre un documento che, se ci piace, viene
presentato; se non ci piace, non viene presentato: si tratta di un
documento di cui il Consiglio, l'Esecutivo, ogni singolo
consigliere credo abbia sentito la necessità... e, da questo punto
di vista, va nel senso di introdurre quella salvaguardia che, in
casi del tutto eccezionali, permette una non paralisi; ora, per
tornare agli emendamenti, in particolare a quelli del gruppo
"Arcobaleno", il discorso
"di norma"
ecco a cosa si
riferiva.
Per quel che attiene il comma 5 dell'articolo 2, nel PREFIN
abbiamo delle linee che valgono per l'anno successivo e per il
triennio, quindi, di fatto, all'interno di tale documento abbiamo
delle linee guida che governano un periodo di 3 anni; nel momento
in cui non dovesse esserci l'approvazione del PREFIN dell'anno
successivo, ecco che avremmo comunque le linee guida definite
nell'anno precedente. Credo che il Consiglio sia già ampiamente
"collaudato" su operazioni di questo genere, sul Piano
dell'informatica alla fine del 2002 non ha approvato nulla, tant'è
che anche la Consigliera Squarzino, quando abbiamo dibattuto di
quel piano, faceva riferimento alle linee guida fatte 2 anni prima.
Ecco qual è la filosofia: non trovarsi in un momento specifico con
un'assenza di riferimenti. Non vuole essere questo tipo di
articolato un qualcosa che va a stravolgere gli impegni che vengono
assunti con la presentazione di questo disegno di legge. Ecco
perché, comunque vada, abbiamo la possibilità di proporre un
bilancio, ma non un bilancio slegato da qualsiasi riferimento,
perché, se manca quel documento, vi sono le linee guida dell'anno
precedente che valgono per un triennio.
Per quel che attiene al terzo emendamento, anche qui mi
congratulo con il Consigliere Curtaz per l'onestà intellettuale: 31
luglio, 31 agosto. È chiaro anche che non sottraiamo tempi alla
discussione, perché sapete che il mese di agosto le commissioni non
si riuniscono, quindi ritengo sia accoglibile, anche se l'attività
fatta dal Coordinatore, dagli uffici dell'Assessorato riguarda
lavori già avviati, quindi abbiamo già da 2 settimane avviato
un'attività di incontro con tutte le altre strutture in modo da
definire i macrobiettivi e costruire il documento. Direi che ci
saremmo impegnati a presentare per il 31 luglio il documento; è
chiaro che, se abbiamo un po' di tempo in più, senza nuocere al
dibattito nelle commissioni competenti, lo possiamo accogliere con
senso positivo.
Per quel che attiene agli emendamenti della "Casa delle
Libertà", l'emendamento che prevede la sostituzione del comma 4
dell'articolo 2 va esattamente nel senso opposto rispetto alla mia
introduzione, quindi non è accoglibile; per il secondo emendamento,
cioè l'abrogazione del comma 5 dell'articolo 2, che è identico
all'emendamento proposto dal gruppo "Arcobaleno", valgono le
osservazioni che ho detto prima. Per quel che riguarda
l'osservazione - che non è contenuta all'interno dell'emendamento -
effettuata dal Consigliere Frassy - sulla doppia presentazione, è
ovvio che, dal punto di vista del significato del comma 2
dell'articolo 2:
"il PREFIN è predisposto dalla Giunta regionale
che, di norma, lo presenta al Consiglio regionale entro il 30
giugno"
:
"lo presenta"
vuol dire che è un atto che
licenzia entro il 30 giugno e che viene trasmesso alle commissioni
consiliari competenti; questo è il significato del comma 2, anche
perché, quando vi sono le approvazioni di questi provvedimenti da
parte della Giunta, vi è poi una trasmissione al Presidente del
Consiglio che fa seguire l'iter del caso al provvedimento.
Devo a questo punto concludere... cercando di condividere
l'entusiasmo del Consigliere Fiou, sarà che il Consigliere Fiou
beneficia delle correnti della Valle del Gran San Bernardo che
investono la sua abitazione... ma, al di là dell'ironia, credo che
questo disegno di legge dia un "respiro" ampio e una certa
"noblesse"
al Consiglio, che eviterà di cimentarsi con dei
dettagli, utili, ma dei dettagli che non entusiasmano più nessuno,
per fare un minimo di attività un po' più nobile. Ritengo che
questo possa valere anche per delle linee riguardanti la
pianificazione regionale. Anche la pianificazione regionale
nell'ambito dell'ordinamento europeo - e qui devo ringraziare
l'Assessore Caveri -, con l'introduzione all'interno dell'articolo
3 di un richiamo a questa programmazione inserita in un contesto
decisamente più ampio, è un po' un segnale che l'Esecutivo e i
proponenti hanno voluto dare e che credo possa coinvolgere tutti
dal punto di vista dell'entusiasmo, invitando a "volare alto" e,
soprattutto, ad essere pratici, per non andare ad introdurre delle
norme che porterebbero delle grandi difficoltà all'interno del
Consiglio regionale.
Si dà atto che dalle ore 17,45 riassume la presidenza il
Presidente Perron.
Président - On passe à l'examen des articles. Je rappelle que la
IIe Commission a exprimé son avis favorable à la majorité; ainsi le
Conseil permanent des collectivités locales a exprimé avis
favorable.
Je soumets au vote l'article 1er:
Conseillers présents et votants: 32
Pour: 32
Le Conseil approuve à l'unanimité.
Président - A l'article 2 il y a le premier amendement du groupe
"Arcobaleno"; j'en donne lecture:
Emendamento
All'articolo 2, comma 2, cancellare le parole "di
norma".
La parole au Conseiller Curtaz.
Curtaz (Arc-VA) - Stiamo parlando del nostro emendamento,
quindi, ovviamente, annuncio voto favorevole e voteremo
favorevolmente anche l'articolo, perché abbiamo detto che
condividiamo il disegno di legge. Voglio però fare alcune
considerazioni sulle osservazioni effettuate dall'Assessore
Marguerettaz per entrambi gli emendamenti, perché non ci hanno
convinto, intanto, per quanto riguarda il primo emendamento... ma,
per quanto concerne il secondo, a me francamente sembra che le
osservazioni fatte non stiano "né in cielo, né in terra"!
Per quanto riguarda il primo emendamento, l'Assessore dà questa
interpretazione: "abbiamo aggiunto le parole
"di norma"
perché, in caso di rinnovo del Consiglio, non è possibile per la
Giunta portare il PREFIN al Consiglio entro il 30 giugno"; a parte
che il 30 giugno il Consiglio è sciolto, quindi non abbiamo bisogno
di scriverlo qui...
(interruzione dell'Assessore Marguerettaz, fuori
microfono)
... mi permetta, non può presentare un piano a un Consiglio che
è sciolto, quindi non vi è bisogno di scriverlo ma, se fosse questa
l'intenzione, bastava scriverlo, perché questo non vale per tutti e
5 gli anni, ma varrebbe per un anno su 5; invece, come è scritto,
varrà per tutti gli anni e, quando eventualmente ci sarà qualcuno
di noi che si lamenta che il PREFIN è stato presentato ad esempio
il 30 agosto, vi sarà qualcuno di voi che si alzerà e dirà: "avete
approvato", e noi... votiamo anche noi una legge in cui vi è
scritto
"di norma"
, e si riferisce a tutte le occasioni:
cerchiamo anche di ragionare sulle cose.
È sul secondo emendamento che le osservazioni non stanno "né in
cielo, né in terra". Assessore, avete scritto voi nella legge al
comma 1 dell'articolo 2:
"formula ogni anno"
, allora perché
si prevede che possa non essere formulato? Perché vi è un piano
triennale? Ma scherziamo! È poi in contraddizione con quello che
lei ha detto per giustificare la posizione sul primo emendamento,
perché, così facendo, avremmo una nuova Giunta che fa proprio il
piano di un vecchio Consiglio, di una vecchia Giunta. Il fatto di
presentare ogni anno il PREFIN, allora, è estremamente importante!
Dicevo prima, ragioniamo su termini che possono riguardare casi
particolari, casi eccezionali, questa norma si poteva formulare in
centomila modi diversi, ma non vuol dire quello che ha detto lei,
vuol dire altro! Vuol dire che vi lasciate "le mani libere"!
Rispetto a questi due problemi peraltro... l'ho accennato, ma lo
ribadisco per dire il motivo per il quale non voteremo
l'emendamento proposto dalla "Casa delle Libertà"... perché in ogni
caso voi avete sempre una via di uscita che è il comma 4. In ordine
a quel comma non abbiamo presentato degli emendamenti per due
ragioni: la prima, per questa via di uscita di carattere politico,
perché, qualsiasi cosa avvenga, la Giunta può sempre approvare il
bilancio. Poi perché questo è un obbligo costituzionale, pertanto,
a nostro giudizio, l'emendamento della "Casa delle Libertà" non è
accoglibile in quanto incostituzionale: è lo Statuto infatti a
prevedere che debba essere approvato il bilancio annuale, quindi
non è possibile con una legge regionale ordinaria derogare a quanto
lo Statuto stabilisce. Ripeto: anche in senso politico è giusto che
la Giunta abbia questa possibilità estrema, ma perché deve darsi
tre possibilità, quando ne ha una che è decisiva?
Mi sembra che le obbiezioni alle nostre proposte siano sbagliate
e dispiace perché abbiamo presentato questi emendamenti a scopi
collaborativi e propositivi; perché, se questi emendamenti
volessero dire quello che lei ha detto nella replica, avreste
potuto scriverlo, invece le norme dicono una cosa molto diversa e
lasciano le "mani libere" affinché la Giunta si comporti come crede
rispetto ad una materia delicata. Vedrete che, con questo tipo di
indicazione così generica per quanto riguarda le date, i contenuti,
addirittura prevedendo la possibilità di non presentare il piano,
avrete dei problemi non solo con le opposizioni, ma anche
all'interno della vostra maggioranza.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Intervengo per cercare di dare un contributo
chiarificatore alla discussione. Normalmente i commi e gli articoli
vanno letti con una certa sequenza: questo comma, che è il 5° - e
dirò una cosa di una particolare novità -, viene espresso dopo il
4° comma. Il 4° comma, indicato come - e qui mi compiaccio con il
Consigliere Curtaz - "condivisibile" e "condiviso", quindi, viene
seguito da un 5° comma, per evitare, nell'ambito della previsione
del 4° - ossia, in assenza del piano, la Giunta può comunque
presentare il bilancio -, che il bilancio venga presentato senza
alcun tipo di riferimento. Quest'ultimo viene indicato nel 5°
comma, comma che - se mi permette, Consigliere Curtaz - è
addirittura vincolante per la Giunta che va a presentare il
bilancio, perché non gli lascia le "mani libere" che avrebbe
laddove il bilancio non avesse riferimenti: al contrario il
bilancio, anche in assenza del piano annuale, deve fare riferimento
all'ultimo PREFIN approvato, che è legittimato dal Consiglio
regionale: ecco qual è la filosofia! Mi dispiace che non sia stato
letto come un vincolo, perché, se noi eliminiamo il 5° comma, la
Giunta ha le "mani libere" per presentare un bilancio senza alcun
tipo di riferimento: ecco perché ho cercato di rappresentare questa
nostra idea, ed era proprio quella autentica. Dopodiché, su questo
tema ci dobbiamo confrontare, dobbiamo "collaudarci"; ci metterò
l'entusiasmo e tutte le possibili energie e vedremo cosa riusciremo
a proporre, lì sarà un po' una scommessa per tutti ma, da questo
punto di vista, via via potremo fare sempre meglio; ma la lettura
autentica del comma 5 dell'articolo 2 è questa e non può che essere
questa perché, se togliete questo comma, la Giunta può presentare
un bilancio senza alcun riferimento.
Président - Je soumets au vote le premier amendement du groupe
"Arcobaleno":
Conseillers présents: 32
Votants: 4
Pour: 4
Abstentions: 28: (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lanièce,
Lattanzi, Maquignaz, Marguerettaz, Nicco, Pastoret, Perrin, Perron,
Praduroux, Rini, Stacchetti, Tibaldi, Vicquéry, Viérin Adriana,
Viérin Laurent, Viérin Marco)
Le Conseil n'approuve pas.
Président - A l'article 2 il y a le premier amendement du groupe
"Casa delle Libertà"; j'en donne lecture:
Emendamento
Articolo 2, comma 4, sostituire con:
"4.
Il Consiglio regionale approva il PREFIN entro il
30 settembre; la mancata approvazione del piano impedisce la
presentazione, da parte della Giunta regionale, dei disegni di
legge relativi al bilancio annuale e pluriennale alla legge
finanziaria ed alle leggi collegate di cui all'articolo
3.
".
Je le soumets au vote:
Conseillers présents: 31
Votants: 4
Pour: 3
Contre: 1
Abstentions: 27: (Caveri, Cerise, Cesal, Charles Teresa, Comé,
Curtaz, Ferraris, Fey, Fiou, Fosson, Isabellon, Lanièce, Maquignaz,
Marguerettaz, Nicco, Pastoret, Perrin, Perron, Praduroux,
Riccarand, Rini, Salzone, Squarzino Secondina, Stacchetti, Viérin
Adriana, Viérin Laurent, Viérin Marco)
Le Conseil n'approuve pas.
Président - Toujours à l'article 2 il y a le deuxième amendement
respectivement du groupe "Arcobaleno" et du groupe "Casa delle
Libertà", qui peuvent être regroupés du fait qu'ils contiennent la
même indication; j'en donne lecture:
Emendamento
All'articolo 2 cancellare l'intero comma 5°:
"5. In caso di mancata presentazione del PREFIN, restano
confermate le linee della pianificazione strategica evidenziate
nell'ultimo piano approvato.".
Emendamento
Articolo 2, comma 5: abrogare.
Je les soumets au vote:
Conseillers présents: 32
Votants: 6
Pour: 6
Abstentions: 26: (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, Lanièce, Maquignaz,
Marguerettaz, Nicco, Pastoret, Perrin, Perron, Praduroux, Rini,
Salzone, Stacchetti, Vicquéry, Viérin Adriana, Viérin Laurent,
Viérin Marco)
Le Conseil n'approuve pas.
Président - Je soumets au vote l'article 2:
Conseillers présents: 32
Votants: 32
Pour: 29
Contre: 3
Le Conseil approuve.
Président - Je soumets au vote l'article 3:
Conseillers présents: 32
Votants: 32
Pour: 29
Contre: 3
Le Conseil approuve.
Président - Je soumets au vote l'article 4:
Conseillers présents: 32
Votants: 32
Pour: 29
Contre: 3
Le Conseil approuve.
Président - A l'article 5 il y a le troisième amendement du
groupe "Arcobaleno"; j'en donne lecture:
Emendamento
All'articolo 5 sostituire la data "31 luglio" con la data "31
agosto".
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Per indicare che da parte dell'Esecutivo vi
è condivisione sull'emendamento, ringraziamo il gruppo "Arcobaleno"
per la proposta.
Président - Je soumets au vote l'amendement:
Conseillers présents: 32
Votants: 29
Pour: 29
Abstentions: 3 (Frassy, Lattanzi, Tibaldi)
Le Conseil approuve.
Président - Je soumets au vote l'article 5 dans le texte ainsi
amendé:
Articolo 5
(Disposizione transitoria)
1. In sede di prima applicazione della presente legge, il
termine di cui all'articolo 2, comma 2, è stabilito al 31
agosto.
Conseillers présents: 32
Votants: 32
Pour: 29
Contre: 3
Le Conseil approuve.
Président - Je soumets au vote l'article 6:
Conseillers présents: 32
Votants: 32
Pour: 29
Contre: 3
Le Conseil approuve.
Président - La parole au Conseiller Frassy, pour déclaration de
vote.
Frassy (CdL) - Manteniamo le perplessità che avevamo espresso
nel dibattito generale e dobbiamo dire che queste perplessità non
sono state fugate dal suo intervento, men che meno dalle modifiche
- minimali peraltro - che ha subito questo provvedimento. Alla luce
delle sue risposte e proprio dell'ultimo emendamento approvato
dalla maggioranza, ribadiamo il convincimento che questo sia un
pessimo disegno di legge; si tratta di un provvedimento - al di là
delle preoccupazioni che avevamo espresso - inapplicabile, che
contrasta con altre norme regolamentari di questo Consiglio. Mi
riferisco in particolare al Regolamento interno del Consiglio
regionale, perché la risposta che lei ha voluto dare a precisazione
del comma 2 dell'articolo 2 - che la presentazione al Consiglio
regionale va intesa come presentazione alla Presidenza del
Consiglio affinché il piano faccia l'iter che fanno tutti i
provvedimenti di tipo legislativo da mettere in iscrizione al
dibattito consiliare - non sta assolutamente dentro ai termini da
voi previsti e da voi reimpostati con questo ultimo emendamento, e
mi spiego meglio. Il 30 giugno viene presentato il documento, le
commissioni hanno un termine di 60 giorni per esprimere il loro
parere, di conseguenza non ci può essere legge che dica: "ma sì,
sono 60 giorni, ma potrebbero bastarne 45", perché in quel caso
bisognerebbe modificare il Regolamento; non contano le sospensioni
estive: il periodo dal 1° agosto al 15 settembre. Se facciamo due
conti, Assessore, dal 30 giugno al 30 settembre non ci sono 60
giorni; le commissioni, di conseguenza - gli organismi principe con
cui si esprime l'approfondimento consiliare -, sono state menomate,
in violazione del Regolamento, dei termini che hanno a disposizione
per esprimere il loro parere compiuto. Questo atto, che a parole
doveva riportare la centralità del Consiglio nel dibattito della
programmazione, perciò, collega Fiou e colleghi della maggioranza,
in realtà è un atto che va a menomare gravemente le previsioni
operative del Consiglio. È vergognoso che il Consiglio stasera
approvi un atto che viola il Regolamento, che dà le norme e i tempi
con cui le commissioni, organi per eccellenza di approfondimento
del Consiglio, devono e possono esprimere il loro parere. Questo
non sarà illegale, ma è illegittimo ed invito formalmente il
Presidente del Consiglio a prendere posizione su tale
provvedimento!
Siamo stufi di vedere degli atti, caro Assessore Marguerettaz,
che arrivano dal suo piano, perché lei si è specializzato nel
violare le prerogative di questo Consiglio! Sul Casinò ha
calpestato una legge in lungo e in largo, non portando alla
competenza del Consiglio l'approvazione, o la bocciatura, o la
modificazione del piano di sviluppo, che sta nel suo cassetto ormai
da tempo immemore, perciò lei, Assessore, è uno dei primi
responsabili dei disastri della "Casino S.p.A.", di cui parleremo a
fine luglio. Lei ha violato nuovamente quella legge facendo sì che
non venisse nominato un direttore generale, previsto per obbligo di
legge in quanto lo statuto è stato approvato con legge di questo
Consiglio, e consentendo tutta un'altra serie di violazioni minori
di disciplinari e di altre cose. Questo è un atto illegittimo!
Non so se il Regolamento lo consenta, però chiederei, pur
essendo in fase di votazione - ma abbiamo avuto dei precedenti, se
non erro proprio in una delle ultime adunanze consiliari -, una
sospensione della votazione e una riunione dei Capigruppo, perché
non è ammissibile che questa norma passi nel silenzio e
nell'indifferenza più totale. Questa è una legge che, così come
modificata dall'emendamento e dunque dalla votazione precedente,
così come è stata illustrata fuori dal dibattito generale
dall'Assessore Marguerettaz - perché l'Assessore è intervenuto a
dibattito generale chiuso, di conseguenza non vi era più
possibilità da parte nostra di sollevare questioni pregiudiziali ai
sensi del Regolamento -, calpesta una norma importante: la norma
principe con cui vengono regolamentati i lavori di questa
Assemblea, perciò chiediamo con una mozione d'ordine la sospensione
della votazione e una riunione dei Capigruppo.
Presidente - Onestamente non capisco il senso della sua
richiesta, nel senso che, a mio giudizio, non vi è violazione del
Regolamento, vi sono questioni di valutazione puramente politiche.
La legge non torna indietro: o la si vota, o non la si vota. Se vi
è una richiesta di sospensione, ne accordo una di 5 minuti.
La parola al Consigliere Frassy.
Frassy (CdL) - Leggo l'articolo 28 del nostro Regolamento:
"Le Commissioni devono esprimere il parere sui progetti di
legge, di regolamento e sulle proposte di atti amministrativi..."
-
che vanno in Consiglio; riteniamo che il PREFIN rientri in
una di queste categorie, perché va in Consiglio -
"... entro il
termine di 60 giorni, non comprensivo dei periodi di
vacanza..."
. Questo termine di 60 giorni, non comprensivo dei
periodi di vacanza, ci porta a dire che, se la presentazione fatta
al Consiglio è effettuata nei termini testé detti dall'Assessore
Marguerettaz... ossia di presentazione al Presidente, che deve fare
l'assegnazione alle commissioni... e queste hanno per Regolamento
la necessità di avere 60 giorni liberi, cioè che non siano
comprensivi - perché lo prevede il Regolamento - del periodo di
vacanza... dal 30 giugno al 31 luglio vi sono 31 giorni, vengono
sospesi i termini perché le commissioni non possono riunirsi dal 1°
agosto al 15 settembre, spiegatemi come può il Consiglio regionale
approvare questo documento entro il 30 settembre: 31 giorni più 15
non fa 60, perciò questa norma è in violazione del Regolamento
consiliare e su questo fatto chiedo vi sia una riflessione.
Presidente - Il Consiglio è sospeso per 5 minuti per una
riunione con i Capigruppo.
Si dà atto che la seduta è sospesa dalle ore 18,18 alle ore
19,03.
Presidente - La parola al Consigliere Tibaldi.
Tibaldi (CdL) - Chiederei anche una riunione dell'Ufficio di
Presidenza, perché si tratta di dirimere una questione
regolamentare che non è di secondaria importanza, quindi le chiedo
ufficialmente di convocare l'Ufficio di Presidenza.
Presidente - Lei, pur non essendo Capogruppo, come il
Vicepresidente Nicco, era presente all'altra riunione, poteva
chiedere in tale sede la riunione dell'Ufficio di Presidenza... se
la tecnica è quella di divertirsi a fare ostruzionismo...
Tibaldi (CdL) - ... nessuna tecnica dilatoria, perché, se qui
guardiamo le tecniche dilatorie sui termini, vi è qualcun altro che
sta abusando; direi piuttosto che non è stato formalmente convocato
l'Ufficio di Presidenza. Mi sembra che la questione emersa non sia
stata definita, penso che rimangano non poche perplessità in capo a
Consiglieri della maggioranza; di conseguenza, chiedo una breve
riunione dell'Ufficio di Presidenza. La Conferenza dei Capigruppo
non comprendeva la convocazione dell'Ufficio di Presidenza.
Presidente - Sulla procedura dei lavori consiliari non è da
convocare l'Ufficio di Presidenza, ma, al limite, la Commissione
del Regolamento. Non ho poi intenzione di convocare l'Ufficio di
Presidenza su una questione di detto genere, perché ne abbiamo
dibattuto per più di mezz'ora fino a un attimo fa. Le posizioni
diverse permangono; a parere mio non esiste una violazione così
marcata come dite voi del Regolamento, pertanto intendo continuare
nella votazione.
La parola al Consigliere Frassy, per dichiarazione di voto.
Frassy (CdL) - Sono obbligato ad intervenire per dichiarazione
di voto, perché mi sembra che questa sia la fase in cui si trovano
i lavori del Consiglio su tale provvedimento. Il nostro giudizio su
questo disegno di legge è doppiamente negativo, è negativo per la
sostanza dello stesso: è un provvedimento che non aggiunge nulla di
nuovo, salvo un principio, ma noi sappiamo che, purtroppo, in
politica, i principi, se non sono accompagnati da atti e fatti
conseguenti, valgono molto poco. Gli atti sono provvedimenti
legislativi, come lo è formalmente questo, ma il principio
dell'articolo 1 - lo abbiamo detto abbondantemente e lo ripetiamo
in sede di dichiarazione di voto - viene smentito a più riprese
dagli articoli successivi. Questo metodo della pianificazione
strategica, fatto principio, in realtà è un "optional", è come
quegli acquisti di autovetture che possono comprendere una serie di
"optional" a seconda dell'interesse del potenziale acquirente. Qui
gli "optional" sono nelle mani della Giunta, che, paradossalmente,
può non rispettare le date, può addirittura non presentare il
PREFIN, tanto alla fine non cambia nulla.
Siamo rimasti esterrefatti, Assessore, dalla sua elaborazione di
teoria politica, sul fatto che non bisogna guardare al dettaglio;
come non bisogna guardare al dettaglio! In una norma di legge non
bisogna guardare al dettaglio? Una norma di legge che alla fine
dice: "questo è il principio, però attenzione questo potere non ve
lo diamo a voi come organo assembleare e legislativo..." - che è il
Consiglio regionale - "... ve lo concediamo e, come tutte le
concessioni che il sovrano del Medioevo faceva, in ogni momento può
essere revocato, perciò adesso vi facciamo vedere che siamo bravi,
vi scriviamo che questo è un principio, però alla fine non potete
pretendere di essere investiti in maniera formale, sostanziale,
finale ed inderogabile da quel principio"; cosa che invece poteva
essere fatta, perché poi la maggioranza, se ha dei numeri, fa le
leggi e le modifica.
In questa Regione la maggioranza fa le leggi e non le rispetta,
perché è questo poi il paradosso... ed è il secondo motivo per il
quale non esprimeremo voto favorevole a questo provvedimento. Il
Regolamento interno del Consiglio prevede che le commissioni
abbiano un termine di 60 giorni come "spatium deliberandi"
-
questo significa che comunque hanno tale termine a disposizione e
che possono anche anticipare la conclusione dei loro lavori, ma
quei 60 giorni gli sono dovuti - e che nei 60 giorni non venga
computata l'interruzione per ferie estive dei lavori consiliari,
che, sempre per Regolamento, va dal 1° agosto al 15 settembre;
abbiamo fatto prima il conto, lo ripetiamo adesso: dal 30 giugno al
30 settembre vi sono 45 giorni.
Caro collega Curtaz, questo documento - che dovrebbe essere
quello più importante e più bello che tu hai visto discutere in
questo Consiglio; che dovrebbe, secondo le dichiarazioni di
qualcuno, riportare la centralità della programmazione e della
pianificazione politica, economica, finanziaria all'Assemblea -
mortifica il Consiglio: in primo luogo, perché non gli dà una
natura cogente, perché può essere anche non presentato; in secondo
luogo, perché, nell'ipotesi - legittima in base a questa legge,
peraltro illegittima - in cui vi fosse l'applicazione dei termini
ultimi: presentazione al 30 giugno da parte della Giunta al
Consiglio ed approvazione in Consiglio entro il 30 settembre,
verrebbero rubati 15 giorni ai lavori di approfondimento delle
commissioni. Mi domando come faccia un organo legislativo, che
dovrebbe fare della legittimità la sua "bussola" di percorso, ad
approvare una legge palesemente in violazione di una norma
regolamentare non secondaria come è quella di funzionamento del
Consiglio e delle commissioni, che ne sono organismi di
approfondimento.
Mi si dirà: "ma il termine ultimo non necessariamente deve
essere usufruito fino all'ultimo", questo potrà sicuramente essere
vero, ma sta di fatto che questa norma, così come è concepita, è in
palese violazione dei tempi assegnati alle commissioni.
Che poi si dica che vi è la preoccupazione di dare e creare
vincoli... di paralisi con leggi che demandino - non è stato detto,
Assessore, ma penso fosse sottinteso - troppo potere al Consiglio
regionale, mi sembra veramente il paradosso! Il fatto di dire che
lei non si fida della sua maggioranza, che, nel momento in cui
dovesse gestire questo strumento, potrebbe metterla in forte crisi,
penso sia un'affermazione grave sulla quale vanno fatte delle
riflessioni, perché, se queste cose già le facevate in maggioranza,
senza formalizzarle con questo pseudo-disegno di legge, potevate
continuare a farle. Forse questo disegno di legge serve a
compensare alcuni squilibri che recentemente si sono visti a
livello regionale nell'ambito della vostra maggioranza, serve forse
a ridefinire una maggioranza diversa, non lo sappiamo, sicuramente
non serve a portare alla centralità dei lavori consiliari il
Consiglio stesso.
Per l'insieme di questi motivi perciò esprimiamo il nostro
totale disappunto sul metodo e sulla sostanza del provvedimento; di
conseguenza, ribadiamo il nostro giudizio e il nostro voto
negativo.
Presidente - Pongo in votazione il disegno di legge nel suo
insieme:
Consiglieri presenti e votanti: 34
Favorevoli: 31
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK