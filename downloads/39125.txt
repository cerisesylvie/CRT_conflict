Consiglio Regionale della Valle d'Aosta - Oggetto del Consiglio n. 2449 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2449 del 8 novembre 2016 - Resoconto
OGGETTO N. 2449/XIV - Approvazione di risoluzioni: "Pagamento
misure a superficie PSR 14-20 annualità 2015 e 2016" e "Mancato
inserimento DAR domanda unica 2015".
Rosset (Presidente) -
Punti n. 28 e 29 dell'ordine del
giorno. Ha chiesto la parola l'Assessore Testolin, ne ha
facoltà.
Testolin (UV) -
Sostanzialmente i punti n. 28 e n. 29
sono già stati illustrati all'interno della discussione che abbiamo
avuto sulla risoluzione presentata dalla minoranza, una risoluzione
che ha proposto un piano B, del quale non ci si poteva prendere
carico in questa sede per dare delle risposte che vanno ad incidere
su un bilancio. Credo che prima di tutto bisogna prendersi carico
delle iniziative istituzionali che si possono portare avanti con la
forza del Consiglio, che vanno ad aggiungersi agli interventi di
presentazione di questo tipo di problematica nelle sedi opportune,
che sono stati anche ripresi nelle premesse delle due interpellanze
presentate; momenti di interlocuzione che si sono ripetuti durante
quest'ultimo anno con una frequenza pressoché quindicinale,
un'attenzione particolare al problema che è stata ribadita più
volte. Il fatto di firmare una risoluzione di questo tipo da parte
di chi è rappresentante del Governo non vuol dire: facciamo due che
è meglio di uno, vuol dire che un impegno da parte del Governo,
un'attenzione da parte del Consiglio regionale tutto può essere
espressa con una maggiore azione, con una maggiore incisività
presso le sedi opportune, sia tecniche che politiche, e può servire
ad accelerare delle situazioni ferme da un punto di vista
tecnico.
Riprendo quello che diceva il collega Nogara prima in merito
alla risoluzione di AGEA per chiudere il discorso dei pagamenti
entro il 30 novembre, dove i dati mancanti sono quelli della BDN,
che non è una cosa che si può demandare all'Amministrazione
regionale di per sé, perché è la Banca Dati Nazionale, quello che è
stato già fatto e che va esattamente nella direzione auspicata dal
collega Nogara è stato quello di proporre ad AGEA la certificazione
dei dati che noi forniamo a BDN e di prenderli come buoni, cosa
alla quale ci è stato risposto negativamente. Per tutta una serie
di motivazioni penso che questo tipo di iniziativa possa rafforzare
questo tipo di posizione. Il discorso della risoluzione nei tempi
indicati...è chiaro che, da un punto di vista pratico, non dipende
squisitamente da noi, perché sennò l'avremmo già risolto come altre
iniziative hanno comprovato la rapidità dell'Esecutivo regionale
rispetto a delle iniziative nazionali. Credo che il fatto di votare
questa risoluzione sia, come diceva anche il collega Gerandin,
evidentemente sottoscrivibile non per una necessità, ma perché
questo va a rafforzare un
input
verso il Governo e verso
AGEA per risolvere la problematica, questo è l'unico obiettivo.
Sul discorso dei fondi evidentemente ci sono dei passaggi che
all'interno di questa risoluzione...a mio avviso, non siamo in
grado di dare risposta in questo momento...quindi per giustificare
una votazione che abbiamo fatto alcuni minuti fa.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Intervengo per ribadire la posizione
del nostro gruppo. Assessore Testolin, per quanto riguarda l'ex
verde agricolo annualità 2015, avete messo in campo un'iniziativa
nel mese di marzo, aprile e maggio che è stata disastrosa,
inguardabile, un
flop
annunciato. Non so se si ricorda il
dibattito fatto qui all'interno del Consiglio, già a marzo, aprile,
maggio di quest'anno si poteva tranquillamente trovare una
soluzione alternativa, che è quella dell'anticipo. Lei oggi ci dice
che non può dare certezze, perché non è in grado e non ha la
competenza per poter scrivere nero su bianco una data, spiace che
in questo anno e mezzo lei le date sovente le ha date per certe, le
ha vendute per certe e oggi, alla canna del gas, dice che non può
certificare, capisce che è drammatico sentire le sue parole. Noi
non possiamo votare una risoluzione che non dice nulla, Assessore
Testolin. È normale che lei abbia l'appoggio di tutto il Consiglio
per farsi interprete nei confronti del Ministro delle politiche
agricole della forte preoccupazione, ma sarà mica un impegno
questo! Mi sembra che qualcuno oggi abbia inserito in finanziaria
dei veri impegni. Quelli sono impegni se poi questo Consiglio li
approva...queste sono delle intenzioni, qua con le buone intenzioni
non si va da nessuna parte. C'è un detto da noi nelle nostre
comunità laterali, che non cito perché non ha nessun senso, ma con
le buone intenzioni non andiamo da nessuna parte. Qua ci sono
fatti. Lei le date a fine 2015-inizio 2016 le dava in questo
Consiglio e le dava per certe: la prima volta "entro il 30 novembre
2015, ci sarà il primo acconto", "entro Sant'Orso del 2016, ci sarà
l'erogazione", "entro...", tutte le volte smentite e oggi
praticamente certifica il fatto che lei non può dare certezze vista
la situazione, per noi è imbarazzante. L'illustrazione che lei ha
fatto, e soprattutto cosa avete scritto, cioè nulla, è
imbarazzante. Per dire che noi non possiamo votare questo documento
perché non toglie nulla ma sicuramente non aggiunge nulla alla
forte criticità.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Io ho ascoltato, Assessore, e a me
dispiace veramente perché questo impegno che chiedevamo era un
impegno solo per ribadire che in Valle d'Aosta c'è la stessa
attenzione per tutti. Quando dico: "stessa attenzione per tutti",
abbia pazienza ma un impegno come lei ci chiede di votare oggi io
l'avrei dato il giorno prima che lei andasse in Giunta e votasse
come Giunta i testi della finanziaria che ci avete consegnato
prima. Io avrei gradito che lei avesse avuto lo stesso coraggio che
ha avuto in quest'aula di dire che non si sentiva di impegnare
risorse senza avere un approfondimento quando ha attinto a piene
mani dalla gallina dalle uova d'oro (CVA) per finanziare tutti
altri tipi di aiuto e di sostegno. La Valle d'Aosta non è fatta di
due velocità, non è fatta di figli e figliastri, io penso che tutti
hanno diritto di essere rappresentati nell'Esecutivo con pari
dignità, Assessore! Adesso che lei venga a trovare delle scuse, che
non sono scuse, perché questo non è un articolo della finanziaria,
al contrario di quello che ci avete proposto voi: questo è un
impegno che vi rafforzava - e lo dico con tutto il cuore anche ai
miei ex colleghi dell'UVP - nella trattativa per vedere se
trovavano le risorse all'interno della finanziaria. Li rafforzava
in quest'azione, che io ritengo sicuramente in linea con quello che
si è sempre detto all'interno dell'UVP, allora perché non votare,
perché non prendere questo impegno?
Aggiungo ancora qualcosa, Assessore. Quando avete approvato a
marzo, aprile, maggio quella possibilità di anticipare una serie di
misure, quando ci avete messo il tasso di interesse, avete detto
che era riservato alla categoria di quelli che erano già in
difficoltà, l'istruttoria...
(interruzione di un Consigliere, fuori microfono)
...come no? Quelli che avevano già fatto domanda di anticipo. È
stato un flop annunciato, che abbiamo annunciato in quest'aula e
che si è rivelato un dato di fatto. Con la stessa procedura io sono
convinto che, se c'è la volontà politica, si può fare e si può dare
un'immagine che la Valle d'Aosta non è di alcuni privilegiati, non
è di alcune caste, ma di tutti i valdostani. Lei rappresenta una
categoria, Assessore, che crede in lei, per cui non c'è bisogno di
avere la nostra benedizione per andare a Roma a chiedere che queste
cose vengano portate avanti. Io penso che lei debba avere la
benedizione di chi rappresenta in questo momento, vale a dire gli
agricoltori, e vada pure tranquillamente a testa alta, perché gli
agricoltori devono andare a testa alta. Non può però andare a
trattare senza un'opzione B, che garantisca a queste persone di
avere almeno quanto dovuto nell'anno 2015 con due anni di ritardo.
Davvero io credo che lei sia comunque in buona fede e, se lo è, lei
dimostri veramente di avere le stesse attenzioni e si imponga.
Soprattutto non può più votare o astenersi su delle proposte che
vanno nel senso di dare equità a tutti i valdostani, anche agli
agricoltori.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Il mio intervento è riferito
esclusivamente ad una parte dell'intervento del collega Gerandin,
ex collega di gruppo ma collega in Consiglio, ed è riferito
soprattutto al fatto di avere o meno la forza politica per
intervenire in maggioranza rispetto agli argomenti che riguardano
il bene degli agricoltori e dell'agricoltura in Valle d'Aosta. Lo
tranquillizzo che l'UVP, nonostante abbia perso un Consigliere nel
suo gruppo, questo lavoro lo fa e lo fa con forza, con attenzione,
con preparazione e competenza, e lo dico a riguardo soprattutto dei
colleghi Nogara e Grosjean, che, rispetto a questo settore,
dedicano un sacco di impegno. Quello che vi abbiamo chiesto prima e
spiegato, che abbiamo voluto farvi capire è che ci è sembrato
scorretto il prenderci un impegno a livelli amministrativi che non
avevamo ancora discusso con il resto della maggioranza, ma
l'impegno rimane in termini politici - credo ci siano anche altre
sensibilità in maggioranza a riguardo - per capire se si può
scrivere qualche cosa in norma finanziaria a riguardo di questo.
Credo che su questo collaboreremo in commissione e cercheremo di
farlo tutti insieme. Certo che oggi, alla luce di come viene
rappresentato sui
media
e come abbiamo vissuto anche noi in
maggioranza l'impatto dell'intervento finanziario sul Casinò sulla
finanziaria, ogni discussione rischia di essere travisata, fino a
quando non si spiegherà bene che cosa vogliono dire questi soldi
che oggi sono previsti nella legge di stabilità finanziaria.
Trovare nell'immediato così tante risorse per un intervento, se non
vengono spiegate, e non trovarne invece per tutti gli altri settori
sarà difficile da spiegare alla popolazione fin quando non si farà
chiarezza. Volevo quindi in maniera ironica "rassicurare" il
collega Gerandin che il nostro lavoro lo faremo e faremo molta
attenzione a far sì che soprattutto i settori in sofferenza saranno
oggetto di particolare attenzione da parte nostra.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Il dibattito inizia ad essere
particolarmente interessante; le parole hanno un loro peso, veniamo
da delle comunità dove vi è la certezza
montagnard
che
sovente basta la parola. Nel momento in cui c'è un impegno dal
punto di vista politico di altri gruppi di trovare delle soluzioni,
io penso che si debba perseguire e si debbano reperire queste
soluzioni, anche perché in queste ore abbiamo avuto modo di
studiare un po' di più la finanziaria, che ci è stata gentilmente
concessa e dataci in tarda mattinata. Collega Bertschy, l'anticipo
è un'altra cosa rispetto a trovare delle vere risorse. Qui stiamo
parlando solo ed esclusivamente di anticipi, che vuol dire che
l'Amministrazione regionale anticipa 14 milioni di euro per
l'annualità 2015 e, entro 6, 8, 12 mesi, questi soldi vengono
restituiti a fronte di un aiuto che arriva direttamente da AGEA.
Solo per chi ci ascolta, che si capisca molto bene. L'articolo 19
(Disposizioni per il mantenimento di partecipazioni societarie
regionali strategiche) in un batter d'occhio inserisce 48,6 milioni
di euro, 28,6 milioni a titolo di ristoro dei maggiori costi
organizzativi e gestionali sostenuti dalla predetta società; trova
20 milioni di euro perché va ad estinguere nel limite di 20 milioni
di euro i debiti contratti da Casino de la Vallée con Finaosta per
il finanziamento dei medesimi interventi. Vi è poi un passaggio
molto sottile ma molto interessante al comma 3, che "autorizza a
riversare alla Regione anche in più soluzioni le somme disponibili
nel corso della medesima annualità sul fondo di dotazione della
gestione speciale per euro 51,4 milioni di euro - questi non sono
degli anticipi, queste sono risorse vere - alimentato dal
riversamento delle riserve distribuite da CVA nella medesima
annualità in relazione al processo di quotazione autorizzato".
Sintetizzo perché altrimenti probabilmente è troppo tecnico: 40,6
milioni vanno alla Casa da gioco, così com'è scritto all'articolo
19, e 51,4 milioni vanno ad alimentare le entrate
dell'Amministrazione regionale, e stiamo parlando di 100 milioni di
euro. Capisce, Assessore Testolin, che ci è molto difficile seguire
il suo intervento, la sua illustrazione e la sua pochezza politica
nel momento in cui ci dice che lei non può garantire, non può
mettere un punto fermo, cioè certezze. Io penso che lei possa
emendare, noi pensavamo che lei potesse entrare non a gamba tesa,
ma con una gambina e inserire un piccolo anticipo a costo zero, o
pari allo zero, e poi restituire nel giro di un annetto nel momento
in cui AGEA con tutti i suoi tempi, i modi lenti e tutto, i 13-14
milioni di euro di annualità. Questo per dire come la Giunta
regionale ha confezionato l'articolo 19, che penso lei abbia
votato. Peccato che non c'è un articolo 19bis che dica: "eh, no per
l'annualità 2016 dobbiamo trovare delle soluzioni e l'anticipo va
fatto perché noi crediamo che questo settore non deve essere
dimenticato, perché noi crediamo in questo settore, ma non ci
crediamo solo alla finale regionale e quindi lo sosteniamo".
Avremmo gradito sentire nelle sue parole questi passaggi, ma
comunque in questi 21 giorni prima del dibattito in aula della
finanziaria noi ci attiveremo per trovare delle soluzioni che
vadano in questa direzione.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Testolin, ne ha facoltà.
Testolin (UV) -
Io ho ascoltato le osservazioni che sono
emerse da questo dibattito, che peraltro considero evidentemente
condivisibili, perché evidentemente c'è da dare una risposta
importante. Quello che è stato il lavoro svolto con attenzione, ve
lo assicuro, fino ad oggi nei confronti degli organismi preposti
per pagare, è il lavoro che deve portarci ad andare a regime su una
situazione che vede le nostre aziende coinvolte in un meccanismo
che complessivamente le penalizza. Il nostro sforzo in questo
momento quindi è evidentemente concentrato sul cercare di dare una
risposta corretta, quella dove chi è preposto a dover pagare debba
farlo entro i limiti che ci si è posti nei vari tempi.
Evidentemente le riflessioni che sono emerse da quest'aula sono
corrette e non possono che essere condivisibili anche da parte
dell'Assessorato. Non è che evidentemente ci sia la volontà di
penalizzare un settore che si cerca di sostenere, è che ci sono dei
momenti dove si possono prendere degli impegni, anche
amministrativi, di un certo peso e altri momenti dove questi
impegni possono essere solo di rappresentanza di una necessità, di
una voglia di avere delle risposte concrete dagli organi che devono
darcele. Sarà quindi sicuramente motivo di riflessione non solo da
parte del gruppo UVP, ma penso del Governo tutto che si prenderà a
cuore l'analisi di questa situazione; situazione che andrà gestita
in funzione anche di quelle che saranno le risposte che arriveranno
da Roma.
Io ribadisco che l'obiettivo di queste due risoluzioni debba
continuare ad essere quello di presentarsi con tutte le carte in
regola presso gli enti preposti per sollecitare con forza delle
spettanze che ci spettano, sono dovute. Questo è di prioritaria
importanza, perché ci toglierebbe da tutta una serie di
impasse
che evidentemente vengono anche gestite da un punto
di vista più mediatico, ma io in questo non voglio neanche
entrarci, perché evidentemente parlare di Casinò e di agricoltori
in questo momento diventa anche facile. Quello che invece preoccupa
sinceramente me è di riuscire a dare delle risposte ad un comparto
che è quello che rappresento. Questo spero e penso di poterlo fare
anche con l'aiuto del Consiglio nelle sedi opportune per avere
quello che ci spetta. Nell'eventualità in cui questo non dovesse
avvenire, evidentemente siamo sotto finanziaria, il Governo...ha
sentito - penso come me - le indicazioni o le riflessioni e, da un
punto di vista politico, non lo dice solo Bertschy, credo che ci
siano le intenzioni di trovare delle soluzioni anche a questo tipo
di problematica.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
La discussione ha evidenziato due
aspetti. Il primo: di queste due risoluzioni che, voglio ricordare,
sono state presentate 15 giorni fa si dice oggi che non sono molto
interessanti, che dicono cose che sicuramente tutti possono
appoggiare. Se volete, prendo tutte le risoluzioni che noi abbiamo
fatto con questa tipologia di intervento, con queste
raccomandazioni: "intervenire in modo che ci sia l'accordo del
Consiglio nel senso di fare in modo che...". Non è una novità.
Teniamo conto che la presentazione è avvenuta 15 giorni fa e si
discute oggi, il che chiaramente ha un tenore, una tonalità
diversa, come ha ricordato il collega Chatrian. Voglio dirlo perché
non è proprio una banalità, perché ne abbiamo approvate a iosa di
queste cose. Prima osservazione.
Seconda osservazione, riguardo al tema, che oggi viene visto,
del pagamento delle misure che avrebbero dovuto avere una
tempistica calendarizzata, com'è stato ricordato, si era detto
prima a settembre, adesso entro fine novembre, la finanziaria la
discuteremo a fine novembre e quindi credo che ci siano gli spazi e
i tempi anche per intervenire. Però sul raccordare questo
intervento nel senso di dire: perché non anticipiamo questi soldi,
quando - e si legge l'articolo 19 della prossima finanziaria - si
sono trovati di colpo i soldi da dare al Casinò?, su questo noi
riconosciamo sicuramente di essere in qualche modo poco bravi a
vendere quello che noi abbiamo cercato di rappresentare. Noi a
diverse riprese con l'Assessore Perron avevamo detto che avremmo
predisposto un'operazione verità sul Casinò, che si riferiva
semplicemente al far emergere il costo sostenuto, non dalla
Regione, per finanziare l'investimento del Casinò. Poi uno può dire
che questo investimento non è stato esattamente quello che ci si
aspettava, si può discutere su questo, ma l'investimento c'è stato,
documentato, poi ci sono gli interventi sulla Casinò, sugli
alberghi perché sennò il Casinò chiudeva.
Detto questo, voglio ricordare che i due interventi previsti
dall'articolo 19, che forse inopinatamente vengono letti assieme,
sono su due annualità diverse, cosa che non è stata detta. Non è
stato letto che i 20 milioni sono per il 2018, questa non è una
differenza da poco, perché nel bilancio del 2017 sono previsti solo
i 28,6 milioni, documentati pubblicamente. Questi non sono soldi
dati alla Casino, sono soldi che la Casino aveva in cassa e sono
stati i primi che ha speso per realizzare l'investimento della
Casino. Sono soldi che aveva in cassa, difatti si parla di ristoro.
Noi restituiamo questi fondi, che è molto diverso dal dire: "diamo
dei soldi al Casinò". È stato detto: "trovate i soldi per darli
alla Casino e non li trovate per gli altri", non è così. Noi
abbiamo presentato questo aspetto forse in modo ingenuo,
sicuramente non come doveva essere fatto, creando quindi - e me lo
diceva correttamente il collega Bertschy - una disinformazione su
questo tema così delicato, come già l'altra volta, quando avevamo
dato il mutuo dei 20 milioni ed era stato detto: "avete dato dei
soldi al Casinò". Non abbiamo dato dei soldi al Casinò, abbiamo
dato dei soldi legati all'investimento per il Casinò, cambia
radicalmente l'impegno nei confronti di una struttura che - lo
ripeto - sarà oggi poco produttiva, non discutiamo di come va il
Casinò, però è un'azienda che dà ancora lavoro a parecchie
centinaia di persone, tutte le volte noi qui siamo a
raccomandare...a dire: "come mai?"...no, si chiude...
Questo aspetto non può essere confuso con un settore come
l'agricoltura, laddove ci sono delle tempistiche che purtroppo
molto spesso non sono rispettate; credo che il bilancio poi lo
dirà, ci sono interventi molto qualificanti all'interno
dell'agricoltura, quindi non possiamo dire che non siano stati
presi in considerazione. Il tema che oggi qui viene evocato: "nel
caso in cui non ci fossero i pagamenti, che cosa facciamo?", è una
domanda legittima, a cui può essere data una risposta, andremo a
verificare come, però non possiamo mescolare questi due aspetti,
perché sono due aspetti completamente diversi. Noi restituiamo alla
Casino i soldi perché oggi noi giustamente sappiamo che sono
esposti con le banche; dandole questi soldi evitiamo di avere una
situazione che sicuramente non è ottimale nemmeno per la Casino,
indipendentemente dai risultati e da quello che si può fare sui
piani che si vogliono.
Se parliamo, quindi, dell'aspetto relativo alla struttura e alla
strutturazione della nostra agricoltura - e un giorno o l'altro
dovremo farlo nel suo complesso, non solo perché mancano i fondi
per questo, ma perché forse se lo facciamo sul totale riusciamo
anche a capirci su che cosa magari bisogna fare non solo per far
avere i contributi ma anche per il resto...credo che sia
un'osservazione che altri colleghi mi hanno fatto - c'è questo
problema, noi prendiamo atto di quelle che sono ad oggi le
dichiarazioni, fine novembre non è..., facciamo in modo di
attrezzarci per trovare le modalità con cui si può intervenire nel
modo giusto.
Voglio solo ricordare che le anticipazioni noi le abbiamo già
date: abbiamo anticipato negli anni più di 20 milioni. Il problema
è stato affrontato, ma il collega mi diceva: "restituirli entro sei
mesi", qualcuno ancora adesso è da restituire e sono passati dieci
anni. Voglio solo ricordarlo, perché qui sembra tutto facile: "fra
sei mesi arrivano i soldi, sono tutti pronta cassa, danno i soldi".
Vi posso garantire che non era così e non è stato così. Questo non
significa che non si prenda in considerazione, voglio solo dire che
ci sono delle situazioni che vanno tenute in considerazione, vanno
giustamente monitorati i rapporti con le banche. Quando si è
parlato dell'anticipo alle banche, lo si è definito un
flop
.
Il flop non è dovuto allo strumento, lo strumento non è stato
utilizzato perché chiaramente chi doveva andare a prendere i soldi
comunque avrebbe dovuto avere un rapporto con le banche che è
quello classico, che non dipende più dalla Regione. Queste
osservazioni non sono da poco, devono essere considerate. Io voglio
solo dire questo. Quindi sicuramente noi - credo tutta la
maggioranza se mi è permesso - siamo sensibili a questo tema, siamo
disponibili a fare una serie di valutazioni che ci permettano di
dire che questo settore può essere sicuramente considerato come gli
altri, e di più. Credo, quindi, che su questo torneremo sicuramente
a discutere, ma quello a cui tengo è che non si confonda
l'intervento di anticipo per l'agricoltura, che si chiede, che è
legittimo, che si potrà vedere poi in che termini e come attuare,
in modo da evitare che magari ci siano troppe lungaggini nella
procedura dal momento in cui si chiedono questi soldi, con
l'operazione che è stata fatta e che verrà discussa poi nella
finanziaria.
Presidente -
Per dichiarazione di voto, ha chiesto la
parola il Consigliere Chatrian, ne ha facoltà.
Chatrian (ALPE) -
Due considerazioni. Il dibattito
franco, secondo noi, porta sempre positività in quest'aula; abbiamo
ascoltato attentamente le parole del Presidente, c'è un impegno
forte: se non ci saranno i risultati nell'annualità 2015, qui
bisogna attrezzarci. L'abbiamo già fatto dieci anni fa e quindi
basterebbe, collega Nogara, un copia/incolla con l'operazione fatta
dieci anni fa...
(interruzione del Consigliere Nogara, fuori
microfono)
...sto facendo un ragionamento dal punto di vista procedurale.
Il dato politico quindi è che se non ci sono le condizioni, ci si
può comunque attrezzare, mi sembra che ci sia un impegno ampio per
trovare delle soluzioni. Cogliamo quindi, dato che siamo stati
quelli che hanno stimolato questo dibattito in questo caso proprio
per trovare altre soluzioni che ad oggi non ci sono ancora.
Seconda considerazione. Presidente Rollandin, sfonda una porta
aperta quando dice che bisogna fermare la situazione e valutare dal
punto di vista generale la situazione del settore. Sfonda una porta
aperta, ma se non siamo capaci a mandare avanti l'ordinaria
amministrazione, capisce che quanto meno è un po' difficile.
Terza considerazione. Dopo che ci avete fornito la finanziaria
noi abbiamo fatto fare non un accesso agli atti, una sintesi delle
delibere dal 2011 ad oggi dei finanziamenti che sono stati fatti
alla Casa da gioco. Ce ne sono tanti, non voglio perché non c'è
neanche il tema, ma solo per legarmi ai ragionamenti che ha fatto
poc'anzi il Presidente della Regione. Quello per dire che si
ricorda molto bene, lascio da parte il discorso gestionale che non
va bene per niente, è drammatico, lasciamo da parte un discorso
gestionale, invece voglio fare un altro ragionamento perché
l'avevamo fatto proprio nel momento in cui nella scorsa legislatura
si era modificato il disciplinare. Non so se vi ricordate, qualcuno
magari di cui aveva seguito, si era detto che andavano modificati i
rapporti tra Regione e Casa da gioco perché sarà la società che
farà l'investimento; e per fare l'investimento - mi ricordo molto
bene il dibattito proprio con il Presidente Rollandin - passiamo
dal 40 percento al 10 percento nel 2009, perché prima di iniziare
gli investimenti dobbiamo creare le condizioni alla società per
strutturarsi e quindi mettere un po' del fieno - dato che siamo in
argomento agricolo - in cascina, la società fa l'operazione
immobiliare, gentilmente dona meno all'Amministrazione regionale:
invece del 40 percento il 10 percento, utilizza quel fieno in
cascina per ristrutturare, restaurare e rilanciare hotel, centro
congressi e Casa da gioco e poi si va a regime. In mezzo c'è la
crisi, ci sono delle difficoltà. Lo dico, viviamo nella comunità,
quindi è un elemento non di secondo livello. Questo per dire che
l'inserimento dell'articolo 19 ha probabilmente tutta una serie di
passaggi che verificheremo, su cui andremo a confrontarci in
commissione, in aula o che cosa, ma il dato politico - il
Presidente ha colto molto bene, tant'è vero che ha detto:
"attrezziamoci sul discorso agricolo" - è che se si vuole, si
possono trovare delle soluzioni anche tampone per dare delle
risposte immediate. Tutt'altra cosa invece la partita sulla visione
del domani del settore.
Volevo arricchire...dal nostro punto di vista, dato che abbiamo
vissuto in prima persona quella modifica del disciplinare, proprio
per mettere del fieno in cascina e, dato che oggi invece parliamo
di aiuti diretti che non arrivano...quali le soluzioni da mettere
in campo nel prosieguo... Non voteremo quindi queste due
risoluzioni per i motivi che vi abbiamo annunciato e soprattutto
illustrato, ma ci prendiamo invece il dato politico: che il
Presidente si è impegnato proprio ad attrezzarci eventualmente, se
non andrà a buon fine l'annualità 2015, per mettere in campo cose
che abbiamo fatto dieci anni fa.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Ringrazio l'Assessore e il Presidente
perché è stata fatta, a mio parere, tanta chiarezza su quello che
può essere un impegno politico. Non mi addentrerò nel discorso
legato all'articolo 19, perché non stiamo discutendo della
finanziaria, non mi parrebbe neanche corretto. Avrei tanto da dire,
ma lo dirò quando è il momento opportuno e nelle sedi
opportune.
Per quello che riguarda, invece, l'aspetto relativo a queste
risoluzioni, sinceramente, pur non avendo votato la maggioranza al
Governo la nostra risoluzione, io mi ritengo soddisfatto perché, al
di là dell'impegno politico dell'UVP, di cui io non ho mai
dubitato, e chiarisco anche il malinteso, se mai malinteso c'è
stato con il mio ex Capogruppo...io sono contento e soddisfatto
perché c'è un impegno da parte dell'Assessore e del Presidente. Io
mi ritengo soddisfatto perché magari non era scritta così bene la
nostra risoluzione, ma noi non intendevamo dire che dovevamo
procedere immediatamente all'erogazione dell'anticipo: noi
chiedevamo che, qualora non si riuscisse a trovare una soluzione
entro fine anno, si garantisse comunque l'erogazione del 2015 entro
fine anno. Io mi sento a questo punto anche di tranquillizzare un
po' il mondo agricolo, perché c'è un impegno non solo politico di
qualche forma, ma c'è l'impegno anche del Governo regionale nella
figura del Presidente e dell'Assessore.
Sulle misure da mettere in campo noi non è che abbiamo voluto
sottovalutare le difficoltà che ci sono state dieci anni fa. Io,
Presidente e Assessore, mi sono letto l'assestamento, posso anche
dire la cifra che non è stata restituita: sono milioni. Noi non
diciamo di riproporre integralmente la misura del 2010, perché non
siamo qui a perorare la causa di chi non ha rispettato o in parte
comunque non ha restituito queste risorse, per cui che venga fatta
una norma che venga rispettata da tutti, che tuteli la Regione sul
fatto che, quando queste persone percepiranno il dovuto da parte di
AGEA, ci sia la certezza che queste risorse poi vengano e rientrino
nel bilancio regionale. Lo dico con tutta sincerità, per cui non è
che noi vogliamo
tout court
una ripresentazione di quello
che è stato l'atto, però che ci sia quanto meno la possibilità di
intervenire in questo senso.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Per annunciare il mio voto di astensione
a queste due risoluzioni. Vorrei però fare un breve riassunto di
quanto ha detto il Presidente Rollandin riferito alla questione
politica che ha messo in campo su queste due risoluzioni. Di queste
risoluzioni in Consiglio ne abbiamo approvate a iosa - ha detto lei
- è vero, molto poche quelle firmate da un Assessore che impegna sé
stesso a fare qualcosa. Ne abbiamo approvate tante quindi, è vero,
ma quando è il Consiglio che impegna la Giunta, non quando si
impegna sé stesso a fare, perché non avrebbero neanche senso alcune
cose.
Lei poi ha accennato al fatto che avete veduto male, una svista,
che l'Assessore Perron non è stato bravissimo a comunicare, o anche
lei - io non lo so - una cosa è certa: io noto invece che in alcuni
momenti siete bravissimi a comunicare e a disinformare, in altri
momenti invece dite che non siete bravi a comunicare. Vede
Presidente, mi fa quasi strano, le faccio un semplice ragionamento
che ha detto lei: se non davamo i soldi al Casinò, il Casinò
chiudeva. Io le potrei rispondere che se non avessimo dato i soldi,
il Casinò avrebbe chiuso, però se non diamo i soldi agli
agricoltori, questi non mangiano. Vede, Presidente, dobbiamo
chiarirci se sono più importanti i dipendenti del Casinò o gli
agricoltori, perché in questo Consiglio spesso e volentieri sui
lavoratori si fanno dei ragionamenti di questo tipo: certi
ragionamenti valgono per alcuni lavoratori, mentre per altri non
valgono. È successo in diverse commissioni anche ultimamente:
notiamo che ci sono tanti pesi e tante misure, quindi non si
capisce perché poi vengano prese certe decisioni.
Un'altra cosa su cui ha posto l'accento è il fatto che in
passato sono stati dati degli anticipi ad alcuni agricoltori e
questi non hanno rispettato la restituzione, basta escluderli.
Quelli non li contiamo e contiamo gli altri, per esempio, o li
contiamo solo nella misura in cui non hanno restituito, però di
fare tutta l'erba un fascio, come fa lei, non mi sembra il
massimo.
Altra cosa su cui porrei l'accento rispetto a ciò che ha
spiegato a noi è il fatto che ad un certo punto è scivolato sul
discorso relativo all'agricoltura al fatto che probabilmente tutti
questi soldi che vengono dati alla Casino sono documentati, quindi
c'è una documentazione che giustifica il fatto che noi glieli
diamo. Io spero che la vedremo questa documentazione prima o poi,
perché io non l'ho ancora vista: non so i miei colleghi se l'hanno
vista, perché giustificare 48,6 milioni...ne vorrei vedere
parecchia io di documentazione, perché non sono proprio spiccioli,
poi che li diate in due anni, in un anno o in sei mesi mi fa
pochissima differenza. Io credo che dovremo fare davvero
un'operazione trasparenza sul Casinò molto approfondita, anche
perché adesso il Consiglio di Stato ci dà la possibilità di farlo.
Io direi che a questo punto se vogliamo sgombrare il campo da tutti
i dubbi e smetterla di dire anche noi che i dipendenti del Casinò
sono privilegiati e gli agricoltori invece sono svantaggiati o il
contrario...forse dovreste darci gli strumenti per poterlo dire,
cosa che non fate.
Al di là delle operazioni che fate di comunicazione poco
corretta, quindi c'è anche la sostanza che non va, Presidente,
capisce, è proprio la sostanza che non funziona. Fate operazioni al
buio, perché lei adesso dà quei soldi - e, per carità, glieli può
dare al Casinò - e chi ci assicura che visto il
management
che c'è, non li stiamo buttando dentro un buco, dove finiranno
ancora una volta persi?
Con la risoluzione che voi avete bocciato astenendovi noi
cercavamo di dare un impegno serio a questo Governo rispetto ad un
problema serio; le vostre risoluzioni sono invece impegni
abbastanza risibili, superficiali: impegnano l'Assessore a fare il
suo lavoro, e ringraziamo che l'Assessore fa il suo lavoro perché
altrimenti cosa farebbe questo Assessore? Vede, Presidente, come si
fa a votare questa roba? La potete votare solo perché non ha nessun
senso e nessun significato. Gli agricoltori resteranno sempre con
una mano davanti e l'altra dietro e voi continuerete a gestire il
Casinò come meglio credete. Ne abbiamo parlato non tanto tempo fa
di come viene gestito e di quali esempi vi ho portato in
quest'aula.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Intervengo molto brevemente perché non
so se il collega si è sbagliato o è "scivolato", io non ho mai
detto che stiamo dando al Casinò i soldi perché sennò fallisce: ho
detto che la ristrutturazione del Casinò era indispensabile perché
sennò chiudeva. C'è una differenza abissale: io parlo di allora e
del discorso della Casa da gioco struttura, invece qui stiamo
parlando di gestione. Io ho detto che la gestione sicuramente ha
dei limiti, ha dei problemi, ma non è quello di cui stavo parlando,
quindi non ho detto questo, il verbale lo dirà, però a chi magari
ha sentito questo dico che io ho parlato di ristoro dei fondi
impegnati per... Non sono quindi soldi dati, ma sono semmai soldi
restituiti a chi ha messo questi soldi per...poi possiamo fare
mille valutazioni, ma su questo bisogna essere chiari, quindi non è
che noi vogliamo trovare delle scuse, vogliamo solo dire le cose
come sono.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Chiedo scusa, ho sbagliato il termine:
sono due cose estremamente diverse, poi più avanti mi chiarirà, ne
parleremo, che cosa succede ai lavoratori in un caso e
nell'altro.
Presidente -
Non ci sono più interventi, mettiamo in
votazione la risoluzione iscritta la punto n. 28 dell'ordine del
giorno. Dichiaro aperta la votazione. La votazione è chiusa.
Presenti: 34
Votanti: 27
Favorevoli: 27
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
Passiamo alla risoluzione iscritta al punto n. 29 dell'ordine
del giorno. Dichiaro aperta la votazione. La votazione è
chiusa.
Presenti: 34
Votanti: 27
Favorevoli: 27
Astenuti: 7 (Bertin, Certan, Chatrian, Cognetta, Gerandin,
Morelli, Roscio)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK