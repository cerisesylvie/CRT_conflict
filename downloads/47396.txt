Consiglio Regionale della Valle d'Aosta - Oggetto del Consiglio n. 3671 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3671 del 23 maggio 2024 - Resoconto
OGGETTO N. 3671/XVI - Inizio della discussione sulla mozione:
"Impegno del Governo regionale a non coinvolgere i soggetti del
terzo settore nell'organizzazione dei servizi dei consultori
previsti dalla legge 194/1978".
Bertin (Presidente) -
Punto n. 52. Per illustrare la
mozione, si è prenotata la consigliera Erika Guichardaz, ne ha
facoltà.
Guichardaz E. (PCP) -
La legge 194/78 garantisce il
diritto delle donne di poter richiedere l'interruzione volontaria
di gravidanza entro i primi novanta giorni di gestazione. Un
emendamento del Governo al Decreto PNRR quater prevede che le
Regioni possano avvalersi del coinvolgimento delle associazioni
pro-vita nei consultori senza delimitarne le finalità dei loro
interventi e soprattutto inserendo un intervento estraneo al piano
di governance del PNRR, come rilevato dalla stessa Unione europea.
Un ennesimo attacco al diritto di autodeterminazione delle donne, e
cerco di spiegare il perché.
All'articolo 2 della legge 194/78 era già possibile la presenza
di associazioni di volontariato, dicendo: i consultori, sulla base
di appositi regolamenti o convenzioni, possono avvalersi, per i
fini previsti dalla legge, della collaborazione volontaria di
idonee formazioni sociali di base e di associazioni del
volontariato, che possono anche aiutare la maternità difficile dopo
la nascita.
Per le finalità previste dalla legge, quindi, i consultori
potevano già avvalersi della collaborazione volontaria di
associazioni, ma il campo era limitato alla maternità difficile
dopo la nascita, pertanto non possono aiutare le donne che hanno
mostrato la volontà di non abortire ma che necessitano di
aiuto.
Con l'emendamento invece al decreto del PNRR si dice una cosa
diversa: "Le Regioni organizzano i servizi consultoriali,
nell'ambito della missione 6" - e via dicendo - "E possono
avvalersi senza nuovi o maggiori oneri a carico della finanza
pubblica anche del coinvolgimento di soggetti del terzo settore che
abbiano una qualificata esperienza nel sostegno della
maturità".
Con quest'emendamento è prevista, all'interno della missione 6,
componente 1, quindi reti di prossimità, strutture e telemedicina
per l'assistenza territoriale del PNRR - quindi capite perché
l'Unione europea dice che è un intervento estraneo - la possibilità
di avvalersi e non limita più le finalità che erano invece indicate
nella legge 194.
Tengo a dire a tutti che l'oggetto di questa mozione è questo,
quindi non che si apra un dibattito sulla questione
dell'interruzione volontaria della gravidanza prevista per legge,
ma invece che il dibattito sia concentrato effettivamente su questo
punto, cioè sul fatto che già la legge prevedeva delle associazioni
- e le prevede ancora perché la legge è tuttora in vigore - quindi
che prevede la presenza di associazioni per quel tipo di finalità,
invece quello che la Regione può fare, ossia dire di non volersi
avvalere di queste associazioni per un'altra finalità, o meglio,
per tutte le altre finalità, perché la preoccupazione è quella che
intanto persone non operatori sanitari possano in qualche modo
venire anche a conoscenza di situazioni che tutti potete
immaginare... anche se non siete delle donne potete immaginare che
non sia proprio una passeggiata una decisione di questo tipo,
quindi capire innanzitutto che debba essere tutelata, in tutti i
modi, la privacy di chi decide di fare quel percorso. Nulla vieta
che invece chi non lo voglia fare venga aiutato per andare in altro
senso, ma solo chi decide.
Nella fase di decisione quindi è utile che solo persone con
grande professionalità possano in qualche modo interagire con le
donne che si recano proprio per queste valutazioni.
Presidente -
La discussione generale è aperta. Il
consigliere Manfrin si è prenotato, ne ha facoltà.
Manfrin (LEGA VDA) -
Grazie, collega Guichardaz, per aver
portato questa mozione che ci permette anche di chiarire, secondo
me, alcuni aspetti che probabilmente non sono stati eccessivamente
approfonditi e anche per chiarire alcune cose che vengono
raccontate e che, in realtà, non sono così.
Lei ha chiesto che la discussione vada nella direzione che lei
auspica, io non farò grosse divagazioni, rimarrò evidentemente sul
testo della mozione, ma secondo quello che è probabilmente il suo
fine, forse avrebbe fatto meglio ad auspicarsi delle divagazioni
perché rimanere sul testo della mozione ci porta a fare una
considerazione.
Lei ha illustrato la legge 194 nell'illustrazione del testo
della sua mozione e ci ha detto che ci sono già delle previsioni ma
soltanto per una determinata tipologia di persone, cioè per quelle
persone che non vogliono, o vorrebbero, poter superare le criticità
dell'interruzione.
In realtà non è così, non c'è questa suddivisione. Leggo
l'articolo 2 della 194 testualmente, così almeno tutta l'Aula ne
avrà contezza.
L'articolo 2 della legge 194/78 dice: "I consultori familiari,
istituiti dalla legge 29 luglio 75 n. 405, fermo restando quanto
stabilito dalla stessa legge, assistono la donna in stato di
gravidanza con le seguenti:
A) informandola sui diritti a lei spettanti in base alla
legislazione statale, regionale e sui servizi sociali, sanitari e
assistenziali concretamente offerti dalle strutture operanti nel
territorio". Nulla da dire.
"B) Informandola su modalità idonee ad ottenere il rispetto
delle norme della legislazione sul lavoro a tutela della gestante".
Nulla da dire.
"C) Attuando direttamente o proponendo all'ente locale
competente e le strutture sociali operanti nel territorio speciali
interventi quando la gravidanza o la maternità creino problemi per
risolvere i quali risultino non adeguati i normali interventi di
cui alla lettera A, e infine" - e questo credo che sia il passaggio
più importante - "Contribuendo a far superare le cause che
potrebbero indurre la donna all'interruzione della gravidanza".
A seguire c'è scritto: "I consultori, sulla base di appositi
regolamenti o convenzioni, possono avvalersi, per fini previsti
dalla legge, della collaborazione volontaria di idonee formazioni
sociali di base e di associazioni del volontariato che posso-no
anche aiutare la maternità difficile dopo la nascita".
È già tutto previsto nella norma, è esattamente così. Allora lei
ha descritto prima l'emendamento o ha citato un elemento che non è
contenuto né nell'emendamento né nella legge che l'emendamento va a
toccare. Lei ha detto sostanzialmente che si possono coinvolgere le
associazioni pro-vita. Questo non c'è scritto, l'emendamento non
dice questo, l'emendamento dice quello che io le leggo, questo è il
testo: "Le Regioni organizzano i servizi consultoriali nell'ambito
della missione 6 componente 1 del PNRR e possono avvalersi" - e qui
sarà contenta la collega Minelli visto che c'è scritto - "Senza
nuovi o maggiori oneri a carico della finanza pubblica", così
almeno non finanziamo visto che lei ce l'ha particolarmente con i
finanziamenti che finanziano quello che non le piace, poi magari se
finanziamo invece delle altre iniziative che a lei piacciono di
più, lei in quel caso di sperperare è contenta, "anche del
coinvolgimento di soggetti del terzo settore che abbiano la
qualificata esperienza nel sostegno alla maternità".
Io invito quest'Aula a dire esattamente quale può essere la
contrarietà a coinvolgere soggetti del terzo settore - non c'è
scritto "Associazioni pro-vita", sono soggetti del terzo settore,
quelli che vi piacciono tanto, questa forse è l'unica volta che non
vi piacciono - "che abbiano una qualificata esperienza nel sostegno
alla maternità", che vuol dire sostegno durante ovviamente la
gestazione o sostegno anche dopo, quindi vuol dire quella che voi
avete considerato la corruzione, peraltro anche il Presidente che
vi piace tanto ha detto che comunque il fatto di offrire dei
sostegni, del latte, dei pannolini eccetera, non fa cambiare idea a
chi vuole praticare l'interruzione di gravidanza - e questo lo
avete già detto voi - ma, a prescindere, in realtà questa non è che
l'applicazione aggiornandola, attualizzandola - non si parlava di
terzo settore, si parlava di associazioni di volontariato - questa
attualizza semplicemente quello che è già previsto nella 194.
Quello che voi scrivete nell'impegnativa è obiettivamente non
sostenibile e sapete perché? Perché se questo Consiglio votasse
questa mozione, chiederebbe - nell'organizzare i servizi a cui le
donne si rivolgono - di non avvalersi del coinvolgimento di
soggetti del terzo settore che abbiano una qualificata esperienza
nel sostegno alla maternità.
Scritta come l'avete scritta, visto che alla collega piacciono
tanto le parole, significa che possiamo avvalerci di persone che
non hanno alcuna esperienza o alcuna qualifica per sostenere la
maternità.
Io leggo le parole, come giustamente voi avete evocato, e io le
applico e le leggo esattamente come le avete scritte, quindi
significa che non ci si avvale del coinvolgimento di soggetti del
terzo settore che abbiano una qualificata esperienza; vuol dire che
ci si può avvalere di soggetti del terzo settore che abbiano
nessuna esperienza, esperienza negativa o quant'altro nel sostegno
alla maternità.
Obiettivamente questo sarebbe al di fuori degli obiettivi e di
quanto è stabilito dalla 194 e sinceramente non possiamo
condividerlo.
Presidente -
Consigliere Aggravi ne ha facoltà.
Aggravi (RV) -
Per cercare di portare un contributo e
oggettivamente anche proporre alle proponenti un emendamento.
Adesso vedo che c'è anche una risoluzione, quindi capisco la
prenotazione del collega Padovani, l'impressione è di finire in
mezzo ar un confronto tutto a sinistra ma io comunque procedo con
la linea del gruppo.
Va detto che è un tema estremamente delicato e mi spiace che ciò
avvenga nel momento in cui non abbiamo anche la presenza
dell'Assessore alla sanità.
Cercherò di non attaccare nessuna parte, perché il tema è
estremamente delicato e, oggettivamente, sono temi che,
politicizzati, a me creano enorme imbarazzo, perché sono delle
situazioni limite estremamente serie in cui - e i lo sottolineerò
poi - c'è un passaggio che, secondo me, deve essere rispettato,
ovvero la solitudine della donna nel momento estremo di certe
decisioni.
Detto questo, io avrei preferito che ci fosse stato l'Assessore
alla sanità, e lo dico proprio perché è un tema che è totalmente
nell'alveo di quelle competenze.
Leggendo l'impegnativa, oggettivamente non so come dirlo in
italiano, però utilizzerò un termine che magari non piace, c'è un
po' un passaggio a trabocchetto che è sul termine "I soggetti del
terzo settore" perché, da una prima lettura, non è chiaro se i
soggetti del terzo settore siano delle associazioni oppure siano
degli appartenenti ad associazioni che sono all'interno dei
consultori.
Mi sento di richiamare, dal punto di vista tecnico, come ha
fatto il collega Manfrin, in particolare il comma 2 dell'articolo 2
della legge - laddove non si lascia alla libertà ciò che deve
avvenire, bensì si fa un rimando a specifici regolamenti e
convenzioni dei consultori -  che parla della possibilità
appunto di avvalersi di questi collaboratori, e richiamerò questo
principio poi nella parte finale.
Che questa tematica apra a conflitti ideologici, è ben chiaro
sin dal dibattito che si ebbe all'epoca quando la 194 passò.
La legge è sostanzialmente un risultato, sicuramente imperfetto
e sicuramente perfettibile, di un compromesso complicato e
controverso che - a causa di un'impostazione della quale ci
troviamo a discutere oggi, che si fonda sulla tensione tra la
posizione della donna madre e della sua salute psicofisica e la
posizione del nascituro e del far prevalere il diritto di uno a
discapito dell'altro - è ovvio che aumenta ancora di più
l'attenzione complessiva nel discutere di questi argomenti.
Vedendo soprattutto la prima parte di quella legge, si comprende
benissimo che fu oggetto di un compromesso non facile che fu
raggiunto; ricordo tra l'altro che c'era un partito di maggioranza
relativa che su questo tema rischiò il collasso.
Il consultorio e la struttura socio-sanitaria hanno il compito
di esaminare con la donna le possibili soluzioni ai problemi posti,
di aiutarla a rimuovere le cause che porterebbero l'interruzione di
gravidanza, offrendole tutto l'aiuto necessario, e qui siamo nella
parte dell'articolo 5 e in parte sto richiamando cose che sono già
state messe sul tavolo della discussione.
È vero, sono passati 50 anni, però l'impianto della legge ha
retto e ogni tentativo di modificarla riporta il dibattito a un
conflitto principalmente e purtroppo dico ideologico tra le
posizioni; poi in realtà chi è già intervenuto a suo modo l'ha
evidenziato.
La legge ha retto perché il compromesso raggiunto è stato quello
di garantire sostanzialmente il diritto all'aborto ma senza
lasciare la donna sola - quindi richiamo quello che ho detto
all'inizio - in un momento nel quale può essere portata a scegliere
l'aborto perché non vede altra possibilità per se stessa. C'è
sostanzialmente un bilanciamento tra il diritto della donna ad
abortire e il dovere della sanità pubblica - perché ogni tanto
bisogna anche ricordarsi di questo passaggio - quindi dello Stato,
dell'ente pubblico, e anche della collettività, di aiutare la donna
che abortisce per motivi che possono essere risolti o quantomeno
attenuati, perché comunque, fino a prova contraria, lo Stato e la
sanità pubblica hanno una finalità ben chiara che ogni tanto ci
dimentichiamo, ripeto, nel libero arbitrio dei soggetti
coinvolti.
Sicuramente la legge, e soprattutto la sua applicazione,
considerato anche il fatto che il mondo sia cambiato in questi
anni, ha dei limiti, ma questo bilanciamento, che ho cercato
davvero malamente di rappresentare, questo compromesso, io non
credo possa essere oggetto di modifiche parziali senza rischiare
d'incrinare il quadro complessivo. Cosa sto dicendo? Che il
compromesso raggiunto all'epoca, al di là dell'evoluzione della
società, al di là di tutta una serie di questioni, comunque regge e
comunque nell'impianto complessivo fa tenere in piedi una legge che
cerca di disciplinare una situazione estremamente delicata e
complicata.
Ne consegue in quest'ottica, nel merito in particolare
dell'impegno della mozione in questione, che chiede appunto al
Governo di non avvalersi presso i consultori e di soggetti del
terzo settore con qualificata esperienza nel sostegno alla
maternità, riteniamo come gruppo - essendoci tra l'altro anche la
previsione del potere di scelta da parte della Regione - non essere
del tutto corretto il fatto che a priori... perché si debba
escludere una possibilità senza approfondire e senza vagliare
ulteriormente quale può essere anche l'elemento introdotto
dall'emendamento richiamato (quello del PNRR quater, che poi è
richiamato anche nella risoluzione se non ero successiva) per
mantenere quel bilanciamento che ho già citato e che sarebbe
vanificato da una presa di posizione tout court scegliendo a priori
di escludere una possibilità, perché, ad esempio, si potrebbe
prevedere che quei volontari possano...
C'è una risoluzione, provate a vedere sulla posta, mi è stata
annunciata una risoluzione da parte della maggioranza, quindi
probabilmente il collega Padovani la presenta. Io non l'ho firmata
però l'ho utilizzata, abbiate pazienza, pensavo che fosse utile al
dibattito, chiedo scusa per lo spoiler al collega Padovani, però
questo è quanto, poi la vedrete. È per questo che dico che ad un
certo punto mi sento sostanzialmente schiacciato da una sfida a
sinistra da cui ovviamente io esco perché non mi sento proprio
legato a quella parte. Torno al centro che sto meglio.
Quello che stavo dicendo e che cercavo di dire è che si
potrebbe, ad esempio, prevedere che quei volontari siano ammessi ai
consultori ma si palesino qualora aventi qualificata esperienza nel
sostegno alla maternità in modo da rendere la donna consapevole
delle persone con le quali si confronta, rientrando nell'alveo
dell'articolo 2 che è già stato citato.
Per questo motivo il gruppo di RV proporrebbe un emendamento
alla mozione che cambierebbe l'impegnativa in tal senso, ovvero
impegnerebbe il Governo regionale, nell'organizzare i servizi dei
consultori previsti dalla legge 194, alla luce delle modifiche
apportate dalla legge 56/2024, a istituire un tavolo di lavoro con
l'Azienda USL finalizzato a disciplinare le modalità di
coinvolgimento dei soggetti del terzo settore che abbiano una
qualificata esperienza nel sostegno alla maternità.
Qual è il principio? Evitare sostanzialmente che, a priori, si
prenda una decisione senza approfondire una possibilità e una
previsione, cioè senza esercitare la possibilità per la Regione,
come ho cercato già di rappresentare, di dire e di fare una sua
scelta ponderata nell'ambito, soprattutto rispettando il complesso
equilibrio della legge 194.
Lo dico già adesso che nel caso in cui il nostro emendamento non
venisse accettato, noi ci asterremo. Sulla risoluzione rimando poi
a dopo, visto che l'ho già spoilerata.
Presidente -
Consigliere Padovani ne ha facoltà.
Padovani (FP-PD) -
In realtà per mozione d'ordine,
nonostante lo spoiler, per annunciare la presentazione di una
risoluzione sulla mozione da parte della maggioranza.
Presidente -
Consigliere Manfrin ne ha facoltà.
Manfrin (LEGA VDA) -
Solo per evidenziare che a noi non è
giunta nessuna risoluzione ma richiamo alla sua attenzione
l'articolo 65 comma 1ter che prevede che "Ciascun Consigliere possa
presentare per iscritto, prima della trattazione dell'ultimo
oggetto iscritto all'ordine del giorno, una proposta di
risoluzione".
Non essendoci giunta, ovviamente credo che non si possa
presentare alcunché.
Presidente -
Si fa riferimento all'articolo 104 comma 4,
lo legga, il riferimento è a quello, per cui non c'è bisogno di una
votazione per inserire la risoluzione, in quanto è riferita alla
discussione del punto in questione. Ci sono altri interventi?
Consigliere Manfrin.
Manfrin (LEGA VDA) -
Io richiamo l'articolo 65 comma 1
che dice: "In occasione di dibattiti concernenti petizioni,
mozioni, comunicazioni e relazione su specifici argomenti, possono
essere presentate da ciascun Consigliere risoluzioni dirette a
manifestare orientamenti o definire indirizzi del Consiglio".
L'1ter disciplina quando devono essere consegnate, il comma 4
articolo 104 dice solo che le risoluzioni presentate in riferimento
a materia oggetto delle mozioni sono messe ai voti dopo la
votazione delle mozioni, ma devono essere presentate prima, a noi a
oggi non è arrivato nulla.
Presidente -
No durante la discussione.
Manfrin (LEGA VDA) -
Ma come? Non è così?
Presidente -
Durante la discussione generale.
Consigliere, è chiaro il Regolamento. Consigliera Minelli ne ha
facoltà.
Minelli (PCP) -
Nell'attesa di dirimere questa azione
tecnica...
Presidente -
Consigliera, non c'è niente da dirimere, il
Regolamento è chiaro.
Minelli (PCP)
- Va bene, poi esamineremo anche la
risoluzione. Dico solo che ritengo un po' anomalo che parte del
Consiglio fosse informata dell'arrivo di una risoluzione e un'altra
parte no, adesso è arrivata e la leggeremo, io non ho ancora avuto
modo di leggerla, intervengo comunque in discussione generale.
Lo faccio per riprendere anche un po' la questione che si è
sviluppata attorno a quest'emendamento al PNRR che è stato
approvato e che dice esplicitamente che le Regioni possono
avvalersi di quella facoltà che l'emendamento stesso prevede, cioè
di utilizzare associazioni del terzo settore all'interno dei
consultori pubblici.
Come tutti sapete - perché poi è di dominio pubblico, leggiamo i
giornali e siamo informati della situazione - su questo si è
sviluppato un grande dibattito che ha visto prendere posizione in
modo particolare i partiti politici, io mi riferisco in particolare
alla forte e dura presa di posizione della Segretaria del Partito
Democratico che ha insistito molto sull'opposizione all'emendamento
e ha parlato di attacco pesante alla libertà delle donne perché, in
qualche modo, si vuole intervenire sulla loro possibilità di
autodeterminarsi e di scegliere sul proprio corpo.
La portavoce nazionale delle donne Democratiche, esprimendo la
forte preoccupazione per questa modifica che è stata introdotta dal
PNRR, dice: "Faremo presidi informativi e depositeremo in ogni
Consiglio regionale risoluzioni che invitano a non applicare la
facoltà prevista dalla legge per non ledere la libertà delle donne,
la loro privacy e la dignità".
La cosa che in questi giorni però mi ha colpito di più è leggere
un'intervista di Repubblica a Raniero La Valle, che è stata fatta
proprio nei giorni in cui si discuteva di questa cosa, quando era
appena stato approvato l'emendamento.
Raniero La Valle ha 93 anni ed è un intellettuale cattolico che
scrisse la legge sull'interruzione di gravidanza. Raniero La Valle
fu l'autore dell'articolo 1 e dell'articolo 2 di quella legge ed è
stato direttore del quotidiano Il Popolo (che era l'organo della
Democrazia Cristiana) e anche di Avvenire.
Cosa dice l'estensore della legge? "Mi dispiace molto di quello
che sta accadendo, la Destra trasforma in un'arena di scontro
ideologico i consultori. Quando la legge 194 fu approvata nel 1978,
c'era un Parlamento per metà di democristiani e un Ministro della
giustizia, Francesco Paolo Bonifacio, democristiano, la firmò,
perché quella legge non era ispirata a un'ideologia, ma alla vita
reale delle donne. La 194 non è stata e non è una legge ideologica.
Si sta utilizzando questo tema come arma per cercare consenso e
dividere il Paese in forti contrapposizioni. A me dispiace molto
che si getti a mare anche il metodo con cui arrivammo
all'approvazione".
Poi a una domanda precisa del giornalista che gli chiede: "Ma è
già previsto negli articoli della 194, come sostengono la ministra
Roccella e la premier Meloni, che i consultori siano aperti a
queste associazioni?", cosa risponde l'estensore della legge? "La
legge attribuisce ai consultori il compito di assistere le donne in
stato di gravidanza che, per qualsiasi ragione, siano in procinto
di decidere se portarla a termine. Quello che si vuole introdurre
in modo piuttosto subdolo è che ci siano degli operatori di queste
associazioni - e poi se vogliamo nasconderci dietro il termine del
terzo settore facciamolo pure, però bisognerebbe avere anche il
coraggio di dire le cose come stanno - così i consultori
diventeranno un'arena di un conflitto e così si distrugge il ruolo
dei consultori".
Credo quindi che sia abbastanza chiaro che l'operazione che è
stata fatta, è un'operazione che è in buona sostanza un attacco a
una legge che garantisce dei diritti fondamentali che sono stati
riconosciuti nel lontano 1978.
Ricordo anche che dopo la legge, ma lo sapete tutti, ci fu il
referendum del 1981, un referendum voluto dal Movimento per la vita
che era abrogativo di vari punti della legge, in sostanza di quasi
tutta la legge.
L'Italia - eravamo nel 1981, stiamo parlando di moltissimo tempo
fa - era un Paese diverso da quello che è oggi, per certi versi
però, forse, dal punto di vista del rispetto dei diritti, era più
avanti e la popolazione che andò a votare rispose in una maniera
che forse nessuno si aspettava, perché votò in massa il No
all'abrogazione di quella legge e dei punti fondamentali di quella
legge. Votarono con una percentuale altissima gli elettori
italiani, ma votarono con una percentuale altissima gli elettori
valdostani, perché la Valle d'Aosta fu la seconda regione per
numero di No all'abrogazione della legge, il 77,30%, seconda solo
alla Lombardia che aveva il primato del 78,31%.
Io credo quindi che sarebbe anche un segnale di rispetto per le
convinzioni di tante persone - e molte di quelle che votarono
allora ci sono ancora ma ce ne sono molte altre che la pensano così
- accogliere la proposta di non avvalersi del coinvolgimento di
questi enti, soggetti del terzo settore, che sono così definiti ma
sappiamo tutti di che cosa stiamo parlando perché non serve
nascondersi dietro a un dito, quindi dare un segnale che la nostra
Regione potrebbe dare.
Adesso noi leggeremo anche questa risoluzione e quindi credo che
dobbiamo avere almeno il tempo di riflettere su quello che
propone.
Se l'aveste fatta arrivare anche prima, visto che siamo qui da
due giorni, forse sarebbe stato più utile, a maggior ragione visto
che ci avete chiesto di concludere in mattinata e che abbiamo
accettato.
Presidente -
Consigliere Manfrin per secondo
intervento.
Manfrin (LEGA VDA) -
Nessun secondo intervento, io chiedo
una riunione della Conferenza dei capigruppo per stabilire, a
livello regolamentare, che cosa
(incomprensibile)
e cosa
no.
Presidente -
Va bene, allora sospendiamo e facciamo una
Capigruppo. Il Consiglio è sospeso. Ha chiesto una Capigruppo,
facciamo una Capigruppo.
La seduta è sospesa dalle ore 13:05 alle ore 13:20.
Bertin (Presidente) -
Riprendiamo dopo la riunione della
Capigruppo, la riunione ha deciso di sospendere i lavori e
riprenderli alle ore 15:00. Le questioni regolamentari sono state
definite, riprenderemo alle ore 15:00 con la continuazione della
discussione in corso.
---
La seduta termina alle ore 13:22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK