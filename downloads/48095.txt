Consiglio Regionale della Valle d'Aosta - Oggetto del Consiglio n. 4236 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4236 del 19 dicembre 2024 - Resoconto
OGGETTO N. 4236/XVI - Interpellanza: "Incarico a Finaosta per
l'elaborazione di uno studio giuridico riguardante l'affidamento
della gestione della Casa da gioco".
Bertin (Presidente)
- Punto numero 20. Consigliere
Restano, ne ha facoltà.
Restano (RV)
- Nell'approvare il DEFR 25-27, uno degli
obiettivi è quello di valutare in ordine alla
governance
della società Casino de la Vallée spa successivamente alla chiusura
del concordato in continuità prevista al 31 dicembre 2024.
La Giunta regionale, con una delibera del 2 dicembre 2024, ha
conferito un incarico a Finaosta per l'elaborazione di uno studio
giuridico e l'eventuale svolgimento delle attività prodromiche
all'affidamento della gestione della Casa da gioco e della
correlata attività alberghiera e per la definizione dei rapporti
con il soggetto terzo, gestore. Questa notizia ha colto di sorpresa
le organizzazioni sindacali, che si sono allertate con delle
dichiarazioni sulla decisione che riguardano il fatto che c'è stata
un'accelerazione verso la privatizzazione e il fatto che non sono
state coinvolte. Tutte le organizzazioni sindacali si sono
dichiarate alla stessa maniera e hanno dimostrato il proprio
stupore. Devo ammettere che questa notizia, soprattutto nella parte
che riguarda lo svolgimento delle attività prodromiche
all'affidamento e alla gestione della Casa da gioco a un terzo
soggetto, ha colto di sorpresa pure noi. Come ben siete a
conoscenza, il nostro Capogruppo, in maniera particolare, si è
speso parecchio sull'argomento e quindi ci teniamo che le decisioni
vengano prese in maniera condivisa, nel rispetto dei ruoli tra
maggioranza e minoranza, ma sul tema si sono spesi anche degli
illustri dirigenti della Casino di quando aveva delle fortune
diverse rispetto a quelle che abbiamo recentemente vissuto. Uno, in
particolare, ha scritto qualcosa sullo studio che è stato
presentato in IV Commissione. Alla luce di questo, almeno per
quanto mi riguarda, ho fatto alcune riflessioni in merito e per
questo chiediamo al Presidente se la delibera che hanno
recentemente approvato in Giunta sia in linea con le risposte che
fino ad oggi ha fornito alle iniziative da parte di Rassemblement
Valdôtain, se, considerato che l'azionista della Casino è la
popolazione valdostana e quindi il Consiglio regionale, che è stato
eletto dai valdostani, ritiene che questo incarico-studio che hanno
recentemente affidato sia in linea con quello che è il corretto
modo di agire, cioè predeterminare un indirizzo senza prima avere
il consenso del Consiglio regionale.
Per quanto riguarda la terza domanda, signor Presidente, mi
scuso perché laddove ho scritto "Giunta" va letto "maggioranza", se
è una decisione, questa del Governo regionale, che ha assunto con
la condivisione da parte della maggioranza regionale, informandola
su tutto quanto.
Come ultima domanda, se intende dar corso alle richieste
avanzate dai sindacati, ovvero di essere oggetto di confronto con
il Governo regionale e se intende coinvolgere il Consiglio
regionale tutto nelle future decisioni.
Presidente
- Presidente della Regione, ne ha facoltà.
Testolin (UV)
- Prima di entrare nel merito delle
puntuali domande che sono state poste dal collega, rispondo in
maniera un po' più informale rispetto alla richiesta di base, se
considero che questo vada nell'ottica di quelli che sono stati
sempre i confronti corretti e funzionali ad acquisire delle
informazioni rispetto alla questione della Casa da gioco. Sono
state poste nel tempo, soprattutto dal collega Aggravi, delle
richieste di approfondimento. È stato esplicitato all'interno della
Commissione competente il piano all'interno del quale sono stati
evidenziate due opportunità rispetto a questo piano: quello della
continuità aziendale, così come è adesso, e quello di - lo chiamo
impropriamente - esternalizzazione, cioè nel senso che venga
affidato... non è la parola corretta, solo per rendere, così ci
capiamo. Anche quindi nella discussione del DEFR è stato
rappresentato che c'era bisogno di approfondimenti normativi e
giuridici per poter valutare la possibilità di esternalizzare
l'attività ed è stato sottolineato che questo tipo di approccio era
quello condiviso e sul quale si volevano fare gli approfondimenti
per poter andare in quella direzione. Direi che da un punto di
vista relazionale la deliberazione della Giunta regionale è
assolutamente in linea con quello su cui ci siamo confrontati,
almeno per quello che da parte nostra voleva essere il messaggio.
Il percorso amministrativo di questo incarico a Finaosta si
inserisce infatti in continuità con quanto fatto in precedenza.
All'esito del primo incarico di Finaosta è stato fatto un passaggio
in Commissione, così come l'abbiamo detto e con il DEFR, approvato
dal Consiglio regionale, è stata individuata la direzione da
seguire. La nuova consulenza traccia questo percorso in modo
lineare; un ulteriore aggiornamento e coinvolgimento del Consiglio
in questa fase non avrebbe alcun valore aggiunto, in quanto
l'opzione dell'esternalizzazione deve essere approfondita e, se
confermata, verrà allora sottoposta al Consiglio regionale con i
suoi pro e con i suoi contro che sono propri di qualsiasi scelta.
La consulenza ha questo scopo, come precisato dalla deliberazione
della Giunta regionale 1566 del 2 dicembre scorso: di
approfondimento giuridico sugli aspetti dettagliati nella
deliberazione stessa. Al momento non è pertanto chiaro se e come e
con quale profondità sarà necessario modificare sia la legge che il
disciplinare, che dovranno essere due passaggi obbligati nel
momento in cui questa sia una scelta attuabile e in che termini
possa essere attuata in modo trasparente.
Oggi non si conoscono altri aspetti che quelli condivisi in
esito alla consulenza affidata da Finaosta e della quale ci si è
già comunque confrontati sulla questione.
Il quesito 3, pur non sapendo che "Giunta" voleva dire
"maggioranza", io la risposta l'ho imbastita in quel modo.  Il
percorso e la necessità di approfondimento sono già stati
analizzati dalla Giunta e dalla maggioranza a valle del primo
studio di Finaosta e valutate poi nella presentazione
dell'approvazione del DEFR per arrivare alla deliberazione che
rappresenta l'atto di affido dell'approfondimento necessario per
poter chiudere le valutazioni giuridiche e tecniche indispensabili
per intraprendere il percorso individuato.
Sulla quarta, per l'incontro con i sindacati, come di regola
succede per tutte le richieste in merito alle numerose e variegate
istanze presentate in molte situazioni dagli stessi, la Presidenza
ha già calendarizzato un incontro che permetterà di meglio
comprendere le richieste degli stessi in base alle loro
perplessità; perplessità che peraltro non possono che essere
riscontrate con quanto ci siamo già detti oggi in quest'Aula e con
quelle che sono le indicazioni di un maggior approfondimento che
dovrà dare degli esiti per poter attuare una scelta, un indirizzo
che chiaramente da parte dell'Amministrazione è stato dato per
valutare la possibilità di esternalizzazione, come ho detto in
apertura.
Presidente
- Consigliere Restano, per la replica.
Restano
(RV)
-Non ci è molto chiaro quale sia il
processo di coinvolgimento del Consiglio, soprattutto alla luce di
quanto, come ho detto prima, scritto nella delibera della Giunta
regionale, dove l'indirizzo sembra chiaro; quando si dice di
svolgere le attività prodromiche a un eventuale affidamento si è
già andati un pochino oltre, prima ancora di sentire il parere,
come ho detto prima, dell'azionista di riferimento che è il
Consiglio. A parte questo lei, Presidente, l'aveva già anticipato
forse rispondendo a una delle iniziative del collega quando dice
che nel luglio scorso, quando ha affermato che si sarebbe portato
lo studio Ernst & Young in Commissione, ci sarebbe stato un
confronto e poi chi dovrà decidere deciderà. Questo ci lascia un
po' di stupore, soprattutto pensando al recente passato, perché le
scelte fatte in solitudine sul casinò non ci hanno portato molta
fortuna e soprattutto alla luce di quanto lei stesso ha affermato
durante il dibattito sul bilancio regionale, quando ha detto che
con le decisioni assunte nel bilancio non si vuole invadere
l'operatività della futura maggioranza. Siamo a fine Legislatura,
probabilmente decidendo in questo periodo particolare, si va
veramente a invadere quella che potrebbe essere una decisione che,
molto più serenamente, potrebbe essere assunta dalla maggioranza
che troverà operatività dopo le elezioni del prossimo anno.
Ci sono però delle criticità, come lei ha ben detto, e sono
state evidenziate due opportunità. Una è stata scartata, l'altra la
state valutando. Forse tra l'una e l'altra ci sono altre soluzioni
che potrebbero essere una via di mezzo, che vale la pena di
valutare. Sembrerebbe che nello studio, da quanto mi è dato di
comprendere, stanti le mie capacità sul tema, sembrerebbe che la
Ernst & Young abbia sostanzialmente, tra le righe, ammesso
l'incapacità della pubblica Amministrazione di andare avanti con la
gestione e soprattutto di trovare le professionalità necessarie a
portare avanti il casinò. Non è stato fatto un confronto tra quello
che potrebbe rendere alla Regione una gestione privata rispetto a
quello che potrebbe rendere o ad oggi rende la gestione pubblica,
perché mi sembra che in questa fase di concordato il casinò non
stia andando molto male e che abbia manifestato tutte le sue
potenzialità.
Al di là di questo, le chiederei gentilmente se potesse valutare
anche l'opportunità di coinvolgere nel processo decisionale i
Comuni principalmente interessati da una decisione di questo
tipo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK