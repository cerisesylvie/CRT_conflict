Consiglio Regionale della Valle d'Aosta - Oggetto del Consiglio n. 1949 del 29 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 1949 del 29 maggio 1996 - Resoconto
SEDUTA ANTIMERIDIANA DEL 29 MAGGIO 1996
OGGETTO N. 1949/X Disagi per accedere al servizio distribuzione
dei buoni di benzina. (Interpellanza)
Interpellanza Visto gli enormi disagi che i cittadini devono
affrontare per accedere al servizio di distribuzione dei buoni
carburanti di Aosta.
Appurato che presso gli uffici distaccati di Morgex e Verrès non
si verifica alcun disagio.
Rilevato che in questi ultimi anni si sono fatti vari
investimenti per il potenziamento e l'informatizzazione di tale
servizio.
Constatato che ad oggi non si utilizza ancora nessuna banca dati
e tutta la documentazione viene ancora richiesta direttamente al
cittadino.
Il sottoscritto Consigliere regionale
Interpella
l'Assessore all'Industria, Commercio e Artigianato, per
conoscere:
1) il perché del verificarsi di tale situazione;
2) quali sono gli intendimenti per il prossimo futuro.
F.to: Marco Viérin
Presidente Ha chiesto la parola il Vicepresidente Marco
Viérin.
Viérin M. (PpVA) Questo è un altro evento che si ripete da vario
tempo e che si può ricollegare ai disservizi che diamo ai nostri
cittadini per l'iscrizione al REC, per l'iscrizione all'albo delle
imprese, e così via. Visto che abbiamo anche stanziato da più tempo
notevoli risorse finanziarie a tale scopo, volevo capire
dall'Assessore se si è in dirittura di arrivo o se si pensa ancora
di proseguire in questa maniera poco decorosa soprattutto per i
nostri cittadini considerato le lunghe code che si devono fare per
arrivare a ritirare i buoni benzina, con gente che deve andare due
o tre volte e che non riesce a prendere il talloncino per poter
accedere agli sportelli.
Vorrei sapere soprattutto quali sono gli intendimenti futuri per
semplificare il materiale cartaceo per la distribuzione dei buoni,
perché ancora oggi il cittadino deve presentare tutta una serie di
documentazione di cui, secondo il sottoscritto, non ci sarebbe
necessità.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) In riferimento all'interpellanza c'è prima
di tutto da far presente che gravita su Aosta il 52 percento degli
utenti che sono circa 68mila per circa 80mila assegnazioni con tre
sportelli, mentre nel resto del territorio ci sono 5 sportelli per
il 48 percento. É chiaro che, dovendo per Aosta avere circa 40mila
utenze che passano davanti a 3-4 sportelli, si creano delle code
perché devono essere fatti in 100 giorni circa 40mila servizi e
quindi sono 400 persone che devono passare fisicamente davanti a
3-4 casse. L'anno scorso era stato aperto un quarto sportello, che
poi per lavori di ristrutturazione dell'ex biglietteria ha dovuto
essere chiuso.
Attualmente, questa è la prima risposta, si sta ultimando la
parte di lavori necessari al trasferimento dell'Ufficio
distribuzione buoni di Aosta in via Carrel, dove saranno nuovamente
4 gli sportelli, quindi questo perlomeno arrecherà sicuramente un
vantaggio. Si sta anche studiando la possibilità di far gravitare
sull'ufficio di Villeneuve una parte dell'utenza che gravita su
Aosta, che come ho detto prima è in proporzione superiore.
Comunque, rispetto al 1995, il nuovo sistema informatico che è
entrato in funzione ha dimostrato di funzionare e di migliorare in
termini globali il servizio reso. I dati del servizio elaborazione
dati al 22 maggio 1996 ci dicono che nel 1996 sono state emesse
66056 reversali complessivamente, contro le 64258 dello stesso
giorno del 1995. Quindi complessivamente il numero di pratiche è
stato superiore.
Ad Aosta con tre casse però sono stati effettuati 31231 servizi
contro 31771 con 4 casse nello stesso periodo, quindi un numero
lievemente inferiore però con 3 casse invece di 4.
Come funziona il sistema di buoni carburanti oggi? Tale sistema
non può, come qualcuno ha proposto, essere trasferito ai comuni
perché prima di tutto si trasferirebbe il problema dalla Regione al
Comune di Aosta - perché il grande numero di utenti è nel comune di
Aosta -; poi bisognerebbe avere collegati in rete tutti i comuni
della Valle ed avere in ogni comune una persona in collegamento
informatico con tutto il resto.
Questo perché sono nel sistema informatico presenti tutte le
informazioni anagrafiche sui residenti in Valle che hanno diritto
all'assegnazione, ci sono tutte le informazioni sulle imprese
giuridiche e quindi sul diritto di avere assegnazioni particolari,
infine ci sono tutte le informazioni relative ai veicoli.
Il collegamento con la Cerved garantisce in tempo reale le
notizie sulle imprese; per la questione anagrafica ogni giorno i
comuni via fax mandano le variazioni di residenza e queste devono
essere inserite manualmente. Quando sarà in funzione il sistema
anagrafico regionale, sarà possibile collegare direttamente le
residenze dei comuni nell'elaboratore principale del centro. Ci
sono poi da inserire i dati sulla validità della patente e questi
sono da inserire manualmente perché gli uffici della motorizzazione
civile danno con 180 giorni di ritardo i dati relativi alle
patenti; quindi questa parte di lavoro non può essere
informatizzata.
C'è poi una parte di accertamenti che deve essere fatta
manualmente, per cui il tempo necessario per fare una pratica è di
circa due minuti, in un'ora con 3 casse si fanno 90 pratiche, in 5
ore 450, per cui non possono essere dati più ticket di quel numero
perché il tempo materiale per l'inserimento di questi dati è
quello. Quali sono questi dati? Sono certificato di proprietà,
caratteristiche del mezzo, validità del bollo di circolazione,
validità dell'assicurazione. Questi controlli non possono ancora
essere automatizzati, perché non si possono avere informazioni se
non collegandosi con tutte le assicurazioni sull'avvenuto pagamento
dell'assicurazione. Ancora più complicato è il pagamento del bollo
sulla patente o del bollo dell'automobile perché queste
informazioni, che prima o poi saranno presenti nel Registro
automobilistico, vengono inserite con tempi tali da rendere
impossibile il controllo quando si presenta l'utente.
Cosa si sta facendo? Prima cosa, è quasi pronto il nuovo ufficio
in via Carrel; seconda cosa, proprio in direzione di quello che
proponeva Viérin, è stato costituito con delibera di Giunta n. 1292
un gruppo di lavoro per un progetto di gestione dei contingenti con
carte a microprocessore.
Questo progetto entro il mese di giugno dovrà essere elaborato
nelle sue linee principali e poi proseguire fino all'appalto di un
sistema di tessere magnetiche, che però funzionino utilizzando se
possibile solo dati in rete.
Questo richiede una variazione della normativa, quindi si sta
verificando a livello di normativa se alcuni controlli che possono
essere fatti solo a livello manuale non possano essere ridotti,
cioè spostando il controllo dall'auto, dal bollo,
dall'assicurazione alle caratteristiche dell'utente, cosa che è più
facile da verificare a livello informatico. Quindi si sta andando
in questa direzione, e non appena questo lavoro di fattibilità di
questo sistema sarà pronto - si prevede per i primi di giugno
-potremo discuterne con il Consigliere Viérin.
Presidente Ha chiesto la parola il Vicepresidente Marco
Viérin.
Viérin M. (PpVA) Spero che quanto detto dall'Assessore si
avveri, perché è anche antipatico recarsi allo sportello di
distribuzione dei buoni e presentare sei o sette documenti, fra i
quali ritengo almeno la metà non ci sarebbe bisogno di presentare.
Questo porta via del tempo, sappiamo perfettamente che qualcuno può
dimenticarsi la ricevuta del bollo in auto.
Allo stesso tempo spero che non si avveri quello che si è
avverato per l'ufficio delle imprese; a marzo avevo già presentato
un'interrogazione su questo fatto, l'Assessore mi aveva risposto
che ad aprile tale disservizio si sarebbe concluso, ma oggi
rispondendo a Tibaldi ha parlato di giugno-luglio. Quindi spero che
a luglio non si debba parlare ancora del Registro delle imprese e,
nel contempo, non si debba ancora tornare sull'argomento della
distribuzione dei buoni a fine anno.
Inoltre, sappiamo che per la scadenza dei bolli ci sono dei
periodi dove l'affluenza è maggiore, perché l'utente non può
recarsi prima di aver pagato il bollo e le scadenze del bollo non
sono più annuali e quindi gli utenti sono vincolati a recarsi in
certi periodi; quindi inviterei l'Assessore di verificare la
possibilità di rafforzare il servizio con del personale in quei
periodi.
Comunque aspetto con curiosità questo lavoro che il gruppo
nominato con delibera di Giunta predisporrà per il mese di giugno,
eventualmente in autunno quando si presenterà - se si presenterà -
di nuovo questo problema, tornerò sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK