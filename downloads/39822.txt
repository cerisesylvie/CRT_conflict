Consiglio Regionale della Valle d'Aosta - Oggetto del Consiglio n. 2904 del 2 agosto 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2904 del 2 agosto 2017 - Resoconto
OGGETTO N. 2904/XIV - Discussione generale congiunta del DL
n. 113 (Secondo provvedimento di variazione al bilancio di
previsione finanziario della Regione per il triennio 2017/2019) e
del DL n. 114 (Disposizioni collegate al secondo provvedimento di
variazione al bilancio di previsione finanziario della Regione per
il triennio 2017/2019).
Rosset (Presidente) -
Possiamo quindi proseguire con
l'ordine del giorno, come previsto, con i punti n. 1 e n. 2. Ha
chiesto la parola la Consigliera Morelli, ne ha facoltà.
Morelli (ALPE) -
Quello che viene proposto oggi
all'approvazione del Consiglio regionale è il "Secondo
provvedimento di variazione al bilancio di previsione finanziario
della Regione per il triennio 2017-2019", ai sensi dell'articolo 51
del decreto legislativo n. 118/2011, che al primo comma recita:
"nel corso dell'esercizio, il bilancio di previsione può essere
oggetto di variazioni autorizzate con legge". Il primo
provvedimento - ricordo - è stato votato quasi all'unanimità dal
Consiglio regionale il 21 giugno scorso...
Presidente -
Per favore, chiederei all'aula un po' di
contegno. Prego, prosegua.
Morelli (ALPE) -
...dopo un rapido iter e ha permesso di
adeguare gli stanziamenti di bilancio alle necessità evidenziatesi
nel corso del primo trimestre 2017.
La seconda variazione è il frutto delle valutazioni riguardanti
il secondo trimestre, oltre che delle differenti priorità che il
Governo regionale insediatosi il 10 marzo 2017 si è dato. Il valore
della manovra è di circa 20 milioni di euro. Le risorse sono state
recuperate a seguito di una puntuale ricognizione effettuata
all'interno delle strutture dei vari Assessorati, al fine di
verificare la quota di risorse che, per motivi diversi, non sarebbe
stata utilizzata. Le poste di bilancio sono state aggiornate
tenendo conto dell'andamento di spesa in corso d'anno. Tale
rimodulazione si rende ancor più opportuna in considerazione delle
nuove regole contabili introdotte dal decreto legislativo n. 118,
che consentono di impegnare le spese sull'anno in corso solo per la
parte che si prevede verrà pagata, liberando quindi la quota di
risorse che, non essendo "pagabile", può essere rinviata al
futuro.
Con le attuali disposizioni in materia di armonizzazione dei
sistemi contabili e degli schemi di bilancio delle Regioni e la
condizione di disavanzo di amministrazione emersa a valle del
riaccertamento straordinario dei residui, effettuato nel 2016, muta
il contenuto del tradizionale provvedimento di assestamento al
bilancio, lo strumento giuridico-contabile che principalmente era
destinato ad aggiornare il bilancio di previsione annuale alle
vicende economiche e finanziarie sopravvenute e alle nuove
situazioni verificatesi dopo la sua approvazione, sulla scorta
dell'avanzo di amministrazione accertato in sede di rendiconto
dell'esercizio precedente. Pertanto le variazioni di bilancio
compensate saranno tanto più necessarie e frequenti quanto più si
vorrà tendere ad un utilizzo ottimale delle risorse.
La variazione in questione riguarda essenzialmente le spese per
l'anno 2017. Fa eccezione lo stanziamento a integrazione del piano
straordinario di investimenti per i Comuni di euro 635 mila, di cui
565 mila sono stanziati per il 2018 in relazione alla dinamica di
spesa legata ai nuovi lavori che gli Enti locali potranno avviare
in autunno.
Il disegno di legge consta di 11 articoli. L'articolo 1 dispone
le variazioni alla parte spesa del bilancio di previsione
finanziario per il triennio 2017-2019. L'articolo 2 riconosce un
contributo straordinario per il personale del Corpo forestale della
Valle d'Aosta e del Corpo valdostano dei vigili del fuoco, pari a
960 euro su base annua, in conformità a quanto previsto a livello
statale dalla legge di stabilità 2016 e dal decreto del Presidente
del Consiglio dei ministri del 27 febbraio 2017. L'articolo 3
aumenta per il 2017 l'importo complessivo delle risorse disponibili
per la finanza locale di 1,353 milioni di euro mediante il
finanziamento con risorse di finanza regionale. L'articolo 4
integra lo stanziamento del piano straordinario di investimenti per
i Comuni di cui all'articolo 12 della legge regionale n. 24/2016 in
ragione di 70 mila euro per il 2017 e di 565 mila per il 2018.
Quello a cui facevo riferimento poc'anzi. Le maggiori risorse
permetteranno ad ulteriori sei Comuni di finanziare i progetti già
presentati. L'articolo 5 definisce l'importo della mobilità
sanitaria da trasferire al bilancio dell'Azienda regionale USL per
il 2016 e ne dà copertura finanziaria, incrementando quanto già
stanziato di 1,3 milioni di euro. L'articolo 6 prevede interventi a
supporto delle spese per i viaggi di istruzione delle classi
comprendenti alunni disabili, al fine di garantirne la
partecipazione e favorirne l'integrazione. L'articolo 7 dispone la
rideterminazione delle quote di risorse regionali aggiuntive a
favore di quelle di cofinanziamento regionale, a seguito
dell'approvazione del piano operativo del Fondo sviluppo e coesione
- Infrastrutture 2014-2020. Vengono inoltre rideterminate in
aumento per il 2017 le risorse per l'attività di gestione,
assistenza tecnica e comunicazione previste dai programmi
Italia-Francia Alcotra e Spazio Alpino. Infine il comma 3 autorizza
la Giunta regionale a disporre variazioni per i programmi a
cofinanziamento europeo e statale. L'articolo 8 prevede per il 2017
l'aumento dei fondi destinati al piano di interventi in ambito
agricolo forestale e al settore delle opere di pubblica utilità di
cui alla legge n. 24/2016 per un totale di euro 1.342.500. Di
questi l'importo di 1.162.450 euro è finalizzato alla realizzazione
di interventi di forestazione e sentieristica, sistemazioni
montane, verde pubblico e aree protette ad opera di lavoratori
idraulico-forestali già assunti a tempo determinato nel corso del
2017, per i quali si prevede l'aumento da 90 a 101 giornate
lavorative, oltre che ad opera di ulteriori 80 lavoratori assunti
per 64 giornate. I rimanenti 180 mila euro consentiranno nuove
assunzioni e la proroga delle giornate lavorative nel settore delle
opere di pubblica utilità. L'articolo 9 autorizza l'intervento
finanziario regionale a favore delle aziende agricole per il
sostegno dei costi ambientali e dei cosiddetti "costi della
risorsa" dovuti all'uso irriguo delle acque, autorizzazione
prevista peraltro quale condizione
ex ante
per assicurare la
continuità dei pagamenti dei contributi europei. L'articolo 10
dispone la variazione in aumento delle autorizzazioni di spesa
disposte dalle leggi regionali di cui all'allegato D. Gli importi
più significativi sono legati alla legge n. 10/2004: "Interventi
per il patrimonio immobiliare regionale destinato alle attività
produttive e commerciali", per 1,4 milioni di euro e alla legge n.
17/2016: "Nuova disciplina degli aiuti regionali in materia di
agricoltura e di sviluppo rurale", per 2,577 milioni di euro.
L'articolo 11 reca la dichiarazione d'urgenza.
Come spesso avviene in questi casi e peraltro in conformità a
quanto previsto dall'articolo 25, comma 1, della legge regionale 4
agosto 2009, n. 30, la variazione di bilancio è accompagnata da un
disegno di legge collegato recante modificazioni di carattere
ordinamentale che non hanno impatto finanziario: il DL n. 114, che
si compone di 11 articoli, suddivisi in 7 capi, in base alla
materia sulla quale incidono le modificazioni proposte. L'articolo
1 interviene sulla legge regionale 7 dicembre 1998 n. 54 (Sistema
delle autonomie), al fine di recepire le novità introdotte dal
decreto-legge n. 14 del 20 febbraio 2017, che attribuisce maggiori
poteri ai sindaci per garantire l'ordine pubblico e la qualità
della vita dei cittadini. A tal uopo i sindaci potranno disporre
provvedimenti per limitare gli orari dei pubblici esercizi che
vendono alcolici e superalcolici a salvaguardia della quiete
pubblica, oltre che a tutela del territorio e dei beni culturali.
In merito a questo articolo, vi sarà un emendamento. L'articolo 2
reca modificazione alla legge n. 32/2010, con l'intento di ampliare
le finalità della Fondazione della Regione autonoma della Valle
d'Aosta per la ricerca sul cancro, consentendo in particolare alla
stessa di istituire borse di studio, oltre che di promuovere
interventi rivolti agli operatori, ai tecnici e alla popolazione,
con l'obiettivo di ridurre nel tempo la mortalità per tumore in
Valle d'Aosta. L'articolo 3 modifica la legge di stabilità
regionale 2017-2019, al fine di escludere dal limite assunzionale
ivi previsto il reclutamento a tempo indeterminato di personale con
il profilo professionale di operatore socio-sanitario da destinare
alle strutture residenziali per anziani gestite dagli Enti locali,
consentendo pertanto l'utilizzo delle graduatorie vigenti.
L'articolo 4, tenuto conto dell'esito della prima esperienza
applicativa della legge n. 18/2015, vi reca modificazione ampliando
la platea dei destinatari delle misure di inclusione attiva e di
sostegno al reddito attraverso l'estensione dei benefici ai giovani
a partire dai 25 anni, ai lavoratori dipendenti con reddito
imponibile annuo inferiore al reddito annuale minimo escluso da
imposizione fiscale e ai disoccupati di lunga data. Si consente
inoltre la cumulabilità della misura con il contributo economico
previsto dallo Stato per i nuclei familiari sotto la soglia di
povertà. Infine si introduce la gestione con un sistema a
sportello. L'articolo 5 modifica la legge regionale n. 16/2007
recante: "Nuove disposizioni per la realizzazione di infrastrutture
ricreativo-sportive di interesse regionale", andando ad ampliare
l'ambito degli interventi ammissibili e consentendo alla Regione di
sostenere la realizzazione di tutti gli interventi non
riconducibili alla mera manutenzione ordinaria delle infrastrutture
ricreativo-sportive di proprietà di Enti locali aventi un interesse
regionale, anche sulla base di accordi di programma. L'articolo 6,
attraverso la sostituzione del comma 1 dell'articolo 20 della legge
regionale n. 20/2018, prevede che ad essere stabilite con
deliberazione della Giunta regionale siano esclusivamente le
tariffe delle linee di prima categoria relative al trasporto
pubblico per residenti, studenti e lavoratori, mentre le tariffe
commerciali potranno essere rimodulate in funzione del mercato
dagli operatori. L'articolo 7 riguarda la Fondazione Montagna
sicura, ente istituito con legge regionale del 2002, la cui
attività si è evoluta nel tempo in funzione dei mandati operativi
che la Regione e gli altri enti soci gli hanno affidato negli anni.
Attraverso la modifica si intende meglio dettagliare gli scopi e le
attività, andando a riconoscere la missione caratterizzante di
questo ente in qualità di promotore di una cultura della sicurezza
in montagna e di centro operativo altamente qualificato e di
ricerca. L'articolo 8 definisce, coerentemente con la situazione di
fatto e con la normativa statale vigente, l'ARER, istituita con
legge regionale n. 30/1999. Su questo articolo verrà presentato un
emendamento da parte della Giunta. L'articolo 9 introduce
modificazioni alla legge regionale n. 3/2013 (Disposizioni in
materia di politiche abitative), andando a ridisciplinare i cumuli
delle provvidenze e inserendo la possibilità della concessione di
mutui agevolati a valere sulle risorse già disponibili sul fondo di
rotazione regionale istituito presso Finaosta, al fine di
incentivare la realizzazione di interventi di recupero edilizio
privato sugli immobili destinati ad abitazione, anche non
principale, escludendo pertanto gli interventi di nuova
costruzione. Viene demandata alla Giunta regionale la disciplina
dei requisiti, degli importi, fino a un massimo di 300 mila euro,
della durata e degli altri aspetti procedimentali connessi alla
concessione dei mutui. L'articolo 10 prevede la proroga al 31
dicembre 2018 dell'efficacia delle graduatorie di procedure
selettive pubbliche bandite dagli enti del comparto unico
regionale, di cui all'articolo 1, comma 1, della legge regionale n.
22/2010 in corso di validità alla data di entrata in vigore della
legge regionale n. 21/2016 (Disposizioni in merito alla proroga
dell'efficacia di graduatorie di procedure selettive pubbliche),
che prevede attualmente il termine del 31 dicembre 2017. L'articolo
11 reca infine la dichiarazione d'urgenza.
La stesura dei due disegni di legge oggi all'esame del Consiglio
in un lasso di tempo necessariamente breve ha comportato un grande
impegno da parte di tutti,
in primis
da parte dei
responsabili del Dipartimento bilancio, finanze, patrimonio e
società partecipate dell'Assessorato competente e del Dipartimento
legislativo e legale della Presidenza della Regione, ma ha
ugualmente interessato la dirigenza di tutte le strutture
dell'Amministrazione regionale coinvolte in un lavoro puntuale di
ricognizione delle disponibilità finanziarie da riallocare a
sostegno delle necessità emerse e delle priorità che la Giunta
regionale e la maggioranza insediatesi nel marzo 2017 hanno
individuato e a cui si sta cercando di dare rapida attuazione,
prima della pausa estiva. Così come un grande impegno è stato
richiesto al Servizio delle commissioni del Consiglio regionale, in
particolare alla II Commissione, al Servizio legislativo del
Consiglio, oltre che naturalmente a tutti i colleghi Consiglieri.
In qualità di relatrice e, a nome della maggioranza, esprimo un
ringraziamento sincero a tutti, in particolare al dottor Peter
Bieler, alla dottoressa Stefania Fanizzi e alla dottoressa Sonia
Grieco, così come alle loro strutture e ai loro collaboratori, con
l'auspicio che la giusta e legittima dialettica politica che
prevede di lasciare spazio democraticamente ad ogni manifestazione,
ad ogni opinione, tanto di apprezzamento quanto di critica severa,
possa portare infine al raggiungimento degli obiettivi concreti e
utili alla comunità valdostana che con questi disegni di legge si
intende perseguire. Vi ringrazio per l'attenzione.
Presidente -
Prima di dare la parola all'Assessore
Chatrian, porto a conoscenza dell'Assemblea che, tenuto conto delle
temperature che ci sono in quest'aula, chi vuole togliere la giacca
e la cravatta può farlo, non è consono, ma ci adeguiamo al sistema
che non funziona. Ha chiesto la parola l'Assessore Chatrian, ne ha
facoltà.
Chatrian (ALPE) -
Grazie alla collega Presidente Morelli
per la relazione sui due disegni di legge che sono stati approvati
dal Governo regionale solo poche settimane fa: il n. 113 e il n.
114. Io intervengo sulla seconda variazione al bilancio di
previsione finanziario della Regione per il triennio 2017-2019.
Prima di entrare nel merito di questa variazione, vorrei
ringraziare tutti coloro che hanno lavorato alacremente per
riuscire a confezionare questo disegno di legge e il collegato da
portare in aula entro l'estate, prima della pausa dei lavori
consiliari. Parallelamente vorrei ringraziare il Presidente della
Regione e tutti i colleghi del Governo, tutti i Consiglieri che
hanno avuto modo comunque di affrontare nel merito il disegno di
legge. Un grazie lo vorrei rivolgere al Presidente, ai membri della
II Commissione consiliare per il tempo dedicato all'esame dei
disegni di legge e della corposa documentazione fornita loro dagli
uffici del mio Assessorato, comprensivo anche del bilancio di
gestione aggiornato in base alla variazione. Questa è -
permettetelo - una grande novità, ne vado veramente orgoglioso, ne
andiamo tutti orgogliosi, perché, anche se i tempi sono stati molto
ristretti, io penso che tutti i commissari hanno avuto modo di
avere sul proprio tavolo il bilancio di gestione aggiornato e non è
mai successo in questi anni per quanto riguarda una variazione di
bilancio. Anche se in tempi molto ridotti, io penso che sia utile
al dibattito in modo da avere cognizione di causa sia sulle
variazioni che sulla riallocazione. Posso dire che con i commissari
abbiamo lavorato nello spirito della massima collaborazione e della
massima trasparenza.
Ringrazio anche il Presidente, tutta l'Assemblea del Consiglio
permanente degli Enti locali per aver fornito il parere richiesto,
ai sensi della legge regionale n. 54/1998, permettendo la
convocazione del Consiglio regionale per l'approvazione di questi
due importanti disegni di legge. L'approvazione di questa
variazione adesso significa far guadagnare almeno due mesi alle
strutture che hanno manifestato la necessità di nuove risorse da
impegnare e spendere nel 2017. Queste risorse saranno di fatto
disponibili non appena pubblicata la legge e adottata la
deliberazione attuativa da parte della Giunta, del Governo
regionale. Per tradurlo in termini operativi, se questo
provvedimento tra oggi e domani sarà approvato dal Consiglio,
presumibilmente, a partire dal 10 agosto, le strutture potranno
caricare i relativi provvedimenti dirigenziali, vuol dire essere
operativi praticamente fra otto giorni. Ringrazio in modo
particolare i dirigenti dell'Assessorato, che hanno avviato e
coordinato un attento lavoro di cesello, in stretto raccordo con i
dirigenti delle singole strutture con cui sono stati individuati,
da un lato, gli stanziamenti di bilancio dove gli importi assegnati
in sede di previsione apparivano non interamente utilizzabili entro
quest'anno; dall'altro, di ampliare gli stanziamenti per adattare
la programmazione finanziaria alle priorità che la maggioranza ha
fissato nel suo programma di legislatura.
All'atto del nostro insediamento il 10 marzo 2017 avevamo di
fatto indicato le priorità su cui, secondo noi, era urgente
intervenire: agricoltura e ambiente, occupazione, scuola e cultura,
sociale e trasporti. Con questa variazione interveniamo
principalmente a favore di questi settori, anche se ci sono altre
priorità nel nostro programma, altri settori che consideriamo
meritevoli di maggiori attenzioni e risorse, ma abbiamo dovuto fare
una scelta. Si è trattato però di una scelta anche tecnica, dettata
dalla necessità di andare ad incrementare solamente gli
stanziamenti che garantiscano l'assorbimento entro l'anno delle
maggiori risorse assegnate. Un esempio per tutti: andando a
sostenere con una somma aggiuntiva il piano di interventi in ambito
agricolo forestale si dà la possibilità alle strutture competenti
di assumere ulteriori 80 lavoratori per circa 64 giornate e di
aumentare le giornate lavorative per gli addetti ai cantieri già in
servizio. Questa operazione ha senso se attivata subito, vale a
dire entro la metà del mese di agosto.
Come dicevo poc'anzi, dunque le risorse aggiuntive sono il
frutto di un'attenta valutazione della quota che ragionevolmente
non verrà impegnata entro l'anno di competenza. Analogamente le
riduzioni sono state operate sugli stanziamenti che risultano
sovradimensionati rispetto alla possibilità di impegnare entro
l'anno, tant'è che la variazione in diminuzione è distribuita su
numerosi capitoli o dettagli, fra questi i più significativi sono
rappresentati dalle spese per il personale dipendente della Regione
e dai trasferimenti a Finaosta per i mutui. Gli stanziamenti
interessati dalle riduzioni sono stati aggiornati in base
all'andamento della spesa nel primo semestre, periodo congruo per
una valutazione attendibile.
I valori che andiamo a variare oggi con questa manovra sul
triennio 2017-2019 ammontano in totale a 20,691 milioni di euro. La
maggior parte di questi (18,4 milioni) sono a valere per l'anno in
corso (2017), 1,428 milioni sono a valere sul 2018 ed euro 828.500
sul 2019. Abbiamo scelto prudentemente di intervenire in misura
minima sui futuri bilanci, coscienti delle incognite legate alle
note vicende che ci vedono in contenzioso con lo Stato per
l'applicazione dell'articolo 16, comma 3, del decreto legislativo
n. 95/2012, il quale prevede per la nostra Regione una trattenuta
sulle compartecipazioni erariali per un importo di 144 milioni di
euro annui a decorrere dal 2015. Come sapete, la Giunta con
deliberazioni n. 913 e n. 914 del 3 luglio scorso, ha deciso di
impugnare davanti alla Corte costituzionale per conflitto di
attribuzione e davanti al TAR del Lazio il decreto del 9 maggio
2017 del Ministro dell'economia e delle finanze concernente il
riparto del contributo alla finanza pubblica previsto dall'articolo
16, comma 3, del decreto-legge n. 95/2012 convertito in legge, tra
le Regioni e le Province a Statuto speciale. Determinazione
dell'accantonamento per il 2017, con il quale è stato posto a
carico della nostra Regione un contributo, in termini di saldo
netto finanziario, per l'anno in corso pari a 144 milioni di euro.
In base alla sentenza della Corte costituzionale n. 77/2015, non
può che ritenersi l'illegittimità del decreto impugnato e quindi la
non doverosità del contributo, trattandosi di una trattenuta non
più giustificabile alla luce delle chiare statuizioni del Giudice
costituzionale nel nuovo sistema a cui è assoggettata la Regione
dal 1° gennaio 2017. Un passaggio fondamentale: pareggio di
bilancio in sostituzione del previgente regime del Patto di
stabilità. Con il ricorso che abbiamo promosso al TAR del Lazio è
stata anche richiesta la sospensione dell'efficacia dell'atto
impugnato, sospensiva peraltro concessa in occasione
dell'impugnazione dell'analogo decreto di riparto per il 2013 dal
medesimo Tribunale amministrativo con ordinanza n. 272 del 22
gennaio 2014. Considerato il calendario delle udienze, è
presumibile che la Camera di consiglio per la discussione
dell'istanza cautelare possa già essere fissata entro la fine del
prossimo mese di settembre.
Come ho già avuto modo di dire, ho apprezzato molto il lavoro di
squadra svolto dalle strutture dell'amministrazione, dai colleghi
del Governo, che ha permesso di compiere un primo esercizio, quasi
una prova tecnica di quello che dovrà diventare probabilmente per
il futuro un lavoro non straordinario, un lavoro ordinario: vale a
dire un periodico e attento monitoraggio della gestione del
bilancio. Come già sottolineato dalla Presidente Morelli nella sua
relazione ai due disegni di legge, le nuove regole contabili sul
bilancio armonizzato introdotte dal decreto n. 118/2011 consentono
di impegnare le spese sull'anno in corso solo per la parte che si
prevede verrà pagata. Proprio per effetto di queste norme, il
monitoraggio della gestione del bilancio diventa più stringente
rispetto al passato. Ricordo che, in presenza di disavanzo di
amministrazione, eventuali economie di stanziamento e il
corrispondente avanzo di competenza registrate nel rendiconto non
possono essere riassegnate a nuove spese.
Il bilancio della Regione deve diventare sempre più uno
strumento dinamico di supporto alla programmazione, capace di
adattarsi di volta in volta alle esigenze specifiche o alle nuove
priorità e di agevolare l'azione amministrativa. In applicazione
del principio della competenza potenziata, ai dirigenti tutti sarà
richiesta un'attenzione particolare nel prevedere stanziamenti
finalizzati alla copertura delle spese effettivamente impegnabili e
liquidabili, ma anche nell'utilizzo delle risorse assegnate e nel
rimettere in circolazione le economie in tempo utile.
Con questa variazione andiamo ad assegnare risorse aggiuntive,
in particolare a favore dell'occupazione e dello sviluppo, laddove
andiamo a creare le condizioni perché, attraverso il piano di
investimenti, gli interventi in ambito agricolo-forestale e per
opere di pubblica utilità, ci siano nuove assunzioni o sia
possibile prorogare le giornate lavorative agli addetti già
assunti: questo vale sia per gli operai idraulico-forestali che per
gli addetti alle opere di pubblica utilità. Vanno a favore
dell'occupazione e dello sviluppo anche le maggiori risorse (circa
1,4 milioni) destinate alle attività produttive. A sostegno
dell'istruzione e della cultura interveniamo rafforzando gli
stanziamenti a favore delle borse di studio, con particolare
attenzione alle eccellenze e rifinanziando la legge regionale n.
27/1993, che sostiene il restauro e la conservazione del patrimonio
edilizio artistico, storico-ambientale, privato e di proprietà
comunale, allo scopo di evitarne il degrado conseguente
all'abbandono che si è verificato negli ultimi anni. Anche il
sistema delle autonomie locali beneficia di nuovi stanziamenti
grazie all'integrazione dei fondi destinati al piano straordinario
di investimenti per i Comuni per il 2017 e per il 2018. Saranno
ammessi a finanziamento ulteriori interventi locali finora esclusi
dalla graduatoria per mancanza di fondi.
Per quanto riguarda la sanità e i servizi sociali, interveniamo
integrando i fondi destinati alla mobilità sanitaria e, per quanto
riguarda invece l'agricoltura, settore che sappiamo in sofferenza
sia per ragioni contingenti legate all'andamento dei prezzi e del
mercato di alcuni prodotti, sia per i ritardi accumulati da AGEA
nell'erogazione delle indennità compensative del mancato reddito,
abbiamo deciso di intervenire in maniera sostanziosa integrando gli
stanziamenti destinati a finanziare il programma dell'AREV
(Association Régionale Éleveurs Valdôtains) a sostegno della
zootecnia e di immediata realizzazione. Per venire poi incontro ai
consorzi di miglioramento fondiario, abbiamo creato un fondo per
contribuire a sostenere i costi legati al consumo dell'acqua
irrigua, ad intervenire laddove l'utilizzo dell'acqua irrigua
genera costi ambientali e legati al consumo della risorsa, in
attuazione della direttiva sulle acque e della normativa nazionale
sul consumo idrico ad uso irriguo.
Termino dicendo che avremmo voluto incrementare già per il 2017
le risorse a sostegno di altri settori in sofferenza, e ce ne sono
diversi. Come avremmo voluto dare impulso all'economia regionale
sostenendo in qualche modo le imprese, le iniziative e gli
investimenti privati, lo faremo con altri strumenti, con altre
modalità. Questa è però una variazione di bilancio che proponiamo
in risposta alle urgenze, alle emergenze andando a riallocare
quelle risorse che non avrebbero trovato utilizzo nel 2017.
Presidente -
Ha chiesto la parola il collega Nogara, ne
ha facoltà.
Nogara (UVP) -
Per richiedere una riunione di
maggioranza.
Presidente -
La riunione è concessa.
La seduta è sospesa dalle ore 16:04 alle ore 16:26
.
Rosset (Presidente) -
Possiamo riprendere i lavori dopo
la riunione di maggioranza. Siamo in discussione generale. Ci sono
richieste di intervento? Ha chiesto la parola il Consigliere
Guichardaz, ne ha facoltà. Ricordo che vi è la discussione
congiunta del DL n. 113 e del DL n. 114.
Guichardaz (PD-SIN.VDA) -
Oggi siamo qui a parlare del
provvedimento di versione al bilancio ad una settimana dalla seduta
consiliare che da sempre è deputata a questa discussione: quella di
fine luglio. Da che sono in Consiglio regionale, neanche le più
accanite opposizioni sono riuscite a ritardare l'approvazione di
quella che fino all'anno scorso veniva definita la "manovra
estiva". Dico fino all'anno scorso, perché oggi discutiamo per la
prima volta di una manovra conforme alle nuove regole del bilancio
armonizzato, regole che hanno ridotto di moltissimo gli spazi di
manovra, obbligando a utilizzare risorse verdi impegnate altrove
attraverso meccanismi di compensazione con variazioni in
diminuzione, non l'avanzo di amministrazione dell'anno precedente
come si faceva fino all'altr'anno. Sono meccanismi questi delle
nuove regole di gestione del bilancio molto complessi, di difficile
comprensione per chi non si occupa quotidianamente della materia
finanziaria e, a sentire quel poco di spiegazioni che ci sono state
fornite in commissione, non così scontati questi meccanismi neppure
per i tecnici e gli esperti del settore che si sono trovati di
fronte a modalità di rendicontazione, anche gestionali, del tutto
inedite. Una novità epocale quella del bilancio armonizzato, che
avrebbe dovuto essere spiegata tecnicamente, dettagliata e infine
metabolizzata nei tempi dovuti se la maggioranza avesse voluto un
voto consapevole e responsabile da parte dell'organo istituzionale
deputato: il Consiglio regionale.
Ho rilevato all'inizio del mio intervento come ci si trovi a
discutere il provvedimento di variazione delle disposizioni
collegate non nella seduta consiliare da mesi appositamente
programmata per questo evento. Evento che, dopo la legge
finanziaria di dicembre, è sicuramente più importante dell'anno
politico, tanto che si prenotano per l'occasione, se così si può
dire, tre giorni pieni per la discussione e il voto contro
l'uno-due giorni delle sedute ordinarie. Dicevo che ci troviamo a
discutere in questi giorni forse l'atto più importante, dopo la
legge finanziaria di fine anno, in un Consiglio convocato in fretta
e furia, in via straordinaria fuori dalla calendarizzazione
originaria decisa in Conferenza dei Capigruppo e ciò a causa della
fretta, della frenesia - direi - da parte della maggioranza di
approvare i provvedimenti in tempi rapidissimi, riducendo l'iter di
discussione ai minimi termini. Un rinvio peraltro, quello della
data del Consiglio, originato dall'impossibilità del CELVA di
esprimere per tempo un parere obbligatorio sui due disegni di legge
considerato che i testi gli sono stati inviati quando ormai
l'ordine del giorno della scorsa adunanza era già stato deciso e
programmato. Peraltro ci fosse stata anche la possibilità di
modificare l'ordine del giorno dei lavori della seduta plenaria del
CPEL, i tempi per analizzare i provvedimenti e per mettere un
parere ragionato e sensato davvero sarebbero stati troppo brevi. Lo
dico perché qualcuno della maggioranza, nel goffo tentativo di
scaricare sugli Enti locali la responsabilità del rinvio di questa
discussione, ha ritenuto la mancata iscrizione all'ordine del
giorno del CELVA dei due disegni di legge come uno sgarbo
istituzionale, come un cosciente tentativo da parte dei sindaci di
ostacolare il processo di approvazione della variazione di
bilancio.
Non è una lamentazione di facciata, di quelle dovute visto il
ruolo di opposizione che esercitiamo, ma è una constatazione quella
della riduzione, anzi direi dell'annullamento degli spazi di
discussione tecnica e politica, riduzione che addirittura è stata
più volte denunciata e segnalata in commissione e in altre sedi
dagli stessi componenti della vostra maggioranza. Chiedete al
collega Gerandin se è così contento di questi passaggi frettolosi e
dell'impossibilità di effettuare il necessario percorso di
approfondimento del provvedimento. Non mi invento nulla e faccio
solo una constatazione su dati oggettivi. Se prendiamo ad esempio
l'iter di approvazione del disegno di legge n. 87, quello di
variazione del bilancio dell'anno scorso, vediamo che la Giunta di
allora presentò i testi al Consiglio regionale il 28 giugno 2016;
la II Commissione, capitanata allora dall'ineffabile La Torre,
cominciò a lavorarci il giorno dopo. Il CPEL ebbe oltre due
settimane di tempo per dare un parere. La II Commissione chiuse le
audizioni e gli approfondimenti dopo tre settimane e mezzo
dall'assegnazione e l'approvazione in Consiglio avvenne, dopo
un'ampia discussione, il 27 luglio, esattamente un mese dopo
l'assegnazione al Consiglio regionale. Considerate che stiamo
parlando di variazione di bilancio fatta con i vecchi sistemi di
gestione e di rendicontazione, sistemi sempre complessi, per
carità, a volte di difficile lettura e di interpretazione,
soprattutto per politici che nella vita hanno fatto tutt'altro che
non i dirigenti all'Assessorato del bilancio, come l'Assessore
Chatrian, o i commercialisti come il collega Marguerettaz, per
citare a titolo di esempio due Consiglieri: uno di maggioranza e
uno di opposizione, con alle spalle solide competenze in materia.
Dicevo, bisogna considerare che i tempi della discussione l'anno
scorso si riferivano a modalità di gestione e di rendicontazione
tutto sommato collaudate e digerite da chi doveva valutarle e
votarle essendo fatte ancora con le regole antecedenti a quelle
introdotte con il sistema del bilancio armonizzato.
L'iter dei provvedimenti che discutiamo in questa seduta, oggi,
invece è il seguente, colleghi: assegnazione alla II Commissione
dei due disegni di legge, come dice qualcuno "scaricati" alla II
Commissione, il 18 luglio 2017. Inizio esame del provvedimento da
parte della II Commissione il giorno dopo (19 luglio), con breve
audizione del Presidente Marquis e del collega Chatrian. Parere
definitivo, sempre della II Commissione - l'unica, tra l'altro, ad
avere analizzato i due disegni di legge - il 20 luglio, dopo aver
audito in una mattinata tutti gli Assessori e il Presidente del
CPEL, quindi in due giorni ci si è tolto il dente. Naturalmente
l'audizione del buon Manes, il Presidente del CELVA, è stata un
nulla di fatto considerato che lo stesso non aveva avuto neppure il
tempo di approfondire i testi, da quello che ci ha detto, e tanto
meno di far fare agli uffici del CELVA un'analisi compiuta dei
provvedimenti o un successivo passaggio alla Plenaria dei sindaci,
il cui ordine del giorno era già stato definito. Tanto che quando
il Presidente Manes dichiarò in commissione di non essere stato
messo nella condizione neppure di fare una prima valutazione di
massima dei due disegni di legge, la collega Morelli, sostituta del
Presidente di commissione Fabbri - e qui apro una piccola parentesi
-, che, per la cronaca, aveva ormai assunto un improrogabile
impegno e quindi non sarebbe stato disponibile a condurre le sedute
della II Commissione da lì in poi...vi ricordo, colleghi, il mazzo
che faceste all'ex Assessore Perron quando si assentò per una
settimana - non so se ve lo ricordate - durante i mesi caldi della
discussione sul DEFR e sul Casinò. Ribadisco: mesi visto che lì si
trattava proprio di un periodo di quasi tre mesi in cui, a detta
dell'allora minoranza, l'Assessore e la commissione consiliare
avrebbero dovuto stare a disposizione dei Consiglieri h24 vista
l'importanza del momento. Dicevo che il Presidente Manes ricevette
dalla collega Morelli, che sostituiva il collega Fabbri durante le
audizioni, addirittura delle scuse a nome della II Commissione per
il poco tempo concesso. Ricordo anche reazioni piuttosto
infastidite di alcuni colleghi della maggioranza, imbarazzati per
questa incomprensibile accelerazione.
Colleghi, quindi l'iter di discussione della variazione di
bilancio di metà anno, normalmente concentrata in un mese, questa
volta è stato compresso in un giorno e mezzo e senza neppure audire
gli Enti locali - lasciamo stare i sindacati e i rappresentanti
delle categorie produttive, che credo non abbiano neppure ricevuto
un invito a dedurre sull'argomento, a dimostrazione di quanto
interessi alla neo maggioranza il parere che non sia il proprio, il
parere del resto del mondo -, senza neppure attendere il parere del
CELVA, che ha dovuto inviarlo a babbo morto, come si dice, quando
oramai i giochi erano chiusi e il parere della commissione
competente già acquisito.
Come vedete, colleghi, la rappresentazione di questo teatrino,
che qualcuno ha chiamato pomposamente "confronto" anche nelle
relazioni che sono state esposte prima la dice lunga sulla volontà
della Giunta della condivisione, l'autobattezzatasi "Giunta della
casa di vetro", quella nata in contrapposizione ad una maggioranza
brutta, cattiva e antidemocratica. Dicevo che la rappresentazione
di questo che è diventato un teatrino e che invece dovrebbe essere
un momento di confronto e di approfondimento e di condivisione è
quella - concedetemelo - di un intermezzo teatrale neanche poi così
ben recitato e cantato. Balbettii dei colleghi della cosiddetta
"maggioranza" in commissione mi sono parsi dei gemiti e non certo
dei contributi seri al dibattito, anzi lo definirei, usando una
figura retorica non so quanto efficace ma non importa, un
intermezzo stonato da parte di comparse a cui viene fatto credere
di essere le prime parti.
Colleghi della maggioranza, in questa prima importante prova di
cambiamento avete dato il peggio di voi. Lasciatemelo dire: vi
siete sdraiati come dei tappetini davanti alle esigenze degli
Assessori, anzi di alcuni Assessori, perché anche la
ridistribuzione dei soldi ricollocati, come li definisce
l'Assessore alle finanze, è molto sbilanciata a favore di alcuni e
a svantaggio di altri. Dicevo che vi siete appiattiti, colleghi
della maggioranza, davanti all'esigenza dell'Assessore di turno di
ravanare qualche consenso in vista degli imminenti appuntamenti
elettorali, con provvedimenti in alcuni casi
spot
, privi di
visione oltre che di copertura economica per il futuro, ne
parleremo poi approfonditamente nel corso della successiva
discussione. Vi siete lasciati abbindolare, colleghi della
maggioranza, dall'Assessore Chatrian, voi
peones
della
maggioranza: lo dico con simpatia e affetto ricambiando una
definizione che qualcuno aveva usato nei nostri confronti quando
noi eravamo in maggioranza. L'Assessore Chatrian si è fatto
maldestro portavoce dei suoi colleghi di Giunta, prendendosi, tra
l'altro, schiaffoni per conto terzi, senza che nessuno mi pare
prendesse le sue difese, neanche i suoi colleghi di movimento. È un
po' ciò che è successo in occasione della registrazione rubata, non
so se vi ricordate: quel famoso incontro tra alcuni della
maggioranza e i vertici del Casinò in cui l'Assessore Chatrian fu
registrato senza che lo sapesse da qualcuno della sua stessa
maggioranza e il
file
finì casualmente nella buca delle
lettere di un giornalista che immediatamente - illegittimamente,
dico io - , visto il contenuto, ne fece uno
scoop
. In quel
caso il buon Assessore Chatrian fu mandato allo sbaraglio, come
"carne da cannone" dai suoi stessi colleghi di maggioranza forse
per misurare le reazioni dei lavoratori e dei sindacati del Casinò
e dell'opinione pubblica, un po' com'è stato fatto in occasione di
questa variazione di bilancio: "avanti Savoia, lasciamo che sia lui
a prendersi gli insulti per il metodo. Noi intanto ci facciamo i
nostri begli annunci, intercettiamo i nostri elettori con qualche
provvedimento
spot
, aggiustiamo un po' di cosette qua e là,
distribuendoci gli 11 e rotti milioni di euro di risorse fresche,
mettendo a posto qualche sospeso che può sempre tornare buono".
Dicevo che i colleghi di Giunta hanno delegato molto volentieri il
collega Chatrian, e anche il Presidente Marquis devo dire, a fare
da
punching ball
e che lo stesso si è fatto ben
infinocchiare, tanto da dichiarare spavaldamente - riporto in modo
testuale -: "che la manovra giunge a ridosso della pausa estiva e
approderà nel Consiglio regionale previsto dal 26 al 28 luglio -
infatti devo dire che è sempre molto ottimista il nostro Chatrian,
oggi è il 2 agosto - e che tale iter brevissimo è stato voluto per
poter completare un'accurata ricognizione delle risorse a
disposizione da destinare ai settori che più ne hanno bisogno",
aggiungendo con toni trionfalistici che paiono suggeriti da qualche
responsabile della comunicazione che gira dalle vostre parti -
magari è lo stesso che voleva filtrare le domande e rivedere gli
accrediti dei giornalisti - lo
slogan
, lasciatemi dire
suicida: "passiamo dalle parole alla concretezza", niente di più
populistico e fastidioso del "noi facciamo e loro
chiacchierano".
Tra l'altro, mi si conceda di fare un appunto anche sul versante
della comunicazione, colleghi della maggioranza. Voi che quando
eravamo insieme all'opposizione, misuravate con il centimetro lo
spazio concesso a ciascuno dalla stampa locale. Voi, i nemici della
propaganda, i fautori della libera stampa non asservita, oggi
bypassate addirittura gli organi istituzionali raccontando in
anteprima ai
media
le strategie politiche, le destinazioni
delle risorse, trasformando la libera stampa di fatto in megafono
delle vostre iniziative. Naturalmente la stampa fa il suo mestiere,
quindi se la notizia arriva prima ai giornalisti che alle
commissioni preposte e agli stessi colleghi della maggioranza, come
peraltro hanno fatto rilevare alcuni colleghi intervenendo in II
Commissione, è normale che la notizia venga pubblicata.
Tra l'altro, devo dire, a riconoscimento del ruolo dei media,
che spesso e volentieri - è successo ancora ieri - è proprio la
stampa ad informarci sulle priorità della nuova maggioranza,
sull'azione politica della Giunta, sulle novità politiche colmando
un
gap
di informazione che semplicemente, colleghi, un
minimo di coscienza istituzionale e di ruolo basterebbe a colmare.
Basti solo vedere, colleghi, come avete condotto la "questione
Casinò": se non ci fossero state le agenzie di stampa che svelavano
le indiscrezioni che trapelavano dalle riunioni dello squadrone di
Di Matteo, con la maggioranza prima e i sindacati dopo, se non ci
fosse stato il resoconto dettagliato del percorso referendario da
parte degli organi di informazione, se non avessimo letto il
contenuto degli accordi direttamente dai siti
on line
, col
cavolo che ci saremmo fatti un quadro della situazione su questo
tema, che poi è il tema sul quale avete basato la nascita della
nuova maggioranza, il pretesto che vi faceva dire che non c'era
condivisione delle informazioni e delle strategie con quelli di
prima. Colleghi, se solo voi aveste restituito un decimo delle
informazioni che la vecchia maggioranza forniva a ciclo continuo ai
vari La Torre e agli Chatrian, avreste già fatto il vostro dovere.
Perché quelli erano veramente dei pretesti, erano richieste anche a
volte eccessive e inutili, invece il nulla del nulla. Il buon
avvocato Di Matteo, con il suo stuolo di consulenti e di esperti,
non ha più messo piede in commissione, opera in totale
autonomia...non credo dalle direttive e dalle vostre indicazioni, a
sentire i vostri
boatos
, anche se vi siete riempiti la bocca
di slogan tipo: "fuori la politica dal Casinò"...ma nemmeno il
collega Chatrian - che adesso non c'è, si vede che è occupato in
altre faccende - ha mai chiesto di venire in commissione ad
aggiornarci sul dossier, come lo chiama lui, forse il più delicato
in questo momento. Così tanto per dire, visto che abbiamo tempo in
queste due giornate, del metodo e del cambiamento adottato.
Per tornare alla discussione sulla variazione di bilancio,
ricordo a quelli con la memoria corta che noi ci eravamo incontrati
in commissione con il collega Chatrian il giorno stesso della
famosa conferenza in cui avete svelato i "segreti" della manovra
alla stampa, anzi neanche tra virgolette, erano proprio dei segreti
per quanto mi riguarda. Ci eravamo visti proprio quel 17 luglio
alle ore 10:10 del mattino con l'Assessore alle finanze e i suoi
dirigenti per discutere del rendiconto 2016, che poi è stato votato
pressoché all'unanimità dallo scorso Consiglio. In quell'occasione
il buon Assessore Chatrian fece di tutto per sviare il discorso dai
contenuti della variazione di bilancio. Discorso che peraltro avevo
sollevato proprio io una settimana prima in II Commissione (il 10
luglio), allarmato dalla mancanza di uno straccio di documentazione
visto che si avvicinava inesorabilmente il Consiglio di fine luglio
convocato su tre giorni apposta per discutere l'argomento. Se si
ricorda, Assessore Chatrian, ci anticipò malvolentieri che avevate
appena approvato in Giunta, quella stessa mattina tra l'altro, i
due disegni di legge e che i contenuti sarebbero stati illustrati
nei giorni successivi in commissione dai singoli Assessori. Lei
parlò confusamente - io ho riletto i resoconti - di disimpegni e
ricollocazione di risorse, ma non si lasciò scappare una parola sul
contenuto delle due norme, tranne poi raccontare per filo e per
segno un'ora dopo in conferenza stampa addirittura le cifre, le
allocazioni di ogni capitolo di spesa, il contenuto normativo del
collegato, oltre che la
ratio
ispiratrice dei due
provvedimenti.
Ho fatto questo, che può sembrare un ramenotto, non con lo
spirito di chi vuole cercare motivi di rivalsa contro quelli del
golpe
, termine che io peraltro non ho mai usato, preferendo
quelli del "cambio di maggioranza", ma perché la gente, quelli che
ci ascoltano, ma anche gli amici della maggioranza soprattutto, i
peones, e ribadisco che lo dico con simpatia e affetto, essendomi
trovato anch'io a volte nella condizione di dover votare
provvedimenti poco discussi o poco condivisi, tant'è, colleghi, che
fui tra quelli che denunciarono apertamente il problema di metodo
sul DEFR, sulla finanziaria, sul Casinò quando ero in maggioranza e
fui tra quelli che caldeggiarono apertamente l'approfondimento e il
rinvio della discussione in aula proprio a causa delle
insufficienti informazioni e rassicurazioni. Devo dire però che fui
anche tra quelli che ad un certo punto denunciò la pretestuosità
della "operazione Casinò" e dissi apertamente che era diventata una
scusa, un pretesto per abbattere la vecchia maggioranza e per
costruire le basi di una nuova maggioranza. Dicevo, questa non è
una predica o un ramenotto, come diciamo qui da noi, contro la
maggioranza, vuole essere piuttosto un modo per far capire alla
gente che segue il Consiglio e agli amici della maggioranza, quelli
senza incarichi esecutivi per capirci, che i nuovi che avanzano,
l'attuale Giunta, usano metodi che sono stati criticati da loro
stessi quando erano all'opposizione. Io mi ricordo, colleghi,
quante critiche ci siamo prese su quella che voi ritenevate
un'accelerazione sulla "buona scuola" valdostana. A posteriori
direi qualcuna anche giusta, anche se continuo a ritenere che
quello era l'unico modo per sventare gli aspetti negativi
dell'imminente riforma nazionale. Dicevo che ricordo le critiche
che rivolgevate al relatore, all'Assessore Rini, sull'iter, sullo
scarso confronto. Colleghi, non avremo fatto tantissimi passaggi,
ma incontrammo addirittura i comitati autocostituiti degli
insegnanti di matematica e di educazione tecnica delle scuole
medie, incontrammo i sindacati credo qualcosa come cinque o sei
volte, facemmo diversi passaggi in commissione prima di votare la
legge. Non abbiamo chiuso la questione in due giorni
dall'assegnazione del testo in commissione. E sulla legge
cosiddetta "Fontana", quella sull'inclusione attiva (legge n.
18/2015) abbiamo sentito il mondo. Il processo di concertazione, se
lo possiamo definire così, è durato più di un anno, ma i colleghi
Marquis, Gerandin, e sempre l'ineffabile La Torre, per dirne tre
iperattivi in quel frangente, non finivano di lamentarsi che
mancavano ancora dati, numeri, che il confronto non era esaustivo.
Il collega Cretier si è letto tutti gli atti di quell'anno di
discussione e di rinvio e credo possa confermare che i primi a
reclamare calma e ragionamento erano proprio i Signori che ho
citato e che oggi hanno accelerato per approvare in pochi giorni
questi due atti.
Qui, colleghi, che dati e numeri ci avete fornito per poterci
fare un'idea - dico solo un'idea - di due provvedimenti, di cui uno
del valore di 20 e rotti milioni di euro e l'altro modificativo di
una marea di leggi regionali? Che dati ci avete fornito, colleghi
della maggioranza, a supporto della norma che modifica la
cosiddetta "legge Fontana": quella sull'inclusione attiva; o su
quella che estende i compiti della Fondazione Montagna sicura, a
cui la Regione contribuisce con una buona quantità di denaro; o su
quella che modifica l'inquadramento giuridico dell'ARER e
contrattuale dei suoi lavoratori, addirittura facendoli entrare nel
comparto unico regionale - ho saputo che su questo tema verrà poi
presentato dall'Assessore un emendamento, che attendo con ansia -;
o su quella che assegna nuove funzioni alla Fondazione per la
ricerca sul cancro, immagino con inevitabili ripercussioni sui
finanziamenti - parliamo di 1 milione di euro all'anno, più soldi
che vengono utilizzati per progetti in relazione con altri centri
regionali -; o su quella che incrementa i contributi per la
Fondation Grand Paradis: 370 mila euro all'anno di trasferimenti
regionali; o su quella che aggiunge risorse al Parco del Mont Avic:
1,080 milioni di euro all'anno di finanziamenti regionali, e via
dicendo? Sono sugli allegati, sulle schede allegate. Per carità,
sono sicuro che in svariati casi i finanziamenti aggiuntivi e le
modifiche legislative siano ben riposte, ma i dubbi, quando non si
forniscono i dati e sufficienti spiegazioni nelle sedi deputate,
che sono quelle dell'approfondimento, rimangono e non credo
facciano bene a realtà e a contesti immaginati indipendenti, seppur
soggetti al controllo, se non addirittura all'amministrazione
diretta da parte della Regione. Il caso della Fondazione sulla
ricerca sul cancro è emblematico del ruolo che ha la Regione
sull'organizzazione di eventi che vengono spesso immaginati come
avulsi dalla politica. Gli organi di amministrazione e di controllo
della Fondazione sono nominati direttamente dalla Giunta e il
finanziamento annuale è deliberato dalla Regione.
Dicevo che la mancanza di chiarezza sui percorsi di modifica
delle norme di riferimento e dei finanziamenti lascia sempre quel
dubbio di fondo che non fa bene e che lascia spazio a retropensieri
poco edificanti. Credo anche che i colleghi della maggioranza
vorrebbero interloquire con i rappresentanti di queste entità
importanti e socialmente riconosciute per capire cosa stiano
facendo, come operano, perché ritengono utile che siano modificati
i propri statuti e le norme costitutive, anche per sapere in tutta
trasparenza come spendono i nostri soldi. È legittimo e rafforza
l'idea che la politica lavori per il bene della comunità e non per
favorire l'amico dell'amico, l'amico del Consigliere, il parente
dell'amico o del Consigliere o un proprio fiduciario. Ora, tutto
questo necessario lavoro di approfondimento e di chiarimento in due
giorni non si può fare. Infatti non abbiamo sentito le parti
sociali, le rappresentanze delle categorie produttive sono state
completamente non considerate, i rappresentanti degli Enti locali
che hanno dovuto mandare il parere - come dicevo all'inizio - a
cose fatte e a parere ormai acquisito da parte della II
Commissione, mentre invece l'anno scorso il parere è avvenuto nel
mezzo della discussione di commissione, parere che, per la cronaca,
l'opposizione non ha proprio dato, non ha proprio votato perché del
tutto inconsistenti i dati a supporto e perché richiesto - come
dicevo prima - solo con un giorno e mezzo di audizioni. Mi chiedo
francamente come abbiano potuto dare un parere e un voto
consapevole i colleghi della maggioranza presenti in commissione
visto che loro stessi hanno lamentato l'insufficienza del
confronto. Vi sono le trascrizioni, colleghi, da cui si evince
chiaramente che alcuni di voi erano non poco "incazzati" -
scusatemi il termine, ma credo renda bene il concetto - con la
Giunta per i loro metodi a dir poco sbrigativi. È interessante
leggere il resoconto dell'intervento fatto dalla collega Morelli in
coda all'audizione del 17 luglio scorso, durante il quale, da
Presidente
in pectore
della II Commissione, dopo aver
solidarizzato con l'opposizione, diceva testualmente:
"personalmente capisco il malessere dell'opposizione, sicuramente
noi avremmo fatto la stessa cosa". Diciamo che avreste fatto molto
peggio, collega Morelli. Ipotizzava - dicevo - un calendario di
audizioni canoniche degli Assessori, del CELVA e delle parti
sociali, audizioni che sono state più che altro passaggi
frettolosi, inconcludenti o inesistenti. Del "caso CELVA" ho già
detto e le parti sociali e le categorie produttive - come sappiamo
- non sono neppure state audite, collega Morelli.
Per concludere questo mio primo intervento propedeutico alla
discussione sui singoli provvedimenti, volevo ribadire che non mi
preoccupa tanto il non essere coinvolto nei processi decisionali
quanto l'idea che si faccia strame delle procedure, che, a mio
modesto parere, non sono un'inutile perdita di tempo o una
formalità della quale si può tranquillamente fare a meno, ma sono
l'essenza stessa della democrazia, come dicevate voi fino a qualche
mese fa. Se poi a farlo con un netto colpo di reni, imboccando la
direzione opposta a quella indicata, sono i paladini della
trasparenza e del cambiamento credo sia ancora più grave. Quando si
ritiene che bastino i fatti e che le parole siano superflue, il
segnale non è proprio un bel segnale, colleghi.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
È un Consiglio che sancisce in modo
straordinario l'incapacità del Governo di fare il Governo.
Sostanzialmente non siete stati capaci di gestire assolutamente
nulla con questo passaggio. La cosa più divertente è che in
commissione vi avevo detto chiaramente che non funzionava così.
Giusto, collega Morelli? Avevo spiegato nelle due uniche occasioni
in cui ci siamo visti che forse era il caso di aspettare un attimo.
Forse bisognava fare degli approfondimenti, ma ovviamente, così
come in passato, il tutto è rimasto lettera morta. Se avete
imparato qualcosa dalla vecchia maggioranza, è che siete riusciti a
fare peggio di loro, perché è ovvio che, quando uno impara da
qualcun altro, poi migliora e ciò che facevano loro voi l'avete
addirittura peggiorato, il che dimostra sicuramente una capacità di
adattamento superiore. Cosa avete fatto, in sostanza? Lo sanno
oramai tutti, l'ha detto in maniera abbastanza precisa il collega
Guichardaz, però in parole povere avete di fatto impedito qualsiasi
discussione su questi due disegni di legge, tutto qua, tant'è che
poi alla fine non abbiamo espresso un voto perché non c'era da
esprimere un voto su un documento che non si può approfondire.
Certo, per protesta avrei potuto, come ho fatto con la legge sulla
scuola, presentare mille emendamenti in quest'aula e tenervi qui
fino a dopo Ferragosto, ma poi ho realizzato che tanto avevate
dimostrato una tale incapacità che non c'era più bisogno di
evidenziare nulla, è talmente chiaro ed evidente...che altro
bisogna aggiungere?
Questo Consiglio comunque è straordinario, anche perché credo
che questa maggioranza probabilmente è all'ultimo Consiglio che
organizza, è molto probabile che in quello di settembre ci sarà una
maggioranza diversa, o sancirà una nuova maggioranza. Questo ormai
lo sappiamo tutti e, di conseguenza, prolungare molto questa
discussione ha senso fino ad un certo punto, siete già a fine
corsa, una corsa molto breve, quasi come un fuoco d'artificio.
Avete illuminato per un minuto, tutti hanno detto: "che bello", e
poi buio esattamente come prima, anzi peggio di prima, il che non è
facile, siete davvero in gamba!
Avete parlato di trasparenza e io ci ho creduto, tant'è che
proprio oggi mi è arrivata una lettera da parte del Presidente
Marquis, dove mi nega l'accesso a degli atti che ad aprile mi aveva
dato. È incredibile: la stessa richiesta fatta ad aprile ha avuto
riscontro, oggi invece mi si dice che bisogna essere più precisi e
più specifici, e bravo il "Presidente della trasparenza", mi è
piaciuto molto!
Un'altra cosa molto divertente è che fate - come dice
giustamente il collega, ma anche altri colleghi - degli annunci e
poi questi annunci non diventano fatti. Vogliamo fare un esempio
sui forestali? Il fatto che avete messo qualche soldo in più non
risolve il problema dei forestali, per nulla, la preoccupazione lì
è enorme. Tanti poi dicono: "lavoreranno quelli sopra i 50, quelli
sotto i 50, sopra i 55, sotto i 55?". C'è una fame tale in quel
settore che mettere quattro spicci in più non cambia assolutamente
nulla. È solo un'operazione di facciata, va bene, la state facendo
voi, vuol dire che vi porta bene.
Vogliamo parlare della legge n. 18? Avevo chiesto io per primo
in quest'aula di farla diventare a sportello come tipo di accesso e
mi era stato detto che si sarebbe presentato un disegno di legge
apposta per fare delle eventuali modifiche, e poi l'avete infilato
qui dentro senza nessuna discussione...molto bene, anche lì un
applauso.
Assessore Roscio, come al solito, lei annuncia le cose, a me dà
una risposta e poi, com'è successo sui rifiuti, presenta un'altra
delibera lo stesso giorno e fa altre cose...molto interessante.
Lei, Assessore Chatrian, ha parlato di collaborazione e
trasparenza in commissione, non so in che commissione lei è stato,
però fa quasi ridere, così come c'è stata per tutta la questione
Casinò la collaborazione e la trasparenza fino ad oggi. Io ritengo
che questa sia proprio una frase che ha messo lì perché non sapeva
cos'altro dire, le conveniva non dirla, evitava, continuava come ha
fatto fino ad oggi e andava tutto bene.
La cosa più incredibile comunque è quello che è successo e
quello che succederà sull'ARER. Il passaggio da economico a non
economico che sembrava una cosa...cosa volete che sia: un ente che
passa da economico a non economico, basta togliere il "non", o
aggiungerlo, e non succede assolutamente nulla. In effetti, cambia
completamente la questione. Se lo ricorda, Presidente? Ho parlato
anche di questo in commissione. Lei è arrivato con un parere che
non diceva assolutamente nulla, anzi di fatto quel parere complica
ancora di più la discussione. Ci sarebbero da fare decine e decine
di discorsi su questo aspetto, ma ovviamente non se n'è fatto
nulla. A questo punto voi chiedete un voto su questi due disegni di
legge, voto che io ovviamente non darò, non parteciperò al voto ma
neanche alla discussione, perché è una discussione senza senso. Per
anni mi sono battuto, quando qualunque norma è stata portata in
quest'aula, per avere i dati precisi prima delle norme. Ricordo
sulla questione asili, non so se si ricorda quando era lei
Assessore, collega Fosson, che chiesi i dati, così come per la
questione delle microcomunità, così come per tante altre questioni,
perché le decisioni andrebbero prese sulla base di dati. E
arriviamo qui e riuscite a fare esattamente l'opposto di quello che
andava fatto.
Lei ci ha dato il bilancio di gestione aggiornato, Assessore
Chatrian, e ci mancherebbe altro! È il minimo. In teoria dovrebbe
essere sempre affisso ogni mese un bilancio di gestione aggiornato.
E comunque l'ha fatto sotto nostra esplicita richiesta, se lo
ricorda, no? Sennò neanche quello avremmo avuto. È vera una cosa:
che alla fine stiamo parlando di 20 milioni di euro, sul bilancio
complessivo non è che cubi questo granché. Stiamo qui a fare tutto
questo macello per 20 milioni di euro, Signori. È quasi ridicolo,
perché forse un documento più importante quale il DEFR, ve lo
ricordate, l'avete sentito nominare? È quello che invece dà le
linee guida importanti su quello che dovrebbe fare questa Regione:
non pervenuto. Nessuna discussione. Anche in questo totale mancanza
da parte di questo Governo. Non avete fatto neanche il DEFR e
venite qui con 20 milioni di variazione...io non lo so! Ma, per
fortuna, se ho capito bene, avete i voti per approvarlo e quindi
approvatevelo, perché tanto non ha nessun valore, di nessun tipo, a
parte qualche
spot
che avete voluto fare in totale
solitudine, r fatevelo! Se questo vi permette effettivamente di
racimolare qualche voto, per carità, è corretto che lo facciate,
certo che avete solo preso in giro i valdostani. Non c'è nessuno -
e lo sottolineo - sforzo per aumentare il lavoro seriamente, o per
aiutare a passare ad un modello economico migliore di quello che è
attualmente il "modello Valle d'Aosta", che continua a dipendere
esclusivamente dai pochi soldi che ci sono dalla Regione.
Vede, Presidente Marquis, lei ogni tanto racconta di com'è
possibile in qualche modo migliorare e modificare il sistema
economico di questa Regione. La cosa bella è che lo racconta
soltanto, poi gestisce le cose esattamente come le gestiva il suo
predecessore, come le gestiva il predecessore del predecessore, e
come le hanno sempre gestite tutti quelli che si sono seduti lì
fino ad oggi, ma d'altronde è in ottima compagnia, non è solo lei a
fare così. Quello che si evince da questa variazione di bilancio,
come in qualche modo ha accennato il collega Guichardaz, è che,
dati gli scarsi soldi che ci sono, c'è una lotta di potere che
viene vinta da chi ha un maggiore peso, non importa cosa c'è
realmente fuori e che cosa è realmente importante perché non c'è
nessun indirizzo politico serio da perseguire. Si continuano a fare
le cose a seconda di chi tira la coperta da una parte o
dall'altra.
Eravate una speranza, per molti lo eravate davvero. Siete una
delusione più amara della gestione precedente, perché la gestione
precedente si sapeva com'era, si sa com'è. Voi invece avete deluso
completamente le aspettative, il che è molto peggio. Allora forse
quando qualcuno continua a dire: "andiamo a votare", prende il
coraggio a due mani e va a votare e la fa finire questa manfrina
continua che state continuando a fare anche tra voi 18. Se qualcuno
non è d'accordo, anziché invocare lo spirito di responsabilità,
firma per andare a casa e la finisce qua, oppure è semplicemente un
gioco per avere qualcosa in cambio? È un continuo gioco al rialzo
da parte di qualcuno.
Qui si fanno dei grandi discorsi sempre e continuamente per il
bene dei valdostani. Valdostani, qua dentro non gliene frega niente
a nessuno di voi, mettetevelo in testa una volta per tutte! Per
favore, mettetevelo in testa. Se continuate a credere che un
politico vi promette qualcosa e poi lo mantiene, lo mantiene solo
in cambio di qualcosa che riceve prima di accettare questa promessa
e vale per chiunque sia di qua che di là. D'altronde questo modo di
vivere, questo modo di fare politica ha permesso a tantissime
persone di andare avanti e di campare e quindi la minoranza che
strepita non ha nessun senso e nessun valore.
Infine vorrei dire ancora una parola rispetto a quanto è
accaduto nell'ordine del giorno di questo Consiglio, cioè sul fatto
che manchino le comunicazioni del Presidente del Consiglio e del
Presidente della Giunta. Ora, sul Presidente del Consiglio non so
se aveva comunicazioni oppure no, il Presidente della Giunta invece
le aveva. Non so, perché non ho più saputo, ma nella Conferenza dei
Capigruppo che c'è appena stata è stato confermato questo. Se non
riuscite neanche ad organizzarvi un ordine del giorno di un
Consiglio straordinario, siete veramente straordinariamente
incapaci. Vuoi perché non vi parlate, vuoi perché ognuno pensa ai
fatti suoi, vuoi perché non avete l'esperienza politica necessaria
- e questo non è vero perché molti di voi sono qui da anni, hanno
fatto per anni politica -, questo Consiglio sancisce
straordinariamente la vostra totale incapacità nella gestione
politica e nella gestione amministrativa, ma soprattutto nella
gestione tecnica di ciò che succede in quest'aula.
Con questo io quindi vi saluto, auguro buone ferie a chi va in
ferie, è una bella discussione molto interessante, soprattutto
opportuna, per arrivare ad un nulla di fatto, c'è da approvare
questa roba, cosa che potreste fare nel giro di dieci minuti, tanto
gli ulteriori interventi saranno del tutto superflui rispetto a
quanto già detto fino a questo punto.
Presidente -
Altri che intendono prendere la parola? Non
ci sono altri interventi. Se nessuno prende la parola, chiudo la
discussione generale. Non ci sono richieste? Ha chiesto la parola
il collega Perron, ne ha facoltà.
Perron (UV) -
Sia permesso anche a me, Presidente e
colleghi, di iniziare con qualche considerazione sulla forma, a
costo di ripetermi perché la ricostruzione che ha fatto puntuale il
collega Guichardaz, poi ripresa dal collega Cognetta, mi trova
assolutamente d'accordo, ma qualche considerazione anche dal nostro
punto di vista su come, Assessore Chatrian, Presidente Marquis,
tutta questa fase è stata gestita, questa fase che ci ha portati
oggi a discutere in un Consiglio straordinario, va assolutamente
fatta. La variazione di bilancio è la prima da quando c'è una
contabilità armonizzata, quindi l'impostazione è anche cambiata
radicalmente, ma noi proprio per questo abbiamo cercato di poter
essere messi nella condizione di poter discutere. Lunedì 10 abbiamo
fatto in II Commissione un'audizione perché fosse fatta una
panoramica approfondita su quelli che dovevano essere i rapporti
finanziari tra la Regione e lo Stato, non ci è stato detto nulla.
Lunedì 17 abbiamo fatto un'audizione per il rendiconto, dove
abbiamo dato, anche con uno spirito costruttivo, il nostro
contributo. Abbiamo chiesto all'Assessore, sentendo che la Giunta
aveva deliberato una variazione di questo genere, di poter avere
degli elementi. Nonostante le ripetute richieste, nulla ci è stato
detto, salvo due ore dopo in conferenza stampa agli organi di
stampa dettagliare tutto. È un po' un
refrain
, Presidente
Marquis, perché è esattamente quello che è avvenuto ieri: ieri in
una conferenza stampa è stata presentata una fusione di due gruppi
consiliari, peraltro uno riguarda il suo stesso gruppo: riguarda il
gruppo nel quale milita il Presidente della Regione, quindi il capo
della maggioranza. Abbiamo chiesto che le stesse considerazioni che
avevano portato alla nascita di questo gruppo fossero fatte anche
in aula. Un gruppo che peraltro ha un primato: è un gruppo che
nasce con cinque Consiglieri ed è detentore di sei posizioni
apicali...non male! Nasce un gruppo di cinque Consiglieri e questo
gruppo detiene il Presidente della Regione, due Assessori, il
Vicepresidente del Consiglio, un Presidente di commissione e il
Segretario del Consiglio. Come elemento di novità non è male. È un
primo elemento curioso, un po' folcloristico sui cambiamenti di
questa nuova impostazione, quindi abbiamo chiesto oggi sul metodo
di essere informati, non ci è stato detto nulla, ma ci
ritorneremo.
Due ore dopo il Presidente Marquis in conferenza stampa,
nonostante in commissione avessimo chiesto di tutto e di più, e non
ci è stato detto nulla, soltanto dopo - collega Chatrian questo la
dice lunga sul metodo che lei, prima ancora di altri, ha impostato
nei rapporti con questo Consiglio regionale, violando le regole
consiliari anche di comune vivere tra maggioranza e opposizione -
ha dettagliato per filo e per segno quello che la Giunta aveva
approvato. Lei in conferenza stampa si è anche vantato che questa
calendarizzazione è arrivata all'ultimo minuto. Ha espressamente
detto che è stato un atteggiamento voluto. Ora, è vero che lei si è
trovato a gestire una fase di regole nuove, ma in qualche modo il
fatto che si sia volutamente arrivati all'ultimo minuto a
presentare alle commissioni consiliari questo atto noi lo
consideriamo grave, perché un Assessore ci ha detto durante le
audizioni che questa ricognizione, questa impostazione era già nata
nel mese di maggio. Nel mese di maggio all'interno della Giunta,
all'interno della maggioranza questa ricognizione era già stata
avviata, poi ci è stato detto che è stata perfezionata in una fase
di luglio, quindi non c'è stata tutta questa fretta, anche tecnica,
che lei in qualche modo ci ha descritto. Un suo Assessore, peraltro
collega di movimento, ci ha detto che questa variazione di bilancio
è iniziata a maggio e quindi c'è stato il tempo necessario per gli
Assessori di confrontarsi con le strutture. Noi quindi abbiamo
chiesto, abbiamo denunciato e denunciamo il fatto che in due
giorni, Assessore Chatrian, questo atto ci viene assegnato, c'è
l'audizione sua e del Presidente della Regione, c'è l'audizione in
una mattinata degli Assessori e a fine mattinata, nonostante noi
avessimo chiesto un minimo di tempo ragionevole per poter dare il
nostro contributo, viene chiesto il parere e la commissione dà il
parere, quindi liquidandoci qualunque possibilità di dare il nostro
apporto e di fare un minimo di valutazione su quello che ci avete
proposto, anche in termini assolutamente positivi e propositivi,
con la volontà di dare il nostro contributo per migliorare, a
nostro modo di vedere, l'impianto presentato. Questo è un metodo
deprecabile, perché lei si è trovato a gestire una fase con delle
normative nuove, ma lo ricordava bene il collega Guichardaz: nella
scorsa variazione di bilancio i commissari hanno avuto 40 giorni
per poterlo discutere, qui abbiamo avuto 1 giorno e mezzo.
Presidente Marquis, se questo è l'esempio del nuovo, per quanto
riguarda il documento che ieri avete presentato in conferenza
stampa, avete detto: "noi ci rivolgiamo a quelli che credono in un
metodo di governo partecipato e condiviso", ma il risultato è
questo, l'impostazione che lei tende a dare è questa. Il metodo
partecipato e condiviso è quello che ha impostato con questa
variazione di bilancio, è quello che ha impostato con la conferenza
stampa di ieri, a cui lei ha preso parte. È questo il metodo
partecipato e condiviso? Io voglio ricordare che sulla questione
del metodo avete sfiduciato una Giunta, perché l'elemento formale è
stato questo: bisognava dare una svolta ai metodi, perché erano
inaccettabili, erano insostenibili, la Giunta non si raccordava con
il Consiglio, il Consiglio era svuotato della sua centralità. Ora
ripetutamente ogni occasione siamo messi perlomeno nella non
condizione di poter dare il nostro contributo, questo è il nuovo
che avanza? Il nuovo progetto che avete lanciato ieri con questa
conferenza stampa presuppone questi metodi di lavoro? Il nuovo che
avanza è questo? Il concetto di rivalutazione dell'autonomia che
proponete nel documento è questo, o è necessaria una valutazione
diversa, più approfondita? Noi francamente siamo nella spiacevole
condizione di non voler neanche fare delle considerazioni nel
merito perché non siamo stati messi nella condizione di poterlo
fare.
Il rapporto con gli Enti locali. Poi tornerò con un'altra
conclusione. È stato veramente imbarazzante per i colleghi della II
Commissione concludere l'audizione con il Presidente del CELVA
chiedendogli scusa per essere stato convocato. Il Presidente del
CELVA è arrivato con la massima disponibilità a dirci di non essere
nella condizione di essere audito perché privo di documentazione.
Collega Chatrian, lei non è nuovo, quando si impostano certi
percorsi, vanno pensati, vanno calendarizzati, vanno programmati e
la componente CELVA è una componente essenziale, fondamentale di
questo processo che porta all'approvazione di questi atti. Lei o se
n'è dimenticato, o non l'ha presa in considerazione o
semplicemente...non lo so, ci dirà come ha pensato di gestire
questo passaggio. Noi chiediamo nella fase che seguirà che questa
Giunta abbia rispetto degli organi consiliari. Lei, Presidente
Marquis, essendo Presidente di tutta la Regione, dovrebbe essere il
primo a farsene carico, perché è stato, da Capogruppo della Stella
Alpina, uno dei più violenti accusatori quando in quella fase di
sfiducia alla Giunta Rollandin lei criticava il metodo. Oggi lei
non propone assolutamente niente di nuovo nei percorsi, il
Consiglio è messo nella non condizione di conoscere le cose. Alle
commissioni non vengono quasi dati i documenti. Collega Chatrian,
lei non deve venire qui a dire che per la prima volta la
commissione è stata messa nella condizione di avere un bilancio di
gestione, perché glielo abbiamo chiesto noi e abbiamo detto che, se
non c'era il bilancio di gestione, non avremmo continuato a
partecipare alla commissione. Cosa sta dicendo, collega Chatrian,
per favore!
(interruzione dell'Assessore Chatrian, fuori
microfono)
...guardi, è tutto verbalizzato. Se vuole, lo confrontiamo, ma
poi replicherà.
Sa perché ci scaldiamo nel metodo, Assessore Chatrian? Perché
noi avremmo voluto, con senso di responsabilità, partecipare alla
costruzione di questo, perché il progetto di legge n. 114 è un
progetto di legge che modifica 10 leggi regionali: la n. 54/1998,
la n. 32/2010, la n. 24/2016, la n. 18/2015, la n. 16/2007, la n.
20/2008, la n. 9/2002, la n. 30/1999, la n. 3/2013, la n. 24/2012 e
la n. 21/2016. Noi in una mattinata abbiamo audito gli Assessori e
alla fine dell'audizione la commissione ha dato il parere, ma su
una modifica di 10 leggi regionali cosa dovevamo dire in quella
mattinata, Presidente Marquis? Cosa dovevamo dire se il progetto di
legge c'era stato dato il giorno prima? Scusate, ma è questo
l'approccio? Ma forse avevamo anche, per senso di responsabilità,
delle valutazioni politiche, delle considerazioni tecniche. Poi
potevate approvarle o meno, ma questo è il ruolo del Consiglio
regionale, questo è il lavoro dei Consiglieri, questo è il senso
del mandato per il quale siamo eletti: fare il nostro lavoro di
legislatori. In una mattinata ci sono tutte le audizioni, a fine
mattinata la commissione ha dato il parere. Abbiamo anche chiesto,
con uno spirito costruttivo, di rimandare di qualche giorno almeno
per degli approfondimenti, non è stato possibile.
Noi quindi esprimiamo certamente un giudizio, prima ancora che
nel merito, sulla forma estremamente critico, perché peraltro, per
quanto riguarda gli interventi, le audizioni dell'Assessore -
adesso andiamo a memoria -, mentre in alcune parti ci sono delle
risposte puntuali - e noi di questo ce ne compiacciamo, prendiamo
atto -, e questa variazione di bilancio senz'altro contiene un
messaggio chiaro, inequivocabile verso il settore dell'agricoltura
- e noi ce ne compiacciamo, forse è un settore che aveva bisogno di
risposte più forti e sono arrivate -, su altri settori c'è il senso
del nulla. Abbiamo chiesto di capire nella prima audizione
dell'Assessore Roscio quali interventi questa Giunta Marquis, che
era nata con l'obiettivo di dare uno scossone al sistema perché il
sistema era ingessato, si immaginava di fornire nell'ambito
dell'industria. Il progetto che ci viene detto è di intervenire
perché c'è l'Engineering, ma, scusate, l'Engineering è un progetto
che è lì da prima, è un progetto che, Assessore, Roscio, lei ha
ereditato, e, se vuole, entriamo nel merito. Non serve che lei
venga in commissione a dire, quando le chiediamo di dire cosa
immagina per rivitalizzare la politica industriale di questa nostra
regione, che c'è il progetto Engineering. Il progetto Engineering è
un progetto che è lì da tempo, per il quale noi avevamo addirittura
immaginato una modifica legislativa per poter dare una risposta al
fatto che questa grande azienda installasse qui delle nuove linee
produttive, con tutto ciò che ne consegue. Non c'è niente di nuovo.
Cosa fa? Sulla politica industriale ci elenca i problemi, che
peraltro conosciamo. Lo scossone a favore dell'industria dov'è? Il
cambio di marcia a favore dell'industria dov'è?
Per quanto riguarda un altro settore: quello dei lavori
pubblici. Collega Borrello, lo voglio citare perché lei fa parte
peraltro dello stesso movimento del Presidente Marquis. Io ricordo
- l'ho già citato una volta, ma voglio riprenderlo - che nella
prima intervista dell'Assessore Marquis uno dei settori nevralgici
che citava come necessità di intervento, di rivitalizzazione, di
una spinta propulsiva era proprio il settore dei lavori pubblici
per tutto l'indotto, per tutto ciò che ne consegue in termini di
fatturato, di ricaduta economica.
Qui non c'è, collega Borrello, un chiaro segnale di tipo
politico in questa direzione: ecco perché in commissione le
chiedevo un giudizio suo su questo, perché lei oggi si trova a
gestire uno dei dicasteri vitali per lo sviluppo economico della
Valle d'Aosta, e qui non c'è una risposta, peraltro in un piano di
interventi che avete fatto a favore dei Comuni...glielo suggerisco:
con la lettera che avete fatto, avete creato - mi passi il termine
- un casino all'interno degli Enti locali, perché non è chiaro se
gli interventi che sono stati sollecitati con una lettera sono
comprensivi di IVA oppure no. Oggi i Comuni si trovano nella
condizione di non sapere se possono procedere a delle gare perché
non sanno se nella parte finanziaria che è loro assegnata questa è
comprensiva di IVA oppure no. Ma chiaritevi, collega Borrello! Al
di là del fatto che è esclusa da questo la parte di progettazione,
lo dico come suggerimento. Poi non voglio polemizzare
all'inverosimile, ma questo è il senso di rilancio. Questo oggi per
gli Enti locali è un problema enorme. Abbiamo già denunciato
l'approccio con gli Enti locali. Ognuno può dare le letture che
vuole, ma quando un parere di questo genere...quando arriva con il
parere contrario degli Enti locali, io credo che un minimo di
riflessione debba essere anche fatto. Significa che in qualche modo
sul territorio, Presidente Marquis, forse c'è una lettura non così
condivisa anche nei metodi di ciò che è stato fatto. Lo dico perché
- e voglio ritornare su un concetto - una delle travi portanti
della legge finanziaria che abbiamo approvato in quest'aula a
dicembre dell'anno scorso, era il mantenimento delle risorse a
favore degli Enti locali. Voglio ricordarlo perché se noi avessimo
in quella fase applicato
tout court
le leggi di finanza
locale, gli Enti locali avrebbero beneficiato di 10 milioni in meno
di trasferimenti. Con una precisa volontà politica che il Consiglio
regionale ha condiviso abbiamo, come indicazione anche di tipo
politico per dare una risposta agli Enti locali, mantenuto
inalterata la cifra. Nel momento in cui gli Enti locali manifestano
delle difficoltà proprio a favore del tessuto sociale, del tessuto
che questi rappresentano, indipendentemente dal colore politico che
c'è negli Enti locali, ma perché non sforzarsi di dare una risposta
più forte? Questo gli Enti locali hanno chiesto. Nel momento in cui
c'è un parere negativo, credo che una riflessione sia quanto meno
da fare, perché la logica con la quale siamo intervenuti in legge
finanziaria oggi viene con questo provvedimento di variazione
completamente ribaltata.
Altri colleghi interverranno più nel merito, però noi
consideriamo debole questa impostazione perché non contiene uno
sguardo forte di attenzione in settori nevralgici per il futuro,
per lo sviluppo di questa nostra regione: penso al settore del
turismo, che forse oggi avrebbe bisogno di uno sguardo più forte
per essere, secondo la logica che avete denunciato, rilanciato,
invece oggi leggiamo in questa variazione che il settore del
turismo pare completamente abbandonato a sé stesso. È una cosa che
vogliamo denunciare, perché ci sembra un elemento di assoluta
debolezza nel modo in cui questa variazione di bilancio è stata
presentata.
Non ho colto, ma forse è colpa mia, né nelle parole del
relatore, né in quelle dell'Assessore un cenno - ma lo farà magari
il Presidente - alla situazione dei rapporti con lo Stato. Questo è
stato detto ieri in conferenza stampa, ma su questo abbiamo chiesto
di poter avere degli approfondimenti in commissione, abbiamo fatto
un primo passaggio, però per noi quel dossier non è chiuso
ovviamente, Presidente Marquis. Il dossier dei rapporti con lo
Stato noi intendiamo poterlo discutere, intendiamo fare in modo che
questo dossier non venga abbandonato perché abbiamo delle proposte
concrete sul miglioramento dei rapporti Stato-Regione. Qui ci
sembra che, dopo una panoramica assolutamente superficiale e
approssimativa che avete fatto in commissione, il tema non viene
ripreso, non viene puntualizzato, non c'è una valutazione, anche
politica, di quelli che saranno in prospettiva, o che dovranno
essere secondo voi i rapporti Stato-Regione. Questo è un aspetto
non da poco, che ogni qualvolta si parla di finanza, dovrebbe
essere anche politicamente rievocato con forza.
Altri colleghi interverranno ancora di più e meglio nel merito.
Noi crediamo che si poteva fare di meglio, soprattutto nel metodo.
Io spero, Presidente Marquis, che la conferenza stampa di ieri, che
per noi nulla sancisce di nuovo se non la rinascita della vecchia
Democrazia Cristiana, le dia quello slancio necessario per uscire
da una politica di
slogan
, nella quale lei è molto bravo, e
per proporci qualcosa finalmente di concreto. Noi non ravvisiamo
quel cambio di marcia che tanto ha denunciato lei con la nascita
del gruppo di questa nuova maggioranza. Ritorna la Democrazia
Cristiana con tutte le sue correnti, le sue logiche che in qualche
modo conosciamo e che la storia ci ha consegnato. Noi pensavamo, e
pensiamo ancora, che la Valle d'Aosta meriti progetti diversi, che
nell'area autonomista ci possano e ci debbano essere progetti
diversi, dove il senso dell'autonomia viene ripreso con forza per i
contenuti dell'autonomia, per le prospettive anche concrete che
l'autonomia della Valle d'Aosta deve avere per garantire un futuro
e una prospettiva a questa nostra comunità. Noi crediamo che la
Valle d'Aosta necessiti di qualcosa in più, di qualcosa che guardi
avanti e che non guardi indietro. In questo messaggio dato ieri -
questa è una valutazione di tipo politico - noi non leggiamo
assolutamente nessun messaggio di novità, nessun messaggio positivo
per un dialogo che noi consideriamo necessario all'interno
dell'area autonomista. Il giudizio che noi avanziamo quindi - è una
prima valutazione - su questa manovra, su questa situazione in
questo contingente politico è una valutazione assolutamente
negativa, assolutamente insufficiente che non consegna a questa
Valle d'Aosta delle prospettive di rilancio, delle prospettive di
crescita e di guardare avanti con serenità.
Presidente -
Prima di dare la parola, nel frattempo
qualcuno può riflettere se è il caso o meno, chiedo di consegnare
gli emendamenti riguardanti il DL n. 113: un emendamento
dell'Assessore Chatrian e gli emendamenti del DL n. 114: un
emendamento dell'Assessore Borrello, un emendamento dell'Assessore
Viérin, un emendamento dell'Assessore Roscio, un emendamento del
Consigliere Padovani e un emendamento del Presidente Marquis. Nel
frattempo vedo che nessuno si è iscritto ad intervenire, pertanto
riformulo la richiesta. Ha chiesto la parola il collega Follien, ne
ha facoltà.
Follien (UV) -
Je prends la parole à mon tour pour donner
très brièvement mon apport à la discussion sur cette variation de
budget; variation, qui a, après quelques années où il y avait des
numéros différents, des numéros importants, même par rapport à des
lois qui ont été présentées dans les années précédentes et dans
cette législature, dans les soi-disant lois di
assestamento di
bilancio
. Celle-ci représente l'occasion, à mon avis, de
valoriser un travail qui pouvait être fait d'une façon différente
pour la première fois, un travail, dans lequel en tenant compte du
fait qu'il n'y a plus le Pacte de stabilité et qu'il y a la
possibilité même de faire une programmation financière pour le
futur, qui soit ponctuelle et précise, visant à des pensées, ce
qu'on prévoit...donner la possibilité de faire un parcours
différent. Permettez-moi Assesseur Chatrian, je m'adresse surtout à
vous et au Président Marquis, je veux avant tout poser la question
de la méthode avec laquelle on est arrivés à ce Conseil: une
méthode de travail, Président Marquis et Assesseur Chatrian, sur
laquelle nous ne sommes absolument pas d'accord.
Voi avete sempre sostenuto...e mi riferisco soprattutto a lei,
Assessore Chatrian - il Presidente Marquis era in maggioranza
prima, in Giunta o con ruoli differenti, anche se spesso se lo
dimentica, probabilmente adesso è anche diventato un po' lontano
dai partiti, un pochino civico, si sta riscoprendo civico dopo 20
anni di tessere politiche di partiti in tasca -, che ha sempre
sostenuto, supportato da altri suoi colleghi, l'importanza di
impostare in partenza su questi atti, e soprattutto sugli atti più
importanti, un percorso condiviso e partecipe con le opposizioni,
un percorso di approfondimento che doveva essere di approfondimento
nei contenuti, tenendo conto della centralità e del lavoro delle
commissioni e poi alla prima occasione utile nel primo atto
finanziario importante che ci sottopone cosa fa? Scarica in fretta
e furia un provvedimento chiuso alle modifiche, lo porta in
commissione in tempi talmente compressi da impedire alla stessa di
svolgere audizioni e di fare un lavoro migliorativo anche da parte
dei Consiglieri che hanno partecipato ai lavori. In più si fa bello
di questo nella famosa conferenza stampa in cui si vantava di aver
lasciato così poco tempo per permettere un'analisi puntuale del
provvedimento e rivendica la paternità di questa condotta, di
questo metodo di lavoro, che però - me lo conceda - efficace non è
visti i risultati che sono sotto gli occhi di tutti: innanzitutto
questa variazione di bilancio che è stata inserita insieme ad un
provvedimento
omnibus
in un quadro di grande confusione, con
alcuni Assessori che sembravano, anche durante le audizioni, non in
grado di dare risposte alle richieste di chiarimento dei
commissari.
In primis
qualche difficoltà l'ha avuta anche il
Presidente Marquis a dare delle risposte, ha rimandato al
Consiglio, ha detto che avrebbe poi fornito le risposte in un
secondo tempo, era in difficoltà, probabilmente la difficoltà che
ha voluto lei imporre anche alla sua Giunta probabilmente come
tempistica, ha messo in difficoltà chi è venuto in commissione e
doveva dare delle risposte. Secondariamente il passaggio con gli
Enti locali, che non è stato fatto nei tempi, impedendo al CELVA di
esprimersi e di approfondire gli atti e permettendo anche ai
sindaci di fare le dovute controproposte: un modo di relazionarsi
politicamente verso gli Enti locali che, dal mio punto di vista, è
lesivo della loro prerogativa e del loro ruolo. Una forzatura sua e
del Presidente Marquis che ci ha obbligato a questo Consiglio
straordinario e che ha portato un percorso anomalo anche nei
rapporti con gli Enti locali.
Insomma questo nuovo metodo, Assessore Chatrian, ci lascia molto
preoccupati per il futuro, perché - come diceva lei -
des deux
l'une
: o questo metodo di lavoro rispettoso del Consiglio, dei
Consiglieri, delle commissioni e degli Enti locali è voluto, e
allora non è sicuramente una bella cosa, si cercano delle
forzature, si sa di cercarle e si va in quella direzione, o è il
risultato di una mancanza di programmazione, allora il problema è
serio, è ancora più preoccupante. Vedo che sorride, si vede che la
cosa la diverte. Speriamo che poi ci dia qualche risposta, perché
non c'è niente da ridere io credo. Credo che un atteggiamento un
po' più serio sia consono visto che le stiamo facendo delle
osservazioni. Il tempo è stato poco durante le commissioni, ci
scusi se le facciamo perdere tempo, o se la facciamo sorridere.
Sui contenuti di questa variazione di bilancio vi è un'analisi
chiara da fare: vi è la chiara volontà politica di allocare gran
parte delle risorse in un'unica direzione, verso un unico Dicastero
e diciamo che si capisce chiaramente politicamente chi ha peso e
spazio in questo Governo regionale, con altri Assessorati che sono
relegati al ruolo di comparsa. Noi ci chiediamo, al di là di quelle
che sono considerate le misure urgenti in un settore, quale sia la
visione generale e la prospettiva e quale sia la linea politica di
questa Giunta per il futuro di questa maggioranza, se ci sia la
volontà di stabilizzare certe scelte di bilancio per il futuro o
no. Mi permetta di dire che, al di là di qualcuno nella sua Giunta,
lo ripeto, che ha un ruolo forte e lo esplicita, la sensazione è,
anche leggendo i DL, che si abbia l'idea di un provvedimento
raffazzonato e confusionario e che non ci sia un filo politico: non
c'è un filo politico alla base delle scelte di questa maggioranza e
di questa Giunta, ma non c'è su nessun tema. D'altronde non sembra
esserci una linea sui trasporti, non sembra esserci una linea sui
rifiuti e su tanti altri temi politici che sono
à la une
,
questo forse è dovuto alla posizione ideologica e molto spesso
demagogica di alcune forze politiche. Molto spesso probabilmente
alcune idee demagogiche prevalgono e probabilmente impediscono di
svolgere un ruolo efficace.
Termino con un'esortazione per il futuro a cercare, visto il
momento di grande difficoltà e i numeri esigui che sostengono la
vostra Giunta - è ancora da verificare se ci saranno in futuro -,
una maggiore condivisione e un rapporto costruttivo sul quale,
credo, ci troverete sempre disponibili al dialogo e a lavorare. Non
è attraverso percorsi opachi e forzature, come quelle che avete
fatto nel caso di questa variazione di bilancio verso i Consiglieri
e verso gli Enti locali in primis, che si amministra, ma è seguendo
un percorso che non è quello che avete fatto, che ha messo in
imbarazzo in primis addirittura i Consiglieri di maggioranza: penso
alle dichiarazioni e alle considerazioni del Consigliere Gerandin,
piuttosto che del Consigliere Bertin o la Presidente Morelli che -
come già è stato ricordato - ha dovuto scusarsi con i sindaci e
gestire un percorso in commissione che non è stato sicuramente
facile, è stato piuttosto critico.
In politica lei ci diceva sempre che la forma ha la sua
importanza, Assessore Chatrian, che la forma è sostanza. È inutile
però riempirsi la bocca dal primo giorno con la condivisione del
nuovo metodo, perché la realtà è un'altra: la realtà è che, a mio
avviso, il momento è molto difficile e alla ripresa a settembre ci
saranno numerosi problemi importanti e complessi da affrontare e
noi ci saremo per scontrarci, per dividerci, per discutere e magari
per trovarci su un punto d'incontro purché si faccia politica e ci
sia il rispetto politico, il momento richiede confronti politici
tra movimenti responsabili e tra persone responsabili, ma poi
richiede anche delle azioni serie. Al di là delle parole, queste
azioni serie e responsabili da parte sua e da parte del Presidente
Marquis non le abbiamo ancora viste.
Presidente -
Ha chiesto la parola il collega Baccega, ne
ha facoltà.
Baccega (EPAV) -
È un Consiglio straordinario che ci sta
dicendo con grande chiarezza che così non può funzionare. Siamo a
10 mesi dalla fine della legislatura, certamente è una legislatura
difficile per la mancanza di risorse, per i difficili rapporti con
lo Stato, per la mancanza di coesione e di litigiosità che c'è
stata, che ha avuto poi il suo epilogo il 10 marzo con il cambio
della Giunta regionale.
Dopo aver fatto approvare al Consiglio un bilancio e una legge
finanziaria in un clima davvero difficile, era quello del 2017,
dove mozioni contro verificate e programmate dagli stessi amici
della maggioranza - quelle che io ho chiamato in un mio intervento
"le pugnalate alle spalle" -, dopo aver vissuto le vicissitudini di
chi diceva che a 18 non si poteva governare - però sembra che
adesso si governi a 18 - e dopo aver riflettuto attentamente sui
motivi che hanno generato e determinato quella triste pagina per la
Valle d'Aosta, nell'appuntamento odierno non possiamo assolutamente
dimenticare che cosa dicevano i colleghi Chatrian e Marquis:
parlavano di "casa di vetro", di trasparenza, di condivisione, di
cambio di metodo, ma di tutto questo mi sembra che non vediamo
nulla. Ho vissuto personalmente - faccio un piccolo aneddoto - in
quanto Assessore alle finanze il percorso dell'approvazione di
bilancio della legge finanziaria 2014, dove, per la mancanza di un
solo documento, che era poi la risultante delle schede che erano
già state messe a disposizione della commissione, si sono scatenate
delle polemiche incredibili: comunicati stampa e tutto questo sotto
la regia dell'ex Presidente della commissione La Torre. E poi come
fare a non ricordare i famosi rinvii per audizioni e
approfondimenti cui siamo stati costretti in occasione
dell'approvazione della finanziaria 2017 e del bilancio 2017? Lo
ricordava bene anche il collega Guichardaz. Ricordo anche con
grande lucidità il DL sull'agibilità degli edifici: nove mesi per
approvare un provvedimento che tanto aspettavano i valdostani.
Eccoci qui ad approvare una variazione di bilancio, accompagnata
da una
omnibus
- così l'abbiamo definita in commissione -
che modifica 10 leggi, che in molti suoi aspetti, lo vedremo
sicuramente, richiedeva quanto meno un approfondimento politico,
una maggiore condivisione, un confronto dove la maggioranza che ha
sempre sostenuto che il Consiglio regionale è sovrano se n'è
bellamente fregata. Per questa variazione di bilancio, ci siamo
trovati di fronte ad un percorso che direi Forrest Gump non sarebbe
stato in grado di percorrere e che solo se avessimo azzardato noi -
mi vengono in mente le polemiche del passato - a presentarci con
quella scaletta, non so quali termini sarebbero stati usati. Tutto
questo per dire che non ci è stato dato il tempo ragionevole per
esaminare la manovra. È stato già detto: gli ultimi documenti,
quelli che hanno chiarito meglio i passaggi, il famoso bilancio di
gestione da noi fortemente richiesto, sono arrivati alle 19:00
della sera precedente la commissione per le audizioni. Credo che,
per una variazione di bilancio da 20 milioni, che è stato
impossibile esaminare in tempi così brevi, ci fosse l'esigenza di
avere tutti gli elementi, in quanto quello che abbiamo riscontrato
in commissione tra una serie di refusi, una serie di correzioni di
errori, doppie imputazioni non è stato facile da comprendere. La
verità è che all'insegna dell'urgenza si determina un ulteriore
scollamento tra il Consiglio e la Giunta e che il "processo casa di
vetro" si può tranquillamente considerare anche questo fallito. Noi
auspicavamo un approccio diverso proprio da coloro che erano sempre
stati paladini della trasparenza, della "casa di vetro", di chi
sosteneva che il Consiglio è sovrano. Credo che noi una cosa ve la
possiamo riconoscere: voi siete i maghi degli
spot
e ieri
avete presentato una nuova triade (Stella Alpina, PNV e Area
Civica), però non mi sono assolutamente stupito, perché io questa
cosa qui l'avevo detta al Coordinamento della Stella Alpina appena
approvato il DEFR, quando cominciavano le turbolenze all'interno
del nostro movimento: "sappiate che il gran manovratore rientrerà e
vi porterà alla deriva", questo era il messaggio che era stato dato
all'epoca sia dal sottoscritto che dall'amico Lanièce. A tutto il
rammarico che spero di aver evidenziato proprio per la questione
del metodo quindi si aggiunge il mancato coinvolgimento degli
attori fondamentali che sono stati più volte richiamati: il CELVA,
l'ARER, che non è stato audito, che non sapeva nulla della modifica
della sua legge, ma anche i sindacati che su questo in qualche modo
dovevano valutare.
Veniamo ai provvedimenti dopo le audizioni del Presidente e
dell'Assessore Chatrian. Ci avete detto che, non essendoci più
l'assestamento di bilancio con l'ingresso del decreto legislativo
n. 118, era necessario presentare in fretta e furia i disegni di
legge n. 113 e n. 114, "frutto di un grande lavoro di cesello":
questi sono i termini dell'Assessore. Ma il lavoro di ricognizione
che si è sempre fatto ogni anno e che le strutture sono chiamate a
fare perché determinano le risorse da redistribuire sulla base
delle priorità e delle capacità di spesa nell'arco dell'anno,
lavoro che le strutture hanno sempre fatto con abnegazione, con
grande impegno e che avevano già pronto da diverse settimane...lo
ha ricordato il collega Perron ed è stato detto comunque anche in
commissione. Ci sorge il dubbio che probabilmente all'interno della
Giunta non c'era quella coesione tale per poter mettere a punto
questo provvedimento e portarlo in commissione nei tempi dovuti, e
che non c'era la sintonia lo si capisce proprio dalla ripartizione.
Quando abbiamo avuto alle 19:00 della sera precedente la
commissione, per quanto riguarda la ripartizione delle allocazioni
per Assessorato, abbiamo capito chi aveva fatto la voce grossa per
difendere i suoi spazi e i suoi progetti e i suoi indirizzi e chi,
all'insegna della "poltrona mia non si tocca", ha abdicato e non ha
prodotto praticamente nulla, ma anche su questo ritorneremo.
Sarebbe ingiusto dire che tutto è sbagliato, ci sono all'interno
delle variazioni iniziative che chi ha fatto la voce grossa ha
portato a compimento e che danno risposte occupazionali
interessanti alle nuove assunzioni: 64 nei cantieri forestali,
aumentano le giornate lavorative a 101.
Questa è una variazione ricca di investimenti finalizzati ad
avere un riscontro elettorale molto forte, uno di questi che trovo
imbarazzante è il finanziamento della legge n. 27: in questo
momento 400 mila euro per dare contributi a privati che hanno opere
da restaurare e da conservare come patrimonio edilizio artistico,
architettonico, storico e ambientale. Sono curioso di vedere i
beneficiari di questi contributi e con quale criterio verranno
elargiti, sono certo che in questo ambito di poveracci ne troveremo
pochi.
Seconda cosa. Spostare sul 2018 le risorse che potrebbero essere
utilizzate nel 2017 ed essere poi rifinanziate nella finanziaria
2018 credo sia un modo poco serio di affrontare le priorità. Al di
là di qualche muretto, non ci sono risorse per la sicurezza:
sicurezza per le nostre strade, sicurezza per il nostro territorio,
e questo un pochino ci preoccupa. La bomba d'acqua di ieri ha
provocato tanta paura negli abitanti di diverse zone della Valle
d'Aosta e in molti comuni i sindaci sono in allarme. Il nostro
territorio va tutelato e va tutelato ancora di più.
Devo anche citare due interventi di cui, Assessore, non abbiamo
parlato in commissione: parlo della rotonda inserita nel piano
rotonde RAV-ANAS, la rotonda di Montjovet, che è finanziata
soltanto per una parte, poi erroneamente la seconda parte è andata
in avanzo. Lì si poteva intervenire, si poteva dare una risposta
immediata ad una situazione che è sicuramente pericolosa e mi
ricordo il collega Gerandin aveva fatto diversi interventi in
Consiglio per sollecitare la realizzazione di questa rotonda.
Vi è poi un altro intervento sul quale avevamo lavorato e che
dopo l'approvazione del bilancio non ha potuto essere inserito
nella programmazione del bilancio il mutuo: riguarda la messa in
sicurezza della strada regionale per Ayas, dove un minimo vallo
renderebbe sicuro e meno onerosi gli interventi di ripristino che
si sono dovuti effettuare recentemente a seguito degli eventi
calamitosi. Parlo anche delle risorse allocate nel 2018 dei
contributi agli investimenti ai Comuni: 565 mila euro per
ingraziarsi cinque sindaci ci sembra una forzatura, la somma poteva
essere utilizzata per completare l'investimento della rotonda di
Montjovet. Il finanziamento ai Comuni potrà essere replicato con
ulteriori risorse, con la stessa legge, replicando la stessa legge,
magari inserendo 1 milione in più, da 3 a 4, per il 2018 e
rispondere a più amministrazioni comunali.
Lei, collega Borrello, si è dichiarato soddisfatto in
commissione dicendo: "non abbiamo avuto nessuna richiesta dalle
strutture per implementare i fondi disponibili", ha detto che non
le erano state segnalate criticità, queste che le ho appena
segnalato sono due importanti criticità. Poi alla domanda
sull'edilizia scolastica - cito le sue parole - ha detto:
"l'edilizia scolastica è incardinata in un altro Assessorato", ma
la stessa cosa ha detto la collega Certan quando poi abbiamo
parlato della riconversione dell'ex edificio Brambilla in
polistituto scolastico. Direi che una cosa all'unisono l'avete
detta: sugli edifici scolastici gli indirizzi politici non sono
cambiati, quindi quella programmazione che Rini e il sottoscritto,
insieme alla nostra Giunta, avevano portato avanti non cambiano e
questo ci rende felici. Siamo lieti che sull'edilizia scolastica
tutto deve andare secondo i nostri indirizzi, ma non abbiamo visto
ancora impegni né sulla sismica, né con i Comuni. Ci piacerebbe
sapere se gli incarichi sono stati dati, perché pare che nulla si
muova. Concludo l'attenzione all'Assessore Borrello dicendo che è
interessante incrementare le risorse per assumere 6 operai e per
incrementare di 23 le giornate lavorative portandole a 90, quindi
gli operai edili lavoreranno 90 giorni e questo - lei lo ha detto
in commissione - darà loro maggiore dignità. Credo che la dignità
lavorando 90 giorni...che non sia proprio questo il risvolto... Voi
volete risolvere il problema dell'occupazione - l'ha detto poco fa
il Consigliere Guichardaz - con l'inclusione sociale, portandolo da
30 a 25 anni, e questo assolutamente non ci vede favorevoli.
Rivediamo anche questo intervento su Fondazione Montagna sicura, ci
avete detto in commissione che svolge gli stessi compiti che negli
anni sono stati programmati, e va bene, ci fa piacere un
aggiornamento, l'importante è che questo aggiornamento non porti a
un'esagerata richiesta di nuove risorse perché questo non sarebbe
carino. Sarebbe stato corretto portare l'intervento economico e la
modifica legislativa in un contesto unico. Un altro intervento
riguarda quello che lei ha chiamato: "recupero del patrimonio di
edilizia privata" con accesso al credito fino a 300 mila euro: 150
mila euro per l'acquisto, 150 mila euro per interventi di
ristrutturazione, e questo anche per la seconda casa. È una misura
interessante sicuramente, è una misura che però pone fine a quel
carattere sociale e di sostegno alle famiglie che aveva la legge n.
3 individuato nel sostegno all'acquisto per la prima casa, ovvero a
tutti i valdostani favorivamo l'acquisto della prima casa, ora
andiamo a favorire anche l'acquisto e la ristrutturazione della
seconda casa. Allora credo sia arrivato il momento di essere
coraggiosi e di proporre di portare a 150 mila euro anche il mutuo
per la prima casa, altrimenti davvero facciamo un disequilibrio e
quindi mi sembra equo e ragionevole andare in questa direzione.
Infine, Assessore Borrello, poi la lascio tranquillo, l'articolo
8 del DL n. 114 che impone all'ARER di diventare un ente non
economico. Questo ci aveva molto impegnati in un approfondimento
anche dal punto di vista legislativo ed era un percorso che era già
iniziato l'anno passato su sollecitazione anche dell'ARER. Questo
era il percorso che doveva determinare che i dipendenti dell'ARER
potevano far parte di diritto del comparto unico regionale con le
stesse opportunità che avevano i dipendenti della Regione. Passando
da economico a non economico, ci sono una serie di problematiche
che vanno comunque affrontate, non sto a spiegarle tutto quello che
avevo preparato come contributo al dibattito e all'approfondimento
che si era già fatto, ma ritengo opportuno che su questa vicenda si
lavori di più e meglio. Noi avevamo intenzione di presentare un
emendamento che abrogava questo articolo, lei ci ha detto ieri che
avrebbe provveduto lei ad abrogarlo, quindi, da questo punto di
vista, noi condividiamo questo percorso: condividiamo questo
passaggio, perché mi sembra che si vada nella direzione giusta.
Un'altra magagna che abbiamo riscontrato, l'ho accennata prima,
riguarda un po' l'Assessore Roscio: l'allargamento della platea dei
fruitori della legge n. 18 per l'inclusione attiva. Come noto,
l'anno passato su questa legge si sono tenuti almeno una decina di
incontri per arrivare alla sua definizione: ci si incontrava e il
giorno dopo si cambiava idea, ci si rincontrava e il giorno dopo si
cambiava idea. Ora voi con una nota volete stravolgere l'indirizzo
politico di allora: togliere le condizioni di inoccupabilità e
consentire l'accesso ai benefici anche ai venticinquenni, questo mi
sembra davvero un po' difficile, certo che così suppongo vogliate
risolvere il problema della disoccupazione.
Concludo con alcune riflessioni riguardanti la parte di manovra
che coinvolge l'Assessore Restano. In commissione le ho chiesto
quali iniziative venivano confermate e sostituite con altre, tipo
la
Aosta Sound Fest
,
Aosta Blues
,
Marché Vert
Noël
e altre iniziative. Lei mi ha risposto che è aperto un
confronto con la Cultura e che dovete assumere delle decisioni. Io
ricordo che siamo ad agosto e la stagione è già avviata da
parecchio. Sposteremo tutto all'inverno? È una mancanza di
programmazione che noi riteniamo che non ci sia e abbiamo la
sensazione che rimanga solo la programmazione fatta dall'Assessore
Marguerettaz e che nulla di nuovo si muove. Sulla campagna di
comunicazione della Regione mi aspettavo più investimenti: in un
momento come questo voi avete messo 50 mila euro. In un momento
come questo in cui in qualche modo c'è una buona energia, c'è una
buona prospettiva rispetto alla Valle d'Aosta, un po' più di
coraggio ce lo aspettavamo da questo punto di vista.
Sempre per quanto riguarda il suo Assessorato, ma per quanto
riguarda lo sport, c'è il rammarico che non abbiate programmato la
possibilità di avviare la progettazione per il rifacimento della
pista di atletica del Tesolin. Capiamo molto chiaramente, perché se
c'è un preliminare predisposto dal CONI o dalla federazione, andava
fatto anche lì uno sforzo in più. Si parla tanto di collaborazione
pubblico/privato, di collaborazione con altri enti, ma sembrano
parole al vento.
Io concludo con una riflessione rispetto a quello che è successo
con il CELVA. Noi abbiamo avuto modo di partecipare all'audizione
del Presidente Manes e cosa chiedono i Comuni? L'anno scorso nel
mio giro estivo in tutti i Comuni mi sono confrontato con i
sindaci, che chiedono risorse per la tutela del territorio, per la
sicurezza sulle strade e in questo senso non hanno avuto nessuna
risposta. Io credo che il CELVA si sia espresso in modo anche molto
chiaro rispetto al DL n. 313, perché davvero di risorse per i
Comuni ne abbiamo viste poche.
Cosa dire infine di questa variazione? Siamo sconcertati,
delusi, amareggiati per la poca efficacia di questa variazione di
bilancio: una sommaria distribuzione di risorse per chi si appresta
ad affrontare una campagna elettorale, ma per un vero rilancio non
individuiamo nessuna azione concreta.
Presidente -
Ha chiesto la parola il collega Testolin, ne
ha facoltà.
Testolin (UV) -
Stupisce un po' il disinteresse
dell'Assessore Chatrian in questo momento di confronto con
l'Assemblea. L'ho vista che stava parlando con la collega Morelli.
So che sente, ma, visto che lei era avvezzo a richiamare
l'attenzione quando qualcuno non la guardava negli occhi mentre
parlava, allora mi permetto altrettanta cortesia nei suoi
confronti.
Per quattro anni alla presentazione di ogni atto amministrativo
di ogni norma, di ogni previsione di bilancio, di ogni manovra
finanziaria, di qualsiasi documento programmatico, si sollevava
inesorabile da quest'aula il grido di dolore di una minoranza che
lamentava l'impossibilità di avere le dovute informazioni per
analizzare le proposte. Denunciava i tempi troppo limitati per
capire i
dossier
. Chiedeva a gran voce la possibilità di
confrontarsi con gli altri interlocutori, istituzionali e non, per
acquisire pareri ed opinioni da chiunque in merito alle proposte
presentate ed esigeva una "casa di vetro" e una trasparenza
indispensabili - così si diceva - nella presentazione dei
provvedimenti per non sminuire il ruolo dei Consiglieri e per
esaltare la centralità e l'importanza del Consiglio regionale. Oggi
con repentino cambio di atteggiamento rispetto ai principi tanto
enfatizzati quando era in minoranza e con una superba
autoreferenzialità, l'Assessore Chatrian si presenta il 17 luglio
in II Commissione ad annunciare lo scarico di una corposa
variazione di bilancio ed un collegato alla stessa, chiedendo di
fissare a distanza di due giorni l'audizione con lui e il
Presidente Marquis, avvisando di non poter anticipare nessun
elemento di discussione prima dell'audizione. E poi, a distanza di
mezz'ora - è già stato detto da molti che mi hanno preceduto - da
quest'apparizione in commissione andava a comunicare in maniera
dettagliata e compiuta tutti i dettagli, o, meglio, quelli che
interessava comunicare, agli organi di stampa. È cosa peraltro
assolutamente legittima presentare un provvedimento alla stampa, ma
- permetteteci - decisamente in contrasto con la centralità e
l'importanza che Chatrian ha sempre chiesto per i Consiglieri, per
le commissioni e per il Consiglio nel suo complesso: tempi
ristrettissimi per l'analisi del documento scaricato dalla Giunta;
dati di difficile comprensione, perché sovente aggregati in tabelle
molto sommarie. Solo a seguito di pressanti e insistenti richieste
della minoranza - lo hanno già citato il collega Perron e il
collega Cognetta che ci ha ormai abbandonato - si è riusciti ad
avere la sera prima dell'audizione dai vari Assessori le
informazioni relative ai capitoli, dai quali sono state stornate
tutta una serie di risorse e i capitoli dove le stesse sono state
riallocate, con l'Assessore Chatrian che si è vantato di arrivare
con una variazione volutamente all'ultimo minuto per necessità di
verificare tutte le poste da poter stornare, forse il motivo vero
era di non darci il tempo di entrare nel merito e di capire, di
lavorare. In un Consiglio di aprile aveva paventato la possibilità
di presentare una variazione di bilancio già nel mese di
giugno...ebbene, nessun rispetto dei tempi, così come nessun
rispetto dell'impegno di andare a finanziare - poi lo dirò più
dettagliatamente - delle iniziative oggetto di presentazione di
progetti da parte dei Comuni. Avevamo necessità di capire da dove
venivano stornate le risorse e dove venivano riallocate, per dare
un giudizio di merito, per valutare eventuali proposte e per
verificare la bontà della strategia, oltre che l'opportunità della
variazione, cosa di cui invece non si sono curati molti Consiglieri
di maggioranza forse perché o sapevano già tutto, o forse perché
assolutamente semplicemente erano fiduciosi e sono ancora fiduciosi
di quanto decide il Governo e non si sono posti particolari
problemi di approfondimento, o di volontà di andare a meglio
esplicitare determinate decisioni.
Detto questo, ne esce una variazione di bilancio che è andata a
compensare storni da capitoli, sembrerebbe abbondanti, andando a
ricollocare pari risorse per il 2017, quasi esclusivamente per il
2017, su tutta una serie di capitoli che si è deciso di rimpolpare
e che hanno la caratteristica di permettere una pronta spesa
eseguibile nell'anno. Un'analisi di dove sono stati tolti questi
soldi ci dice che molte delle spese eliminate quest'anno saranno da
riproporre il prossimo anno, perché sono solo rimandate nel tempo
per vari motivi e con quei risparmi si vanno oggi ad alimentare
tutta una serie di iniziative più o meno nuove e più o meno
importanti, ma senza garantire che queste stesse iniziative possano
già nel prossimo anno essere confermate, ripetute e finanziate.
Purtroppo, vede Chatrian, quella che lei ha definito come una
programmazione nel riallocare le risorse della variazione in realtà
è un'alimentazione
una tantum
di iniziative magari in
qualche caso anche lodevoli e assolutamente condivisibili, ma allo
stesso tempo anche senza futuro. Lei e la sua Giunta sareste stati
più convincenti e forse più credibili se prima di questa variazione
aveste presentato il DEFR: il documento di economia e finanza
regionale, che dovrebbe tracciare gli obiettivi prioritari del
Governo, dove nella programmazione avreste potuto chiarire a chiare
lettere la capacità di sostenere iniziative durevoli con risorse
certe a sostegno di scelte chiare e precise. Al momento niente
DEFR, niente programmazione, c'è solo una variazione di bilancio
corposa, che va a soddisfare l'appetito di oggi, ma che non dà
nessuna prospettiva futura e le scelte di oggi preoccupano se non
hanno un futuro.
Certo che il suo concetto di progettualità è proprio personale.
Molte delle spese che oggi si vanno a sostenere con questa
variazione sono spese correnti, che hanno tolto linfa alle spese di
investimento programmate e questo innesta due criticità per il
futuro, la prima: molti Assessori hanno stralciato spese di
investimento dai loro bilanci per una certa difficoltà nel portare
avanti certi progetti, vedi, ad esempio, quello citato dal collega
Baccega sui 465 mila euro destinati al recupero dell'ex cotonificio
Brambilla di Verrès, e dovranno essere riprese nel bilancio del
prossimo anno o dei prossimi anni, quindi ipotecando uguali o forse
maggiori risorse, perché se è vero, com'è vero, che l'Assessore
Borrello ha affermato che la cosa si farà, perché è molto
importante, e non ci sono stati cambi o ripensamenti di strategia
sugli investimenti, bisognerà trovare i soldi.
Forse se c'era tutta quella programmazione che lei, Chatrian, si
attribuisce, lo sforzo poteva essere di iniziare con tutti o parte
di questi soldi la progettazione e diluire poi nei prossimi
esercizi le risorse necessarie ai lavori, però ci voleva una
variazione un po' più complessa di quella proposta, che va a dare a
tutti qualcosa, ma senza nessuna certezza futura. Stesso discorso
vale per le manutenzioni straordinarie non eseguite per
giustificati motivi sulla biblioteca e altre strutture di
competenza della Cultura, piuttosto che per le risorse che
quest'anno non sono state impegnate per motivi contingenti per la
Film Commission
, ma che peraltro un altr'anno a regime
dovranno essere riallocate in quell'ambito, a meno di non voler
alleggerire quel tipo di sostegno a favore di qualcos'altro.
Le spese che vengono finanziate invece - e questo, secondo me, è
il limite di questa scelta - sono spese che vanno a riesumare e a
rimpolpare - e ben venga per chi ne va a beneficiare, ci
mancherebbe - tutta una serie di capitoli che in questo momento non
hanno nessuna garanzia di vedersi rifinanziati con le stesse cifre
nel prossimo futuro. Ripeto: per capire le intenzioni del Governo,
ci vorrebbe un documento programmatorio che al momento non avete
ancora redatto nonostante i tempi per presentarlo fossero indicati
in fine giugno.
Un paio di riflessioni puntuali in merito ad alcune variazioni
per la cultura. Si va a rifinanziare la legge n. 27/1993 sul
sostegno ad enti e privati per il recupero di immobili, benissimo,
trova tutto il mio sostegno. Solo due considerazioni: una che io
vado a mettere una certa cifra sul capitolo, non so quante risposte
possa dare a fronte dei 5 Comuni e dei 27 privati che sono già in
una graduatoria con nomi e cognomi e allora - io dico - o si
finanziano tutti, altrimenti qualche dubbio potrebbe anche sorgere
in merito al perché finanzio solo qualcuno; seconda considerazione:
il prossimo anno abbiamo la stessa forza di continuare a sostenere
la cosa o no?
In questa variazione ci sono anche alcune cose che mi trovano
allineato, come ha detto prima il collega Baccega, e con le quali
concordo nello spirito e anche nei contenuti. Altre scelte mi
convincono assolutamente di meno e sicuramente sembrano più
spot
pubblicitari, chiamiamoli così, piuttosto che delle
scelte strategiche di lungo periodo. Tuttavia, viste le tempistiche
imposte per l'analisi della variazione, diventa difficile, se non
impossibile, entrare nel merito tecnico della variazione e non si è
riusciti oggi a presentare una controvariazione che sia frutto di
un'analisi completa e corretta. Una scelta che mi lascia invece
assolutamente scontento soprattutto dopo gli impegni assunti in
questa stessa aula nel mese di aprile dagli Assessori Chatrian e
Borrello è quella in merito al fatto di riallocare risorse
importanti in variazione di bilancio a favore dei lavori dei Comuni
fino a 150 mila euro già citati più volte a valle della
presentazione di progetti da parte degli stessi Comuni. Ebbene, mi
sarei aspettato decisamente di più in questo senso. Avevamo appreso
da una delibera di Giunta del finanziamento di 19 dei 59 progetti
presentati dai Comuni e poi, in occasione della commissione,
l'Assessore ci ha comunicato che con lo stanziamento già a bilancio
pari a 3 milioni di euro era possibile un ulteriore finanziamento
di 5 progetti regolarizzati nelle piccole mancanze amministrative
verificate in sede di istruttoria, e ora ci viene detto che con 70
mila euro quest'anno e 565 mila euro il prossimo anno saranno
finanziati altri 6 progetti e arriviamo a 30. Troppo poco per le
promesse fatte in quest'aula ad aprile: poco perché questi sono
progetti che possono partire subito, o avrebbero potuto partire
subito; poco perché sono progetti sui quali le Amministrazioni
comunali hanno investito tempo e denaro; poco perché potevano
essere 15-20 cantieri in più sul nostro territorio per far lavorare
le nostre piccole imprese artigiane e per dare risposte
concrete...troppo poco, Assessore Borrello!
Prima di concludere ancora una riflessione: il prossimo anno non
ci saranno più da recuperare 4,8 milioni di euro dai mutui
rimodulati e gli 1,95 milioni che sono stati definiti come refuso
sui fondi europei per rimpolpare certi capitoli e le spese correnti
che a fatica si era cercato in questi anni in tutti i modi di
contenere, e che oggi in molti casi vengono rialimentate non sono
esattamente quelle che rimettono in moto l'economia. Per garantire
un futuro e non solo un presente a certe scelte fatte, una
riflessione, Assessore Chatrian, deve farla: una riflessione seria,
una riflessione di programmazione, una riflessione attenta, perché
con i soldi che avrà a disposizione il prossimo anno, se saranno
gli stessi di quest'anno, a parità di denari in tasca, dovrà dare
molte più risposte.
Per finire vorrei scusarmi se molte delle affermazioni e delle
considerazioni che ho voluto esprimere sono esattamente le stesse
dei colleghi che mi hanno preceduto, ma, vede, tre indizi fanno una
prova e la prova è che questa variazione di bilancio è un po'
scarsa dal punto di vista della programmazione e, per dirla come
l'ha detta il collega Assessore Bertschy in audizione, la
variazione va a dare qualche risposta a qualche problema puntuale,
e io convengo, magari dà qualche risposta oggi, ma la
programmazione per il futuro della Valle d'Aosta è e rimane
un'altra cosa.
Dalle ore 18:20 assume la presidenza il Vicepresidente
Fosson
.
Fosson (Presidente) -
Ha chiesto la parola il Consigliere
Bianchi, ne ha facoltà.
Bianchi (UV) -
Per la prima volta nella storia del
Consiglio regionale viene indetto un Consiglio straordinario per
qualcosa di ordinario. È vero che oggi e con il bilancio
armonizzato, le difficoltà legate alla programmazione sono
aumentate, ma è anche vero che da chi sedeva nei banchi
dell'opposizione prima o da quei Consiglieri dell'allora
maggioranza che oggi siedono sempre in maggioranza veniva chiesto a
gran voce un cambio di metodo, si affermava: "ci deve essere più
condivisione sulle scelte, perché il momento che la nostra Regione
sta vivendo è un momento difficile". Posso affermare, ma è
lampante, sotto gli occhi di tutti, che era solo un modo come un
altro per screditare chi allora sedeva sui banchi del Governo,
perché non è cambiato niente. Anzi se prima qualsiasi atto, come
tutti i miei colleghi che mi hanno preceduto hanno evidenziato,
veniva discusso nei tempi e nei modi più opportuni, tempi dettati
dalle commissioni e dai loro presidenti con innumerevoli audizioni
nei confronti di tutti i soggetti interessati, oggi questo non
avviene più - oggi il caso vuole che queste persone siedono quasi
tutte nei banchi di governo, o sono sospese per conto della legge
Severino -: adesso in un giorno e mezzo si deve approvare tutto,
tutto e subito perché non c'è tempo. Abbiamo approvato in
commissione...avete approvato in commissione in un giorno e mezzo
la variazione e l'
omnibus
e nello stesso tempo i sindaci
hanno dato atto che hanno convocato un'assemblea straordinaria in
tempi consoni...bisogna ricordare - poi il collega Gerandin
sicuramente lo sa meglio di me - che il CELVA ha 30 giorni per dare
una risposta e programma le assemblee mensilmente. Collega
Chatrian, quindi lei sapeva quando il CELVA si riuniva. Ci sono
state audizioni dove si è chiesto scusa al Presidente del CELVA da
parte del Presidente della II Commissione, anzi Vicepresidente
della II Commissione, per le tempistiche, ma si va avanti lo stesso
con l'approvazione in commissione e poi ci stupiamo che il CELVA
bocci la variazione.
Mi dispiace, ma qui, a mio avviso, ci sono colpe gravi, e non
solo politiche, da imputare principalmente a due colleghi: Marquis
e Chatrian. Al collega Chatrian, l'uomo della "casa di vetro",
avevo già avuto modo di sottolineare la superficialità con cui ha
affrontato il
dossier
Casinò: per esempio, i rapporti con i
sindacati, ma oggi ha veramente dato il meglio di sé: è riuscito a
far diventare una cosa ordinaria straordinaria, è veramente un
mago! Sicuramente lo vedremo in prima serata al
Festival della
magia
a Saint-Vincent come giocoliere o come illusionista. Il
collega Marquis per il ruolo che ricopre manda lettere perentorie
ai Sindaci intimandogli di procedere all'approvazione dei
consuntivi e annessi entro la data prevista e poi, per la
discussione di una variazione di bilancio, il vecchio assestamento,
dobbiamo indire un Consiglio straordinario perché non c'è stata
programmazione da parte sua, magari imputando le colpe - come
ricordavo prima - ad altre figure istituzionali; no, collega
Marquis, le colpe sono sue e del collega Chatrian, sono vostre.
Non voglio entrare nel merito della variazione, perché- come
hanno già esplicitato altri miei colleghi -, non essendoci stati i
tempi tecnici, non ho avuto modo per fare degli approfondimenti, ma
permettetemi di fare una considerazione politica. Oggi in questa
variazione non troviamo niente per quanto riguarda l'ambiente.
Troviamo somme importanti in agricoltura, che condivido, e in altri
ambiti magari meno importanti ci sono, ma, per quanto riguarda
l'ambiente - e intendo: i rifiuti, la qualità dell'aria,
l'educazione ambientale, il parco minerario - niente, non compaiano
neanche nella tabella. Sono temi, Assessore Roscio, che sono sempre
stati un suo cavallo di battaglia, oggi niente, non lo sono più. Si
vede che - e questo mi spiace - molto probabilmente i difensori del
territorio non sono gli ecologisti come lei ma sono gli
agricoltori, le persone comuni, ma io questo l'ho sempre saputo.
Assessore Roscio, ho aspettato 120 giorni e più per vedere
giustamente come avrebbe impostato il lavoro e le modifiche alla
programmazione chiaramente inerenti l'Assessorato dell'ambiente.
Niente, nessuna modifica, si limita a portare avanti il lavoro che
è stato programmato prima. Mi creda, cerchi di seguirlo un pochino
di più, magari cercando di farsi dare dal suo collega di partito
qualche somma in più da destinare. Chiedo solamente le stesse cose
- ho guardato i verbali - che lei chiedeva quando era
all'opposizione.
Presidente -
Ha chiesto la parola il Consigliere
Marguerettaz, ne ha facoltà.
Marguerettaz (UV) -
Credo che dalla discussione in
quest'aula sia evidente a tutti un silenzio assordante da parte dei
banchi della maggioranza, probabilmente anche dal colpo d'occhio
che soprattutto i giornalisti possono vedere vi è un clima da
"rompete le righe". Ormai credo che tutti abbiano percepito che con
questo atto stiamo toccando il fondo e, come succede spesso, quando
si tocca il fondo, bisogna trovare delle energie, delle risorse per
risalire. Non mi attardo e non ripeto quello che è stato detto sui
tempi, sulle modalità, credo sia ormai chiaro a tutti che abbiamo
veramente non messo al centro il Consiglio, ma abbiamo fatto
l'esatto opposto: abbiamo stravolto ogni regola, ogni rapporto di
buon senso.
Vede, collega Chatrian, nell'audizione che abbiamo avuto modo di
seguire il 19 luglio lei ad un certo punto rivolgendosi ai
commissari ha detto: "il lavoro da fare, l'assestamento è
un'attività difficile". Collega Chatrian, dopo nove anni di
Consiglio regionale, si è accorto che gestire un bilancio regionale
è una cosa difficile? Collega Chatrian, forse dai banchi
dell'opposizione l'ambito di governo le sembrava
cotillon
,
trombette e festicciole? Guardi che la sfida che i vari Governi
hanno dovuto affrontare è una sfida impegnativa, forse solo oggi vi
rendete conto, perché poi ognuno di noi ha una coscienza al di là
delle facce da circostanza, delle frasi che vengono dette. Voi
sapete benissimo di essere inadeguati, di essere un Governo
inadeguato, non in malafede, cercate di fare del vostro meglio, ma
il vostro meglio è totalmente insufficiente, totalmente incapace di
dare delle risposte. E per nascondere la vostra incapacità, vi
nascondete dietro gli annunci, vi nascondete dietro gli
slogan
, vi nascondete dietro i proclami a partire dalla
variazione di bilancio che pomposamente definite a 20 milioni, ma
non avete avuto il minimo di buon senso nello spiegare da dove
venivano questi 20 milioni, prova ne è che nessun giornale, nessun
organo di informazione ha dato questa notizia. Di questi 18 milioni
del 2017, se voi andate a vedere: 4,7 milioni sono dei mutui che
sono stati riprogrammati; 4,2 milioni sono delle risorse di
personale che erano state previste all'atto del bilancio preventivo
che si hanno in virtù di concorsi non fatti, in virtù di una serie
di programmazioni che non sono state concluse (altri 4,2 milioni e
quindi arriviamo già a 9 milioni); poi troviamo 1,7 milioni che
portiamo via dagli anziani per darli agli asili. Mi verrebbe da
dire: stiamo forzando la mano sullo scontro generazionale? Diamo
agli asili e togliamo agli anziani. E con 1,7 milioni arriviamo a
12 milioni.
Ma di che cosa stiamo parlando? Io non lo dico perché questa
debba necessariamente essere una notizia positiva o negativa, ma lo
dico semplicemente per dare un'informazione corretta alla nostra
popolazione, perché sembra che siano arrivati - il collega Bianchi
ha parlato dei maghi - dei "geni della lampada" che trovano 18
milioni che degli incapaci prima non avevano. Ma diciamo le cose:
non avete trovato niente, non è che questi 20-18 milioni sono
saltati fuori perché siete bravi: la parte più importante, il 70
percento, sono delle riprogrammazioni, tutto il resto è poca roba.
Vede, se dobbiamo parlare di "casa di vetro", al di là dei tempi,
richiamo tutto quello che è stato detto prima, diamo anche delle
notizie tecniche che abbiano un fondamento, dopodiché è chiaro che
ognuno cerca di fare il proprio lavoro, ognuno cerca di portare
avanti, com'è sempre stato, quindi ognuno deve fare fronte alle
necessità che ha con le disponibilità. Nessuno è così ingenuo,
nessuno da questi banchi immaginava che con un assestamento di
bilancio, con una seconda variazione di bilancio ci fosse la
possibilità di risolvere tutti i problemi. Nessuno lo ha detto,
però una condivisione avrebbe permesso di capire se avevamo delle
priorità, se c'era un percorso condiviso; così facendo, noi usciamo
con dei dubbi enormi. Vede, abbiamo avuto modo di dirlo in
commissione, e uno dei primi che è venuto è...non vedo l'Assessore
Roscio in aula...ma tutti noi condividiamo oggi che il problema
principale è il lavoro, cercare di dare una risposta, cercare di
fare delle azioni e l'unica norma che troviamo sul lavoro concreta
è che noi andiamo ad abbassare da 30 a 25 il contributo che diamo
per coloro che non hanno un'occupazione, quindi, in buona sostanza,
possiamo dire che la linea sul lavoro di Marquis, Roscio e Chatrian
è l'approccio "da mendicante". Diamo dei contributi, ma non è mica
così che si risolve il problema del lavoro: non è dando dei
contributi. Se era stato introdotto il limite dei 30 anni,
probabilmente c'era un motivo, invece portiamo a 25. A fronte di
questo, il collega Roscio dice: "noi abbiamo altre iniziative", e
allora ritorna quello che ha detto il nostro Capogruppo:
Engineering
. Altri ragionamenti che erano già tutti avviati,
ma che sono tutti in divenire. Io credo, collega Roscio, che lei
stia trascurando in modo veramente terribile tutte le attività che
possono essere fatte a livello europeo per attrarre dei fondi per
risolvere questo problema, ed è gravissimo perché il nostro futuro,
oltre che la nostra Costituzione, si fonda sul lavoro. Lei,
Assessore con quella competenza, l'unica cosa che mi fa nel disegno
di legge n. 114 è abbassare la soglia dei 30 anni a 25 per dare dei
contributi. Roscio, siamo su una cattiva strada. Probabilmente lei
pensa che il problema del lavoro lo risolviamo con la Fondazione
Montagna sicura, probabilmente lei pensa che, andando a vedere se i
ghiacciai vanno avanti e indietro, si risolverà il problema. È
chiaro che la provoco, perché sappiamo bene qual è la funzione di
Montagna sicura, ma, con tutte le urgenze che lei ha, mi introduce
nella finanziaria bis, se possiamo dire, la norma sulla Fondazione
Montagna sicura, che poteva avere una sua dignità, poteva avere una
sua autonomia. La porti, la discutiamo, altri colleghi hanno avuto
modo di occuparsi della Fondazione Montagna sicura, non c'era
nessuna ragione per portarla in fretta e furia e sottrarla alla
discussione. Ci sarebbe anche piaciuto, nell'ambito di questa
norma, audire il Presidente o il Direttore della Fondazione
Montagna sicura per capire quali erano questi obiettivi, invece voi
la inserite in modo da prendere una scorciatoia. E siccome io le
riconosco l'onestà intellettuale, lei Roscio ha detto di averla
inserita per accorciare i tempi, ma accorciare i tempi a quale
costo? Passare sopra a qualsiasi confronto, passare sopra a
qualsiasi volontà di condividere e di partecipare.
Collega Borrello, le abbiamo fatto delle domande in commissione.
Ridendo ha detto: "se non è stato capace lei, si figuri io!", e lì
ha già un po' di buon senso. Detto questo, in questi giorni in cui
c'è Lucifero che arriva, che non è qualcosa di straordinario:
Lucifero è semplicemente l'anticiclone, abbiamo - mi dicono amici -
in Assessorato del turismo una situazione disastrosa: c'è un caldo
da far paura. Da questo punto di vista, torno a Roscio, tutte le
riqualificazioni energetiche che sono ovviamente sia per le
"calorie", sia per le "frigorie"...mi spiego? Io non lo so...mi
dicono: "ci sarà pur qualche addetto alla sicurezza". Qualcuno oggi
diceva che in passato c'era stato il termine "pinguini", ecco, vada
a vedere quanti pinguini ci sono a Pollein! C'è una situazione
invivibile. E io, essendo che in allora già c'erano dei problemi,
mi ricordo che dicevano: "cerchiamo di risolvere il problema: voi
entrate e poi pian piano sostituiremo gli infissi, sistemeremo
l'impiantistica". Nell'assestamento voi non mettete niente su
questo, ma c'è un problema, e ve lo hanno detto anche gli Enti
locali, tutta una serie di problemi sulla riqualificazione
energetica esistono e soprattutto esistono nei locali pubblici.
Sempre parlando degli Enti locali, qualcuno ha detto: "sarebbe
bene intensificare le dotazioni per la Protezione civile". Neanche
a farlo apposta arriviamo da una settimana in cui ci sono stati
disastri a Brusson, a Valtournenche, qualcuno mi ha detto che ci
sono stati disastri anche a Jovençan. Non voglio fare ovviamente
dei paralleli, ma questa richiesta di intensificare gli aiuti per
la Protezione civile serve proprio per intervenire in queste
situazioni. Lei potrà dirmi: "ma anche quando c'eravate voi". È
chiaro, ma, nel momento in cui ci sono delle risorse aggiuntive,
facciamo queste riflessioni. Collega Borrello, anche quella è
occupazione. Uno dei settori - ce lo dice Banca d'Italia, Baccega
ce lo ricorda sempre - più in difficoltà è il comparto edile,
probabilmente tra la Protezione civile e la legge n. 26, che sono
quei piccoli interventi di pubblica utilità che gli Enti locali ci
hanno sollecitato, si davano delle risposte a delle piccole realtà
artigianali, che sono il nostro tessuto sociale, il nostro settore
economico, la nostra struttura economica, dopodiché lei, Assessore
Borrello, potrà dirmi: "ho cercato di farlo, non me li hanno dati",
ma non è che il Consiglio lavora in solitudine, cerchiamo di
metterle tutte attorno... Avrebbe dovuto dire: "batti un colpo" e
invece di colpi non ne abbiamo sentiti, si riposa
tranquillamente.
C'è un silenzio assordante però dai banchi della Giunta e sembra
che, quando io voglio parlare, scappano. La collega Certan è venuta
e ci ha fatto tutta una serie di spiegazioni, però c'è una cosa che
balza agli occhi: sono stati tolti tutti quegli investimenti che
possono dare una prospettiva e sono stati introdotti dei centri di
spesa per sostanzialmente delle manifestazioni. Noi abbiamo visto
con piacere che la collega Certan, ma anche il collega Restano
amano particolarmente le passerelle e quindi, ogni volta che c'è un
concerto, salgono sul palco per osannare il pubblico. Guardate che
per un concerto non c'è bisogno di una grande spiegazione: chi
vuole andare al concerto vuole sentire il concerto. In altre
situazioni, eventi culturali può valere la pena dare delle
spiegazioni e quindi dare l'interpretazione della pubblica
amministrazione, ma un concerto è un concerto. Mi faccia dire poi
che la collega Certan ci ha fatto un "pistolotto" sulla nuova
scelta di fare tutta una serie di spettacoli al Teatro romano, a me
risulta che una buona parte di quegli spettacoli non ha pubblico,
sono un buco nell'acqua. Se dobbiamo togliere dei soldi dagli
investimenti...abbiamo visto che c'era un argomento che ritornava
sovente nella nostra discussione: quello dell'area megalitica,
c'era uno stanziamento ed è stato tolto. Noi riteniamo tutti che
l'area megalitica sia un punto di forza, che vada sostenuto. Ora,
può darsi la riprogrammazione...capiamo benissimo, non si riesce a
spendere alla fine dell'anno, ma forse, spiegandoci e facendo i
passaggi, si sarebbe capito qualcosa.
Sempre ritornando su un piccolo teatrino che abbiamo visto tra
l'Assessore Borrello e l'Assessore Certan sull'edilizia scolastica,
abbiamo visto lì un teatrino che ci ha un po' imbarazzato.
Chiediamo all'Assessore Certan: "sull'edilizia scolastica cosa
fate?", risposta: "dovete chiedere all'Assessore Borrello",
Assessore Borrello che a sua volta rimanda la competenza alla
Certan. Morale: sull'edilizia scolastica si è andati via con le
pive nel sacco, perché non abbiamo capito niente di qual era la
programmazione. Giustamente qualcuno, anche di maggioranza, ci ha
consigliato di audirli assieme, ma audirli assieme quando? Perché
dovevamo dare il parere, dovevamo correre e quindi avremmo avuto
anche il piacere di vedere questo duo, tromba e pianoforte, per
capire qual era la musica, però non abbiamo avuto questa
fortuna.
Anche nelle audizioni...Presidente Marquis - poi ritorno su
altri aspetti - io vorrei fare un esperimento con lei: vorrei
prendere il discorso che lei ha fatto il primo giorno e andare a
selezionare cento parole, poi, dato che oggi ci sono dei programmi
straordinari, mettere dentro questi cento vocaboli e dare
l'
input
di organizzare un discorso; ma sa quale potrebbe
essere il risultato? Che più o meno ci sono tutti i suoi
interventi, perché lei all'interno di questi cento vocaboli
continua, come un mantra, a dire: "cambio di metodo",
"trasparenza", "politica partecipata". Quella che le riconosco è
veramente una capacità artistica da attore consumato nel dire
queste cose senza ridere, perché ci verrebbe da ridere, dopo dieci
volte che si dice la stessa cosa, a qualcuno gli scappa da ridere.
Noi abbiamo dei giornalisti che sono veramente molto bravi e quindi
giustamente non hanno riso di quello che lei ha detto, ma sono
contenuti vuoti, mi creda, ma senza cattiveria.
Quando io parlo di inadeguatezza, io le dico che partecipando da
altra veste, quando qualche Consigliere chiedeva al Presidente
Rollandin delle informazioni su un disegno di legge sulla
finanziaria, aveva una risposta, dopodiché poteva esserci un
approfondimento con l'Assessore, ma c'era una risposta. Quando le
abbiamo fatto delle domande sulla finanziaria, lei - è a verbale -
ci ha detto di rivolgerci agli Assessori. È vero che dobbiamo
chiedere agli Assessori, ma, Presidente, lei è un garante, lei
avrebbe dovuto darci una risposta, lei nel suo ruolo deve
presidiare, lei non può essere un notaio che raccoglie le norme
degli Assessori: lei è colui che risponde e quindi io sono rimasto
basito quando ci ha detto sulle singole norme di chiedere agli
Assessori.
Vedete, noi siamo particolarmente insoddisfatti non tanto per
quello che c'è, ma per quello che non c'è. Quando il collega
Guichardaz parla del Casinò e dice: "questi stanno lavorando in
solitudine", io non so se lavorano in solitudine o meno, io rilevo
due o tre cose: che ogni tre per quattro vedo una foto di Chatrian
con Di Matteo, con il dirigente A, con il dirigente B e, da
informazioni confidenziali che potrebbero essere anche false da
parte dei giornalisti, mi sembra che il collega Chatrian alzi
sovente il telefono per parlare con i giornalisti per sollecitare
la ripresa di notizie che riguardano il Casinò e che riguardano Di
Matteo, quindi quasi siamo al sovvertimento delle regole. Albert
Chatrian fa da addetto stampa a Di Matteo, perché è sempre lì che
telefona ai giornalisti e dice: "ma avete visto cosa ha detto, cosa
ha fatto?". Fate una cosa: fate un altro bando e adottate un
addetto stampa che così la alleggerisce da una serie di telefonate,
lei ha un sacco di cose da fare...per adesso, ma tra un po' la
liberiamo...
Due parole in questi minuti che ci avanzano perché, vede, non
può essere che un Consiglio regionale venga svilito in questo modo.
Una conferenza stampa fatta ieri, dove in modo roboante si dice che
c'è un nuovo gruppo. E fin lì - dico io - né bene, né male,
prendiamo atto, dopodiché le valutazioni le faremo. A questo punto
all'inizio della seduta dice: "siccome è una cosa che riguarda il
Consiglio...", abbiamo capito molto bene, Presidente Rosset, che
nessuno ha formalizzato, ma è comunque una novità rilevante, a quel
punto scopriamo, perlomeno quello che ci è stato detto, che ci ha
riferito il Capogruppo: "non siamo ancora pronti". E qua siamo in
perfetta sintonia con questo Governo: l'annuncio - poi ad un certo
punto, parlando di gioco d'azzardo (poker), dico: vedo -: "no, non
giochiamo più", ma scherzerete! Avete riunito tutta una sera di
giornalisti, avete fatto una serie di annunci e nel momento in cui
c'era da prendere atto...non volevamo sapere chi era il Capogruppo,
non volevamo sapere i dettagli, ma semplicemente quelle che erano
le indicazioni. Vedete, a me quella di ieri è sembrata un'azione
disperata, cerco di codificarla: visto che c'è una situazione sotto
gli occhi di tutti di completa paralisi di questo Governo, tutti
hanno capito indistintamente che non si può continuare così. Quale
possa essere la situazione è tutto da studiare, tutto da valutare,
ma così non si può andare avanti. Giustamente qualcuno ha rilevato
che abbiamo fatto quelle cose che ci eravamo ripromessi - pochine,
secondo noi - ma si impone una riflessione: rispetto a questo, cosa
vediamo? La composizione di un gruppo di cinque persone con
estrazione diversa, non si capisce dove si vuole andare, il
progetto è un progetto nazional centrico. Qualcuno ha parlato di
Democrazia Cristiana, qualcun altro evoca altre aggregazioni, ma è
un'operazione nazional centrica, di autonomia non c'è nulla.
Dopodiché c'è un'altra questione, ma perdonatemi è una
valutazione che faccio io, quindi mi assumo la responsabilità e non
voglio neanche salire in cattedra. Quando uno fa politica, deve
avere una linea e dalla linea che ha ne discende una reputazione,
la reputazione non è necessariamente condivisa da tutti. Io posso
avere una linea e godo di una buona reputazione verso un certo
settore della popolazione. Noi ci confrontiamo spesso, il
Consigliere Bertin ha una sua reputazione, io non sono d'accordo
per niente sulle proposte e sulle idee del Consigliere Bertin, ma
riconosco una sua linea. Qua, perdonatemi, è un gruppo dove
personalmente ho difficoltà a riconoscere una reputazione.
Collega Certan, può farlo facilmente, basta che schiaccia il
bottone...benissimo, brava, così mi piace. Da questo punto di
vista...però non ho parlato della sua reputazione perché poi
possiamo fare un altro giro...
Dalle ore 18:30 riassume la presidenza il Presidente
Rosset
.
Rosset (Presidente) -
Per favore!
Marguerettaz (UV) -
...sono stato interrotto, abbia
pazienza. Io sto parlando della reputazione del movimento nazional
centrico, che in realtà è stato eletto in virtù di movimenti
cattolici, di movimenti autonomisti, di movimenti socialisti, cioè
una reputazione un po' variopinta mi faccia dire e coloro che ce
l'avevano rischiano di perderla, perché qualcuno nel passato era
anche riconosciuto come persona seria e oggi questa serietà viene
un po' meno...
(interruzione del Consigliere Fosson, fuori
microfono)
...collega Fosson, non mi rivolgo a lei, lei parla della mia
reputazione, ma io probabilmente non l'ho mai avuta, quindi non
perdo...ma lei deve pensare alla sua, non alla mia! Collega Fosson,
non si agiti! Lei poi avrà un momento straordinario che sarà quello
delle votazioni, delle elezioni, quindi il nuovo movimento nazional
centrico avrà modo di confrontarsi con l'elettorato.
Mi faccia dire che noi sottolineiamo molto negativamente il
fatto che sia stato fatto un annuncio per costituire un gruppo che
nessuno ha capito dove vuole andare, tant'è che si dice che i
gruppi devono rimanere distinti, quindi, in buona sostanza, la
Stella Alpina con il centro decisionale di Pollein vorrà mantenere
il suo
imprimatur
; l'altro movimento, molto articolato,
vorrà mantenere il suo...questo gruppo quindi dove vuole andare? I
giornalisti anche l'altro giorno vi hanno fatto delle domande e
devo riconoscere che siete stati bravissimi a non rispondere e a
non dire nulla. Questa variazione di bilancio che questo gruppo si
è ascritta dicendo che è un capolavoro, quindi in realtà è una
presa in giro.
Presidente -
Ricordo che siamo in discussione generale.
Ha chiesto la parola il collega Gerandin, ne ha facoltà.
Gerandin (GM) -
Ho ascoltato attentamente i colleghi di
minoranza che sono intervenuti. Io, prima di iniziare, a titolo
personale mi sento di comunque chiedere scusa, perché su questa
variazione non c'è stato un iter condiviso, ci sono stati dei tempi
che, per quello che mi riguarda, sono difficilmente comprensibili,
soprattutto dei tempi che difficilmente possono far parte di un
confronto politico, per cui chiedo scusa ai colleghi di minoranza,
al CELVA, che in questo momento su una parte sicuramente ha ragione
in quanto non si può audire il Presidente del CELVA senza avere
prima un parere dell'Assemblea.
Detto questo, io vorrei sottolineare alcuni aspetti che per me
sono molto importanti, perché non ho due verità, io quello che
penso ci tengo a sottolinearlo e a dirlo. Noi veniamo da un sistema
in cui negli anni era consuetudine un assestamento di bilancio
prima della pausa estiva, dico: "consuetudine" perché questo non è
un assestamento di bilancio - qualcuno lo ha sottolineato -: questa
è una variazione di bilancio come se ne fanno sovente nell'arco di
una legislatura, fosse stata in tempi passati, probabilmente non
sarebbe neanche stata oggetto di discussione in questo contesto:
questo è un dato di fatto, è innegabile la cosa. Poi è pur vero che
in un sistema di contabilità come questo sono importanti anche le
variazioni di bilancio, sono variazioni di bilancio minimali,
perché qualcuno l'ha detto: di maggiori di maggiori entrate c'è
poco più di 1 milione, il resto è una ricollocazione, per cui è
prendere da alcuni capitoli, da alcuni settori alcune assegnazioni,
risorse che non sarebbero spendibili nell'arco... La modalità nuova
l'ha spiegata molto bene la collega Morelli, adesso non è più un
problema di dire: io impegno e poi pago; io devo impegnare e pagare
nell'annualità, per cui è un sistema contabile totalmente diverso,
che sicuramente ha impegnato gli uffici regionali e quant'altro.
Detto questo, anche in queste condizioni bisogna dare il tempo di
comunque valutare un documento contabile, perché è e rimane un
documento contabile.
Per quello che riguarda questa variazione, io penso che sia una
variazione che, nei limiti delle disponibilità che sono state messe
in campo, anche per quello che abbiamo detto in sede di
approvazione del bilancio, per quelle che sono state le battaglie
che abbiamo fatto in quest'aula, non poteva che essere una
variazione di questo genere: una variazione che muove piccole
cifre, ma assolutamente significative. Mi dispiace in tutta questa
vicenda che sia stato strumentalizzato uno scontro istituzionale
tra due realtà nel panorama valdostano: vale a dire Regione e Enti
locali, sono due realtà per le quali, quando all'epoca ricoprivo il
ruolo di Presidente nel Consiglio permanente, io sempre detto: pari
dignità, e io credo ancora ci debba essere pari dignità. Mi è
difficile delle volte capire quando, per ovvi motivi e anche magari
per motivi giustificati, questa pari dignità vada poi a scadere in
un confronto, in una strumentazione politica. L'ho detto prima: c'è
una parte in cui indubbiamente il Consiglio permanente ha ragione,
non si può audire il Presidente senza avere il parere del Consiglio
permanente, perché il Presidente viene e porta il parere, non porta
mai il suo parere personale.
Detto questo, ci sono degli aspetti che a me sono dispiaciuti:
il primo è che il Consiglio permanente abbia espresso parere
negativo, io penso che sia una delle prime volte in cui non viene
neanche detto perché il parere è negativo, almeno sapere perché il
parere è negativo, poi è legittimo il parere negativo, però abbiamo
visto tante volte dei pareri magari favorevoli subordinati a...
Poteva essere una mediazione, ma poteva essere anche un parere
negativo alla fine di questo percorso, ma almeno dite il perché.
Non dobbiamo noi leggere sui testi di stampa, perché non è corretto
in un rapporto istituzionale. Poi dirò perché mi preoccupa questo
conflitto istituzionale.
Quando mi si dice che in una variazione di questo genere,
minimale, gli Enti locali non sono stati concertati, io esco fuori
da quello che può essere il discorso relativo alla finanza locale,
ma, quando vai a mettere un milione e mezzo sul discorso
dell'Associazione allevatori valdostani, in un momento in cui è
stato messo in discussione addirittura il futuro delle rassegne e
quant'altro...io penso che sia comunque finanza locale questa,
indiretta ma finanza locale. Quando vai a mettere 510 mila per i
canoni, la trasformazione e commercializzazione dei prodotti
agricoli per la locazione e la gestione di strutture e
impianti...noi sappiamo che se non vengono messi dal pubblico, poi
sono le associazioni, sono soprattutto i consorzi che devono
pagare. Vai a mettere 120 mila nei trasferimenti correnti ai
consorzi, noi abbiamo la fila...io mi ricordo, almeno quando ero
amministratore, che avevamo la fila dei presidenti di consorzi che
mi chiedevano qualcosa almeno per le spese vive. Quando vai a dire
che comunque ci sono 1,342 milioni per aumentare le giornate da 90
a 101 per 264 operai e per 80 operai nuove assunzioni per 64
giorni, io penso che questo sia dare dignità, perché con meno di 90
giornate, con meno di 100 giornate non vivi, non campi, ci sono
famiglie che comunque campano su questo. Potrei andare avanti.
Qualcuno ha citato il fatto che non erano stati previsti interventi
per le sistemazioni idraulico-forestali (la legge n. 5), però ci
sono 307 mila euro per la sistemazione idraulica, ce ne sono 141
per il verde pubblico, 181 per il piano degli interventi agricoli
forestali. Io penso che questi sono tutti interventi...io ne ho
citato qualcuno e potrei andare avanti: 415 per la difesa del
suolo...ne ho citati solo alcuni proprio perché io penso che
l'ottica della finanza locale vada vista un po' oltre, perché
questi sono interventi che vengono fatti comunque sul territorio,
ma io lo faccio a fronte di una variazione di 20 milioni, perché se
noi qua parlassimo di altre cifre, io sarei stato assolutamente
dell'idea di fare delle battaglie. Però quando dico che secondo
me...e a me dispiace questa cosa qua, perché anche avere
un'Assemblea spaccata non fa mica il bene né dell'istituzione, né
nel Consiglio permanente. Questo per dire che, quando si parla di
rapporti istituzionali, soprattutto in un momento di grande
debolezza come questo, io penso che sia doveroso cercare di portare
a casa almeno una certa condivisione e un rapporto istituzionale
che faccia soprattutto forte la Valle d'Aosta.
Qualcuno diceva che questa variazione premia magari l'Assessore
un po' più forte, quello che condiziona il Governo regionale, ma
per me non è mai un problema questo, io penso che il vero problema
è che abbiamo una Valle in grande difficoltà. Non abbiamo relazioni
con Roma, non abbiamo accordi economici che ci tutelino e siamo
ostaggi delle decisioni del Governo. E qua io vorrei fare alcune
domande, perché qualcuno non mi ha mai risposto. Io vi cito alcune
date, così a caso: 15 ottobre 2014, Province autonome di Trento e
Bolzano; 9 giugno 2014, Regione Sicilia; 21 luglio 2014, Regione
Sardegna; 23 ottobre 2014, Friuli Venezia Giulia. Sono tutte date
del 2014 che hanno visto accordi tra Governo e queste autonomie
speciali, che di fatto hanno blindato quelli che erano i sacrifici
che chiedevano a queste realtà per il discorso della contribuzione.
Io non lo so ancora perché la Valle d'Aosta non è in questo elenco,
conosco però le conseguenze.
E quello che mi dispiace in tutta questa discussione, negli
interventi che sono stati fatti è che nessuno ha sollevato un
aspetto per me fondamentale: perché ci troviamo con una variazione
di 20 milioni? Perché abbiamo ricevuto da parte della Ragioneria di
Stato - è stata pubblicata nella Gazzetta ufficiale in data 19
maggio - una comunicazione in cui si diceva che anche per il 2017
la Valle d'Aosta avrebbe dovuto contribuire in termini di saldo
netto finanziario per 144 milioni. Dopo che noi avevamo approvato
la finanziaria, in cui si diceva, in attuazione della sentenza
della Corte costituzionale n. 77 del 13 maggio 2015: "l'importo
dell'accantonamento per il concorso della Regione agli obiettivi
complessivi di finanza pubblica è determinato in 72,974 milioni per
l'anno 2017 e in 94 a decorrere dal 2018". Cos'è successo a seguito
di questo? A me sarebbe piaciuto che qualcuno avesse spiegato
questo percorso, mi aspettavo che qualcuno l'avesse fatto e invece
no. Cosa sarebbe successo se fosse andato a buon fine questo
articolo della finanziaria? Sarebbe successo che ci saremmo trovati
in questo momento a discutere di una variazione di una novantina di
milioni, dove davvero potevi dare una svolta al "sistema Valle
d'Aosta". Quando parlo di debolezza, sono queste le debolezze che
paghiamo.
Adesso vi leggo proprio brevemente un passaggio del mio
intervento del 15 dicembre 2016 in cui dissi: "ho un solo grande
dubbio, e penso che sia il suo, Presidente - allora Presidente
chiaramente era il collega Rollandin - correttamente lei ha detto
che bisogna capire quale sarà la posizione del Governo;
ricordiamoci che questa legge del 2012 fissava per le autonomie,
proprio a partire dal 2012, un sacrificio che partiva da 600
milioni per arrivare al miliardo e mezzo di adesso, ma all'atto
pratico in questo momento nella finanziaria 2017 non c'è copertura,
per cui se noi non dovessimo riconoscere questo allo Stato,
mancherebbero almeno 144 milioni. Non so come si porrà poi con le
altre autonomie speciali, perché mi pare che su questo ci sia un
problema ancora legato al fatto che costoro hanno rinunciato al
ricorso alla Corte costituzionale, noi, per fortuna, l'abbiamo
fatto". Vi è poi un secondo passaggio: "in questo momento nella
finanziaria dello Stato mancherebbero 144 milioni. È chiaro che lo
Stato, tenendo conto nella finanziaria 2017 del disegno di legge
secondo il quale, a partire dal 2012 e senza scadenza dei termini,
ci sarebbe stato questo sacrificio, si ritroverebbe con un buco
finanziario. Pertanto io penso che il Responsabile delle finanze
abbia detto correttamente che sia giusto fare questa pressione e
che allo stesso tempo, a titolo del tutto precauzionale, non sia il
caso di spendere tale cifra, perché potrebbe anche essere oggetto
di impugnativa da parte dello Stato - che non c'è stata, però ci è
arrivata la comunicazione - torno a dire: è legittimo che si provi
a rivendicare questo fatto, perché comunque la sentenza della Corte
costituzionale c'è e ne prendiamo atto, ma volevo solo aggiungere
che in questo contesto sarebbe importante, se questo sacrificio
dovrà essere previsto in futuro, che cambiassero almeno i metodi di
riparto passando dal metodo SIOPE - di cui avevamo parlato - per la
contribuzione della Valle al metodo, ad esempio, del PIL. Penso che
sia la vera partita che dovremo giocare, soprattutto in questo
caso, sarà nel futuro che si dovrà prevedere un sistema più equo,
perché fino adesso è stata dissanguata la Valle d'Aosta". Io questo
lo dissi il 15 dicembre 2016.
Io non ho ancora capito cos'è stato fatto da allora, perché nel
frattempo abbiamo ricevuto questa comunicazione. Per carità, non è
stata impugnata la nostra legge, ma le conseguenze sono queste e ai
valdostani sarebbe anche corretto dire che, nell'interpretazione
della Ragioneria di Stato, probabilmente i 144 ce li chiederanno
anche nel 2018. Quello che io ci tenevo a dire è che noi possiamo
pure fare voli pindarici, scannarci per 20 milioni, però la vera
partita è questa e, quando dico che noi siamo deboli e poco
credibili dal punto di vista istituzionale, è perché queste partite
se le giocano Enti locali assieme con il Consiglio, maggioranza e
minoranza, Esecutivo e non. Giustamente l'Assessore ha detto:
"abbiamo fatto ricorso alla Corte costituzionale e al TAR del
Lazio", ma probabilmente il vero motivo per cui non si è fatto il
DEFR è che non abbiamo certezze finanziarie, ma perché queste cose
qua non le raccontiamo ai valdostani? Perché non proviamo ad essere
seri su questo, invece di discutere che dovremmo dare eventualmente
1000, 2000, 5000 o 10.000 euro in più? Perché tanto il sistema va a
rotoli. Io penso che sia anche del tutto inutile fare la caccia
alle streghe di chi è colpevole o meno. L'ho detto l'altra volta:
non abbiamo nessun aggancio politico; ho chiesto al Presidente con
chi stava trattando, mi ha detto che trattava con il Ministro per
gli affari regionali, abbiamo pure la iella che ha dato le
dimissioni. Per dire che noi siamo fuori da tutti i criteri, i
crismi e i passaggi, allora queste sono le partite da giocare! La
Valle d'Aosta non avrà comunque futuro...poi è legittimo che i
Comuni vengano a chiedere e ad osservare che, se nella prossima
finanziaria non riceveranno 20 milioni in più, qualcuno chiuderà
perché non in grado di fare i bilanci. Ma, scusate, le sappiamo
adesso queste cose? C'è stato un parere favorevole sulla
finanziaria, dove nella variazione di bilancio non si toglie un
euro rispetto al bilancio di previsione. Allora la partita si gioca
onestamente su tutti i tavoli tutti insieme, sennò queste partite
non le vinceremo mai, e raccontiamo la verità ai valdostani.
Per quello che riguarda invece il metodo, ho chiesto scusa, ma
voglio fare ancora un passaggio, perché io penso che ai valdostani
dobbiamo dire qualcosa in più. Noi con questa famosa tabella che ci
è stata inviata pagheremo 144 milioni su un bilancio di poco più di
1 miliardo; la Sardegna ne pagherà 285 su 7,7 miliardi di
budget
; il Trentino ne pagherà 89.400 su 5,1 miliardi;
Bolzano 219 su 5,4 miliardi; il Friuli Venezia Giulia ne pagherà
156 su 7 miliardi; la Sicilia 673 su 15,7 miliardi, tanto per
essere chiari, che almeno tutti abbiano nozione dei dati, sono dati
pubblici, per cui sono dati che ognuno può avere a
disposizione.
Per quello che riguarda invece la "legge
omnibus
", io
l'ho detto: penso che una omnibus sia comunque un momento
importante in cui ci si deve confrontare. Sulla omnibus io non
penso ci siano giustificazioni sul fatto di arrivare all'ultimo
momento: non lo penso proprio, perché difficilmente ci sono dei
problemi legati agli aspetti finanziari, sono delle scelte
politiche, delle scelte che magari maturano in un determinato
periodo, per cui se ho chiesto scusa sulla variazione, motivo in
più per chiederlo sulla omnibus: lo dico perché ci sono aspetti
che, per quello che mi riguarda, non sono da omnibus. Chi ha citato
la legge n. 18, che è stata oggetto di discussione per mesi, e
penso che sia del tutto non accettabile...poi ci possono essere
delle modifiche che posso anche condividere, questo è un altro
aspetto, ma non nel metodo. Nella omnibus ci sono aspetti
importanti, si va comunque a procrastinare la scadenza della
validità dei concorsi. Ci sono aspetti sicuramente importanti
legati ad una serie di aspetti, sono sicuramente legati al rilancio
per quello che riguarda il discorso dell'edilizia residenziale,
quel settore è un settore per noi molto importante. Le posso
garantire, collega Baccega, che ci saranno, almeno me lo auguro, a
breve delle modifiche importanti anche sul discorso prima casa,
anche perché lì è delibera di Giunta, non dobbiamo modificare delle
leggi, anche su questo però - mi permetta - avevamo delle visioni
diverse e io ho sempre pensato che l'investimento sulla prima casa
fosse un investimento e non un costo, pertanto io mi auguro che a
breve almeno si andrà in questa direzione.
Sul resto invece al di là dei passaggi...qualcuno ha detto che
il metodo non partecipato e non condiviso ha sfiduciato la Giunta
sul metodo e sulla trasparenza e condivisione, io sono uno di
quelli che ha contribuito a sfiduciarla, lo pensavo, penso che sia
un passaggio importante per quel che riguarda il segnale che è
stato dato. Era un metodo che non condividevo, l'ho detto in aula,
l'ho votato, tornassi indietro, farei esattamente la stessa cosa,
non è pertanto un problema di avere un esame di coscienza da farsi,
o eventualmente tornare indietro. Se il passato non ha attenuanti,
io ho sempre pensato che il futuro, l'azione di governo, quello che
è un passato che non ha attenuanti non può legittimare un'azione di
governo in cui non brilli il nuovo metodo. Io penso che sia
ingeneroso buttare la croce sulla nuova attuale maggioranza, sui
risultati amministrativi non immediati. Abbiamo ereditato una
situazione difficile, ma penso che sia legittimo pretendere quei
cambiamenti di stile, di trasparenza, di condivisione, di scelte
anche nelle partecipate trasparenti, innovative per valorizzare
professionalità e competenza, se è possibile, i giovani, magari
senza tessera di appartenenza, o, meglio, dove la tessera e la
collocazione politica non siano l'unico criterio di scelta,
cambiamenti di metodo e stile a costo zero che non incidono sui
bilanci regionali o aziendali, ma hanno un valore molto più che
simbolico e segnano e dovrebbero segnare la fine di una vecchia
politica.
Io penso sia del tutto inutile parlare di nuovi progetti, di
nuove aggregazioni quando l'azione politica amministrativa è sempre
la stessa, la credibilità di chi amministra si valuta su questi
cambiamenti, mi dispiace riconoscere che non sia stato sempre così
in questo percorso che ho intrapreso in questa maggioranza. Io non
ho due pesi e due misure, ovvero se in maggioranza o minoranza,
pertanto io quello che dicevo prima quando c'era qualcosa che non
mi andava lo dico ancora adesso. Non mi soddisfa o, meglio, mi
irrita leggere a mezzo stampa le promesse di posti di lavoro in CVA
da parte dell'Amministratore delegato a seguito di un piano
strategico mai presentato in Consiglio, anche se più volte
richiesto. Non delego ad uno dei coordinatori di Area Civica,
Stella Alpina, PNV di dialogare e stringere o meno accordi tra CVA
e Swiss Power, come si legge sui giornali, non delego per quanto mi
e ci riguarda neanche al Presidente della Giunta di tracciare il
percorso politico che ci porterà alle elezioni. Di progetti abbiamo
illuso i valdostani per quattro anni, l'unico progetto credibile è
cambiare marcia e metodi, altrimenti è da responsabili e non
irresponsabili dare la parola agli elettori. Il mio vuole essere un
appello a cambiare metodo. Io queste cose le ho dette in tante
riunioni di maggioranza, per cui mi sembrava corretto dare un
segnale. Io questa mattina ho anticipato anche il collega
Guichardaz che mi dava del
peones
, ma probabilmente i peones
sono quelli che sono rimasti per mesi, pur non condividendo
percorsi, a schiacciare il pulsante, io questa mattina ho
provveduto a rassegnare le dimissioni dalle Commissioni I, II e
V.
Presidente -
Ha chiesto la parola il collega Nogara, ne
ha facoltà.
Nogara (UVP) -
Innanzitutto oggi si sono già dette
moltissime cose, io mi sono trovato e mi trovo d'accordo con quanto
è stato detto dai colleghi di maggioranza, quello che all'inizio
del suo intervento ha detto il collega Gerandin. Siamo consapevoli
tutti che i passaggi che sono stati fatti nella presentazione di
questa variazione di bilancio sono stati dei passaggi fatti non
giustamente, non correttamente, bisognava seguire forse un'altra
strada e noi ci scusiamo per questo, ma ci scusiamo sinceramente,
non è un modo di trovare una scappatoia.
Mentre tutti i colleghi hanno parlato, soprattutto i colleghi di
minoranza, io ho voluto prendere un po' di appunti. Innanzitutto
vorrei dire che noi siamo sempre stati abituati all'assestamento di
bilancio, noi ci siamo trovati invece adesso con una variazione di
bilancio. Dobbiamo essere consapevoli - e io penso che tutti lo
sappiano - che questa variazione di bilancio, con le cifre che ci
sono, è una variazione che non è assolutamente ridicola: è molto
importante, soprattutto per certi settori, però, come già altri
miei colleghi hanno ricordato, una variazione di bilancio
l'avessimo fatta negli anni passati, non ci saremmo neanche quasi
accorti che passava. La variazione di bilancio, anche per far
capire a chi ci sta ascoltando che cos'è, con questo tipo di
bilancio è lo spostamento da capitoli ad altri capitoli, non si
potevano spendere queste cifre entro il 31 dicembre, sarebbero
andate allo Stato, invece vengono portate in altri capitoli e
vengono spese. Questa è una cosa molto importante e quello che
voglio dire e che auspico, e che penso che succederà senz'altro:
questa non sarà la prima variazione di bilancio, ce ne saranno
senz'altro delle altre da qui alla fine dell'anno, perché
l'Assessore e le sue strutture dovranno monitorare giorno dopo
giorno dove questi soldi non verranno spesi. E qui poi veniamo a
come sono stati impegnati questi soldi e dove sono stati impegnati.
Il lavoro della Giunta, congiuntamente anche al nostro lavoro, non
è stato altro quello di prendere - qui mi riferisco anche a quanto
diceva il collega Guichardaz - tutte le varie interpellanze,
mozioni, interrogazioni fatte da Consiglieri che fino a pochi mesi
fa erano in minoranza e sono state portate all'attenzione della
Giunta, perché in quei settori dove noi pensavamo, credevamo e
siamo sicuri che, impegnando questi soldi in certi capitoli, daremo
delle risposte immediate alla popolazione valdostana e a certi
settori della popolazione valdostana.
Ho sentito che ci sono degli Assessori più fortunati degli
altri, più forti degli altri. Si è deciso in questa variazione di
bilancio che un settore doveva essere aiutato rispetto ad un altro.
Questa è la risposta: nelle prossime variazioni di bilancio
toccherà ad altri settori, ad altri Assessori. Non lo so, tutte le
volte che siamo qua perché un Assessore prende 2 milioni di più o 3
milioni di meno uno è più forte e l'altro è più scarso, uno è
debole e l'altro non aiuta il settore? No. Si è fatta questa scelta
perché il settore in cui sono andati la maggior parte dei soldi è
il settore più in crisi della nostra regione. È il settore - e io
ho preso tutte le interpellanze di tutti quelli che sono qua, che
adesso sono magari in minoranza - dove si chiedeva che questi soldi
venissero messi. Mi è dispiaciuto sentir dire dal collega Baccega
che il fatto di dare dei soldi ai cantieri forestali è
un'operazione elettorale. Poi mi voglio anche riferire a quello che
sta succedendo in questi giorni, il maltempo di questi giorni: voi
credete che se non si fosse sempre investito sui cantieri
idraulico-forestali, noi avremmo i pochi problemi che abbiamo?
Perché con il tempo che sta facendo, con le precipitazioni che ci
sono, sarebbe impensabile avere i pochi danni che abbiamo se non si
fosse mai curato il territorio. Questa è una battaglia che noi
abbiamo sempre fatto. Io qui mi sono portato dietro, ma non ha
senso tirarlo fuori o leggerlo...il 13 luglio del 2013 parlavamo di
operai forestali, perché il 13 luglio 2013 gli operai forestali
erano a zero ore, allora ci troviamo a 101 giornate. E non è
senz'altro un fatto elettorale questo, ma è intanto un aiuto
incredibile, importante al nostro ambiente naturale e poi è un
aiuto...ma non è un aiuto: è il giusto riconoscimento a dei
lavoratori che per anni hanno fatto il loro lavoro e hanno la loro
professionalità.
Consigliere Perron, lei ha detto, come anche il Consigliere
Marguerettaz, che è una Giunta veramente scarsa. Diciamo che non è
che negli anni abbia brillato tantissimo, fino a poco tempo
fa...ognuno fa quello che può. È chiaro che noi ci ritroviamo
adesso, la Giunta si ritrova adesso...tutte le volte che cambia un
Governo, tutte le volte che si fa un progetto politico nuovo, si
parla di progetti e di programmi, lo sapete tutti benissimo; qui da
un po' di anni si sta andando dietro alle urgenze vere e proprie. E
devo dire che anche la Giunta si è trovata con dei problemi, con
delle problematiche anche ereditate dalla passata Giunta e dalla
passata Amministrazione.
Mi volevo anche riferire un po' al Consigliere Marguerettaz che
parla di giornalisti. Probabilmente il filo diretto con i
giornalisti ce l'ha lei visto che sa tutte queste informazioni. Non
venga a dire che i giornalisti con noi...probabilmente come ci ha
spiegato, come la informano, come le dicono, il filo diretto ce
l'ha lei, non certo questa maggioranza. E diciamo che i disastri
che vengono annunciati che dovrebbe fare questa Giunta, che
dovrebbe fare questa nuova maggioranza sono delle accuse gratuite
che vengono fatte. Il "silenzio assordante", come diceva lei, da
parte della maggioranza...aspettavamo il suo intervento per poter
controbattere e dire qualcosa.
Pour ce qui concerne l'aspect politique, nombreux Conseillers
dans cette séance du Conseil ont fait des considérations politiques
sur la constitution d'un groupe unique. À cet égard, dans l'attente
d'en apprendre plus en détail, nous pouvons formuler ces premières
remarques: tout d'abord, nous estimons que tout processus de
recomposition des aires politiques, à présent partagé et divisé,
constitue un fait positif, allant dans la direction de simplifier
et surtout d'éclaircir le cadre politique actuel. Le processus
devrait en effet permettre de sortir non seulement de l'ambiguïté
et sur certains thèmes, voire l'autonomie, de l'uniformité de
façade des messages politiques, mais aussi de dépasser la confusion
créée dans les électeurs et cela en raison du fait que si toutes
les choses paraissent se rassembler, il devient difficile de les
distinguer. Ensuite, étant nous-même, en tant qu'Union Valdotaine
Progressiste, porteurs d'une proposition et d'un projet de
recomposition et de revalorisation de l'aire autonomiste
valdôtaine, force de nous est de constater que nous nous trouvons
face à des initiatives différentes dans les modalités et dans les
finalités.
Quant aux modalités, nous pensons que les propositions
soi-disant civiques ne peuvent pas constituer un projet politique
durable et d'avenir et elles sont une réponse partielle aux
attentes des citoyens. Toute proposition politique en plus de ces
contenus doit permettre aux électeurs de connaître les tenants et
les aboutissants, ainsi que de savoir tout ce qui représentent et à
qui se rapportent les proposants; à ce propos, la fonction et le
rôle des partis et des mouvements politiques, nonobstant les
difficultés de ces derniers, nous semblent encore et toujours
nécessaires afin d'assurer un rapport correct entre électeurs et
élus. En outre, un véritable projet politique ne peut se limiter à
un simple assemblage d'éléments disparate leur permettant, lors
d'une campagne électorale, de tirer leurs épingles du jeu et après
d'avoir les mains libres. Au contraire il doit être le résultat
d'un partage des principes et des valeurs communes, ainsi d'une
forte volonté et d'une détermination à vouloir construire une
maison durable et ceci est d'autant plus vrai si nous nous
rapportons à notre réalité, si nous considérons les nécessités du
peuple valdôtain. Quant aux finalités, au préalable une distinction
entre aires politiques et alliances électorales s'avère
indispensable. Il progetto proposto dall'Union Valdôtaine
Progressiste et de la Maison des autonomistes et de tous les
valdôtains nella sua prospettiva intravede il cambiamento, i
contenuti, le modalità e la capacità di lanciare nuovi
protagonisti.
Presidente -
Ha chiesto la parola il collega Contoz, ne
ha facoltà.
Contoz (UV) -
Due considerazioni su questo Consiglio
straordinario del mese di agosto mi sembra giusto farle anche da
parte mia. Non parlerò di metodo e neppure di sostanza di questo
disegno di legge, ne hanno già parlato ampiamente un po' tutti i
miei colleghi che mi hanno preceduto. Vorrei sottolineare una cosa
che, a mio parere, è gravissima, anche se non è vincolante per
l'approvazione o meno della variazione di bilancio: la non
approvazione da parte del CELVA di questa variazione di bilancio,
cosa che forse non si era mai verificata in altre circostanze.
Ricordo per chi ci ascolta che il Consorzio permanente degli Enti
locali è composto da tutti i Sindaci della Valle e questa non
approvazione per me, e non solo per me, appare come una non
accettazione da parte dei sindaci valdostani delle decisioni di
questa improvvisata maggioranza. Ricordo che i sindaci sono
espressione, come il Consiglio regionale, della volontà degli
elettori valdostani e - come ho già avuto modo di ricordare in
altri interventi - la popolazione valdostana è contraria a questa
maggioranza e questa mancata approvazione della variazione di
bilancio ne è l'ennesima prova.
Non sono d'accordo con il Consigliere Cognetta, che è scappato,
quando dice che al Consiglio regionale non gliene frega niente di
quello che vogliono i valdostani. Io credo esattamente il
contrario, altrimenti non sarei seduto qui e, come spero, la
maggioranza dei presenti. E mi fa piacere della presa di posizione
del collega Gerandin, che dimostra coerenza che sempre meno si vede
in questo Consiglio. Chiedo quindi, interpretando la volontà dei
cittadini valdostani, a questa maggioranza di farsi un esame di
coscienza, di prendersi oggi o domani una pausa come Capigruppo
della maggioranza e pensare se per la tanto usata frase: "per il
bene della Valle d'Aosta" non sarebbe meglio fare un passo
indietro, dando tutti le dimissioni e prenderci le vacanze estive
per poter cercare di costruire una nuova maggioranza più solida che
governi fino a maggio e possa così creare le basi per un'alleanza
che possa durare nel tempo e magari possa risolvere, o tentare di
risolvere, i problemi evidenziati dal Consigliere Gerandin,
soprattutto nei rapporti con lo Stato italiano. Secondo me, questa
maggioranza è arrivata al capolinea, se non si riesce a trovare una
soluzione, si può tornare alle urne: questo è il mio pensiero e vi
garantisco che non è solo mio, ma è di una buona parte dei
valdostani.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Oggi abbiamo assistito ad una discussione
estremamente approfondita su un decreto legislativo, che di per sé,
essendo una variazione di bilancio, non comporta di solito questi
approfondimenti.
Vorrei anch'io associarmi a quanto detto anche dai miei colleghi
nello scusarmi, nello scusarci del metodo con cui questi
provvedimenti legislativi sono stati sottoposti all'attenzione sia
della commissione che del Consiglio. Questa discussione
approfondita mi auguro che sia di monito per il futuro e che
situazioni del genere non si ripetano più, perché giustamente - è
stato detto - la dignità del Consiglio non deve essere offesa e il
Consiglio e le sue emanazioni (le commissioni) devono essere usate
proprio per migliorare i provvedimenti legislativi.
Detto questo a giustificazione di quest'accelerazione che
abbiamo dovuto imporre a questi decreti legislativi - è stato detto
- dovuta anche a queste nuove metodologie di bilancio, che hanno
visto negli anni scorsi, soprattutto lo scorso anno, l'adeguamento
della contabilità regionale al decreto legislativo n. 118. Comunque
questa è una variazione di bilancio che, pur non essendo così
incisiva come avrebbe potuto essere, se le nostre richieste e i
nostri diritti economici fossero stati rispettati dallo Stato
centrale, sarebbe stata ben altra cosa, lo ha rilevato prima il
Consigliere Gerandin. Comunque permette questa variazione di
riutilizzare e immettere nel ciclo produttivo e socio-economico
della nostra regione circa 12 milioni e di riallocare all'interno
dell'amministrazione altri 6-7 milioni. C'è anche da sottolineare
un aspetto importante: questa disponibilità di risorse può essere
fin da subito - l'ha detto prima nella sua esposizione l'Assessore
- immessa in questi capitoli, in modo che già dalla prossima
settimana possa essere utilizzata. Questo è un aspetto, secondo me,
fondamentale che bisognerà tenere presente nel momento in cui
considereremo l'approvazione di questa legge.
Come sono state allocate queste risorse. Tutti abbiamo scorso la
variazione di bilancio, le voci più importanti sono state
enumerate. Diciamo che c'è stato anche un grande pragmatismo nel
ridistribuire queste risorse, un grande pragmatismo che ha potuto
toccare quasi tutti gli aspetti, quasi tutti i settori nevralgici
dell'amministrazione, consentendo così dei finanziamenti in vari
campi sia sociali che economici della regione. La disamina è stata
fatta ed è stata fatta in modo anche corretto da parte
dell'opposizione. Vorrei solo ricordare, come tanti hanno fatto,
che gli investimenti più consistenti sono stati fatti nell'ottica
di supportare dei settori che negli ultimi anni sono stati
fortemente penalizzati: mi riferisco al settore
dell'agricoltura.
Al collega Cognetta, che ha preferito l'Aventino al prosieguo
della discussione, vorrei ricordare che lui diceva che si tratta in
fondo di piccole allocazioni che non risolvono il problema. È vero,
con una variazione di bilancio non si risolvono i problemi, ma
vorrei che lo chiedesse a quelle persone che possono così usufruire
di 101 giornate lavorative e ad altri che avranno degli impieghi.
Ricordiamo comunque che tutte queste cose non si sarebbero potute
utilizzare dopo l'armonizzazione del bilancio, perché tutte queste
risorse sarebbero andate in avanzo di bilancio e non avremmo potuto
usufruirne. Mi sembra quindi che questo sia l'aspetto fondamentale
da tenere presente su questa legge. Dunque un lavoro di riesame
complessivo dell'utilizzo dei fondi nei vari dipartimenti, che ha
dato un risultato positivo, dunque grazie a chi si è impegnato e ha
sostenuto l'onere e l'impegno di un lavoro che ha richiesto in
breve tempo un riesame e una riorganizzazione approfondita della
situazione contabile. Una situazione che speriamo si ripresenterà a
breve, perché questo lavoro di "raschiamento del barile",
chiamiamolo così, anche se è un'espressione poco felice, continuerà
nel tempo e, da quello che possiamo immaginare, libererà altre
risorse che saranno prontamente impiegate. Questo pertanto è uno
degli effetti positivi di questo adeguamento alla legge n. 118, che
non sono dunque solo delle norme contabili, ma anche di profonda
modifica dell'approccio programmatico, pur consapevoli che ci sono
delle grandi difficoltà nell'allocare poi le risorse che si
liberano. Nell'ultima discussione del Consiglio il Presidente
Rollandin ha ricordato di quanto sia poi difficile programmare
certi tipi di impegni finanziari proprio per le enormi difficoltà
burocratiche che ci sono nello spendere questi soldi, è un impegno
gravosissimo, ma è un impegno fondamentale per quello che sarà poi
il prosieguo del rilancio economico della nostra Regione.
Venendo poi alla legge n. 114, è stato detto che è un collegato,
di solito si usa nelle leggi finanziarie fare dei collegati alle
variazioni di bilancio, alle leggi finanziarie, è un po' lo schema
dell'assestamento. Sono quelle che si definiscono le "leggi
omnibus
": leggi
omnibus
in cui si sanano in qualche
misura leggi precedenti, che abbisognano di modifiche o per essere
adeguate alle disposizioni di legge dello Stato centrale, oppure di
miglioramento delle leggi regionali. È vero, e qui torno a ripetere
quanto l'accelerazione che abbiamo impresso a questi decreti
legislativi...abbiano avuto un bisogno maggiore di discussione di
queste modifiche legislative... La disamina dei vari articoli è già
stata fatta esaurientemente.
Alcuni colleghi hanno lamentato giustamente il fatto che si sono
anche apportate modifiche non solo correttive, ma anche sostanziali
e che quindi avrebbero dovuto essere affrontate in altra sede, in
altro modo. Faccio riferimento alle modifiche apportate alla legge
n. 18: quelle sull'inclusione attiva, e qui è stata un po'
paventata l'idea che fosse una modifica di ridistribuzione di
risorse che non andassero a stimolare l'intraprendenza della
Regione. Per noi invece è voler includere alcune categorie sociali
che avranno bisogno di essere in qualche modo sostenute e aiutate.
Ci auguriamo comunque di approfondire ulteriormente in commissione
eventuali altre considerazioni su questa legge, analogamente
bisognerà rivedere un attimo queste modificazioni che vanno a
modificare il funzionamento di alcune fondazioni. Comunque sono
tutti interventi legislativi che sono atti a migliorare lo
status quo
del funzionamento regionale. Sono state norme che
- è stato detto - vanno anche a rimediare in parte la carenza, per
esempio, delle assistenti socio-sanitarie, è stata un'esigenza
espressa dai Comuni quella di poter ampliare l'assunzione di questi
operatori...norme che agevolano gli interventi nelle strutture
sportive degli Enti locali da parte della Regione, norme per
stimolare il comparto edilizio, che prevedono la possibilità di
mutui agevolati anche per la ristrutturazione delle seconde case.
Qui si è cercato di intervenire anche per stimolare uno dei settori
più penalizzati nell'economia valdostana. Sono quindi tutte norme
che sono state attuate nell'ottica di una ripartenza economica e di
un miglioramento generale della funzione regionale. A nostro
avviso, dunque, una legge utile a rendere più efficiente l'attività
della Regione, con gli auspicabili benefici che così si potranno
riversare sulla vita di tutti i cittadini.
Ho sentito primo una considerazione sugli Enti locali. È vero,
non c'era mai stata una bocciatura da parte degli Enti locali di
una norma di questo tipo, forse questo è il sintomo di un
funzionamento democratico anche di questa istituzione fondamentale
per la vita regionale.
Presidente -
Ci sono altri iscritti? Ha chiesto la parola
il collega Nogara, ne ha facoltà.
Nogara (UVP) -
Per chiedere una riunione della Conferenza
dei Capigruppo.
Presidente -
La riunione della Conferenza dei Capigruppo
è concessa.
La seduta è sospesa dalle ore 19:48 alle ore 19:54
.
Rosset (Presidente) -
A seguito della riunione della
Conferenza dei Capigruppo si è presa la decisione di chiudere qui i
lavori di questa giornata. I lavori riprenderanno in discussione
generale domani mattina alle ore 9:00. Buona serata a tutti. La
seduta è tolta.
---
La seduta termina alle ore 19:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK