Consiglio Regionale della Valle d'Aosta - Oggetto del Consiglio n. 932 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 932 del 18 settembre 2019 - Resoconto
OGGETTO N. 932/XV - Interpellanza: "Risoluzione delle
problematiche riguardanti le errate rendicontazioni di vari
progetti europei da parte della società INVA S.p.A.".
Rini (Presidente)
-
Passiamo ora al punto n. 39
dell'ordine del giorno. Per l'illustrazione, la parola alla collega
Spelgatti.
Spelgatti (LEGA VDA)
- Da informazioni assunte risulta
che la società INVA S.p.A. abbia effettuato dei seri errori di
rendicontazione in relazione a vari progetti europei, situazione da
cui nasce in capo alla società medesima un obbligo di restituzione
di somme indebitamente pagate all'Europa dalla Regione Valle
d'Aosta e aggiungo anche dallo Stato. Sembra, ma chiedo a voi
delucidazioni, che le somme di cui si stia parlando abbiano anche
una certa rilevanza, anzi una grande rilevanza e quindi chiedo di
sapere: "
su quanti progetti la società INVA. S.p.A. abbia
effettuato tali errori di rendicontazione specificando, tra questi,
su quanti di questi tale errore può essere sanato immediatamente e
su quanti invece la procedura diventa molto più complessa,
indicando gli importi delle somme da restituire; da quanti anni si
protrae tale errore; quali siano gli uffici sia di INVA S.p.A. che
della Regione responsabili di tale errore, sia nella fase di
nascita dell'errore medesimo che in quella di mancata verifica e
controllo; come INVA S.p.A. e la Regione intendano risolvere tale
problema
".
Presidente
- La parola al presidente Fosson.
Fosson (PNV-AC-FV)
- Collega Spelgatti, questo è un
problema difficile, complesso e, se mi permette due parole per
inquadrarlo, è anche spiacevole. Inquadriamo innanzitutto la
questione precisando che nello scorso mese di luglio 2019 è stato
rilevato un errore nella rendicontazione da parte di IN.VA. S.p.A.
per quanto riguarda la quantificazione del costo del personale
impegnato in un progetto del Programma Investimenti per la crescita
e l'occupazione 2014-2020 FESR. In sostanza, si è verificata una
maggiore imputazione del valore dell'Irpef oraria che, per un
errore nella formula del modello di rendicontazione IN.VA., un
logaritmo, veniva impropriamente sommata pur essendo già compresa
nel costo lordo. Sul progetto in discorso l'errore è stato
rettificato ed è stata emessa la relativa nota di credito.
Mi permetta di fare una prima considerazione: il nostro sistema
ha scoperto che esisteva un errore procedurale. Per rispondere alle
altre domande, gli approfondimenti operati dalle strutture
regionali e da IN.VA. stessa hanno permesso di verificare che,
essendo contenuto nel modello di rendicontazione, l'errore può
potenzialmente essersi verificato in alcuni progetti cui INVA opera
come soggetto attuatore. Al momento non è ancora conclusa questa
verifica, quindi non le posso ancora fornire tutti i dati che lei
mi ha richiesto. Al momento è stato verificato che l'errore si è
potenzialmente prodotto per undici progetti: cinque conclusi e sei
ancora in corso, quindi il problema sono i cinque già conclusi.
IN.VA. sta procedendo al ricalcolo del costo del personale
impegnato in questi progetti ma, essendo il volume della
documentazione interessato consistente e dovendo procedere
ovviamente con la doverosa attenzione, le rielaborazioni non sono
ancora terminate. Ad oggi è stato ultimato un ricalcolo per due
progetti rilevando un errore di circa 121 mila euro su un valore
complessivo dei due progetti di qualche milione di euro.
L'altro aspetto da evidenziare è che gli errori possono
verificarsi specie a fronte di normative e sistemi gestionali
complessi come quelli che attengono ai fondi europei e, nel caso
specifico, alla quantificazione dei costi del lavoro rendicontabili
in questo ambito. L'errore è stato individuato a dimostrazione che
i sistemi di controllo funzionano. Adesso IN.VA. e le strutture
regionali interessate riesamineranno i rendiconti di tutti i
progetti cofinanziati cui IN.VA. è stata coinvolta e faranno le
necessarie operazioni di ricalcolo dopodiché, insieme alle Autorità
di gestione dei programmi, saranno definite le modalità di
rettifica delle rendicontazioni e la restituzione da parte di
IN.VA. delle somme relative. Chiaramente da parte nostra è stato
chiesto anche alla società di verificare eventuali
responsabilità.
Presidente
- Per la replica, la parola alla collega
Spelgatti.
Spelgatti (LEGA VDA)
- La ringrazio per la risposta però,
dalla risposta che lei mi ha dato, sembra che ci sia una chissà
quale difficile procedura e quindi l'errore derivi da una procedura
estremamente complessa, dice il nostro sistema si è reso conto
che... In realtà, la cosa è molto più drammatica perché qui si sta
parlando del calcolo semplicemente dell'Irpef ed è una voce che un
qualsiasi commercialista, l'amministrativo che emette la fattura,
piuttosto che tutti i soggetti in Regione deputati al controllo di
questa procedura avrebbero dovuto verificare, ma è sufficiente
guardare la rendicontazione com'è stata fatta per rendersi conto
dell'errore perché veniva calcolata l'Irpef sostanzialmente come
voce di costo e quindi aggiungendo le voci di costo di personale
quando in realtà non doveva essere calcolato come costo aggiuntivo
perché è un sostituto d'imposta. Era quindi una cosa banalissima da
vedere, quindi non si capisce a monte come sia potuto avvenire un
errore di questo tipo, come si sia potuto protrarre per così tanto
tempo e soprattutto come sia possibile che non se ne sia accorto
nessuno a livello di INVA e a livello di Regione. Questo crea una
situazione di enorme disagio: 1) perché comunque INVA è tenuta a
restituire una notevole quantità di somme perché lei mi ha detto ad
oggi quali sono le somme che devono essere restituite perché sono
state già calcolate ma non sappiamo quelle che ancora sono da
calcolare e soprattutto sui progetti già chiusi, quindi dobbiamo
poi andare a bussare in Europa a dire: "scusate, ci siamo
sbagliati, dobbiamo restituire questi soldi", stessa cosa allo
Stato e stessa cosa alla Regione, però noi siamo corresponsabili
come Regione di questo errore per la mancata verifica e i mancati
controlli; 2) INVA che cosa ha fatto di questi soldi aggiuntivi; 3)
ci sono delle serie responsabilità in tutto questo....
(interruzione del Presidente della Regione, fuori
microfono)
... ma non mi può dire che c'ero anch'io... sì, noi siamo stati
lì sei mesi sostanzialmente punto n. 1.
Punto n. 2: io non sto dicendo che lei, come Presidente della
Regione, ha responsabilità in tutto questo: sto dicendo che la
Regione ha delle responsabilità in tutto questo. Se adesso ci si è
accorti dell'errore, ci sono dei soggetti che dovranno poi comunque
rispondere di questa situazione, che è estremamente imbarazzante,
per fortuna, su alcuni progetti potrà essere fatta la relativa
modifica in corso d'opera prima della chiusura dei vari conteggi,
però direi che ci saranno tanti profili da andare a verificare e
questa vicenda chiaramente dovrà avere delle conseguenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK