Consiglio Regionale della Valle d'Aosta - Oggetto del Consiglio n. 2890 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2890 del 26 luglio 2017 - Resoconto
OGGETTO N. 2890/XIV - Interpellanza: "Coinvolgimento degli
organismi istituzionali del Consiglio regionale nel processo di
partecipazione della fase progettuale del nuovo ospedale".
Fosson (Presidente) -
Punto n. 17 all'ordine del giorno.
Ha chiesto la parola il consigliere Guichardaz, ne ha facoltà.
Guichardaz (PD-SIN.VDA) -
Torniamo su un argomento
vecchio, per non dire antico: quello dell'ampliamento e
ristrutturazione dell'ospedale di viale Ginevra. Se ne parla da
decenni, senza mai giungere a un esito definitivo o perlomeno
significativo. Addirittura già negli anni Settanta il nucleo
storico dell'ospedale, noto ai più come l'ala vecchia, veniva
considerato da molti superato e inadeguato alle esigenze di una
moderna sanità ospedaliera. Già allora si parlava concitatamente di
ospedale nuovo o di ospedale ristrutturato e ampliato. Il
dibattito, come sappiamo, si concluse con la costruzione di una
nuova porzione, l'attuale ala sud, quella dove c'è l'Urologia,
tanto per capirsi, in aggiunta al nucleo originario.
Poi, per non farla tanto lunga, poiché l'argomento è stato
trattato in quest'aula e fuori in tutti i modi e sviscerato in ogni
sua più intima sfaccettatura, si è arrivati alla decisione, anche
un po' con il pretesto che il referendum del 2007 avrebbe decretato
la fine dell'idea di un nuovo ospedale fuori dal contesto urbano,
di procedere a un ampliamento sull'ex piazzale Caduti nei Lager
Nazisti, quello dove è stato rinvenuto l'ormai famoso circolo di
pietre e la tomba del guerriero celtico. Gli scavi archeologici
preventivi rispetto all'innalzamento dell'ala est hanno confermato
la presenza di importanti testimonianze storico archeologiche,
addirittura oltre le più ottimistiche previsioni (o le più
pessimistiche, a seconda dei punti di vista). La scoperta dei resti
del guerriero celtico, del tumulo funerario e di quello che, per
semplificare, viene chiamato il circolo di pietra, ha rimesso
pesantemente in discussione gli ultimi progetti, sia quelli
definitivi, sia quelli esecutivi, obbligando a una revisione
progettuale che riconsiderasse la necessità di preservare i
ritrovamenti e soprattutto di valorizzarli adeguatamente, fermo
restando, da quello che si capisce leggendo le poche informazioni
che trapelano sull'argomento, che in quella collocazione sarà
comunque costruita l'ala nuova, seppure ridimensionata a causa
della coesistenza con i particolarissimi reperti storici
rinvenuti.
Voglio ribadire anche a chi ci ascolta che credo siano pochi al
mondo i siti di tale importanza storica e culturale, anche per la
loro particolare collocazione nell'ambito di un contesto urbano
complesso come quello di una città capoluogo di regione. Tra
l'altro, è inserito all'interno di una realtà in cui coesistono
testimonianze di epoche diverse. Ricordiamo a chi ci ascolta che
nell'area in questione sono stati riportati alla luce su diverse
stratificazioni resti di epoche moderne, premoderne, medievali,
romane e preromane. Una cosa davvero straordinaria, che ci fa
capire cosa c'è sotto i nostri piedi.
La progettazione delle varianti, i sondaggi e gli scavi, a detta
di chi l'ha preceduta, collega Bertschy, avrebbero dovuto andare
avanti a spron battuto. L'assessore Viérin descriveva a novembre
scorso, in risposta a un'interpellanza del collega Bertin, l'iter
dei lavori già effettuati e di quelli in previsione, rinviando a
ulteriori approfondimenti richiesti proprio dal comitato
scientifico archeologico, in particolare la verifica dell'esistenza
o meno di una strada e di un acquedotto di epoca romana sotto viale
Ginevra. Approfondimenti e sondaggi necessari all'esecuzione, se ho
ben capito, di un sottopassaggio propedeutico alla costruzione
dell'ala est che colleghi la parte nuova con quella vecchia.
L'allora assessore Viérin aveva parlato di fasi, di lotti, di
varianti e di tempi con toni, a mio parere, un po' ottimistici:
entro il 2017, massimo 2018, l'ultimazione dei sondaggi
propedeutici per l'assegnazione degli appalti e dei correlati
adempimenti.
Questa serie di informazioni sullo stato dell'arte del progetto
e del cantiere, a me personalmente mancano o quantomeno io non sono
in grado di ricostruire con la dovuta organicità e precisione gli
interventi che nel tempo si sono resi necessari e quelli previsti
in futuro. Ogni volta che qualcuno propone di fare una fotografia
dello stato dell'arte, l'assessore di turno si dichiara disponibile
a ogni chiarimento in Commissione, però alla fine tutto viene
rinviato e passa un po' in cavalleria per un qualche cambio di
assetto politico o perché nel frattempo subentrano nuove
priorità.
Credo che questa sia forse la priorità delle priorità. Do
ragione all'assessore Bertschy, che in una delle sue dichiarazioni
di esordio sui giornali affermò che serve un unico ospedale, che
permetta al personale di lavorare al meglio e ai cittadini di avere
buoni servizi e che pertanto una decisione definitiva sull'ospedale
diventava, e diventa, la priorità dell'azione politica, credo non
solo dell'Assessore alla sanità, ma mi permetto di dire di tutta la
politica e di tutto il Governo.
Lei, Assessore, ha dichiarato, spero non in uno slancio di
disponibilità temporanea, che sull'ospedale si debba avviare una
fase di ascolto e di raccolta di informazioni. Successivamente,
sempre nelle sue dichiarazioni, lei parla di una progettazione
condivisa e partecipata. Credo anch'io che un'opera così importante
per la città di Aosta e per l'intera regione richieda un processo
straordinario di partecipazione, di concertazione, di condivisione
dell'obiettivo. Lo credo talmente tanto da avere promosso, insieme
ad alcuni amici, il referendum del 2007 proprio sul tema
dell'ospedale, anche semplicemente nell'ottica di parlarne e di far
parlare di un progetto che non può essere intitolato all'assessore
di turno, ma che è patrimonio comune. Chiedo ai colleghi chi si
ricorda chi era l'assessore nel 1937, quando è stato fatto
l'ospedale e successivamente quando sono stati fatti i vari
ampliamenti. Forse non mi ricordo neanche più io, che quel
dossier
l'avevo studiato abbastanza approfonditamente.
Credo che a questo punto lei, Assessore, ci debba rassicurare.
Ci debba cioè dire a che punto ci si trova: se è terminata la fase
di raccolta delle informazioni, se si è cominciato l'ascolto - come
lo ha definito lei - in vista della fase partecipata di
progettazione e di condivisione degli obiettivi. In più, le
chiediamo davvero, Assessore, di dare a chi ci ascolta, ai
cittadini tutti, a noi che siamo qui in questo Consiglio
delucidazioni sul cronoprogramma dei lavori, di dettagliare i costi
sostenuti e quelli previsti.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Grazie collega Guichardaz. Volevo
esordire dicendo che sono disponibile a venire in Commissione, ma
me lo evito! Grazie per l'interpellanza, che arriva nel momento
giusto per fare un po' il punto della situazione ad alcuni mesi dal
mio incarico. Farò un breve riassunto della situazione in essere in
termini amministrativi e poi farò alcune valutazioni politiche,
anche dividendo le quattro questioni che lei pone
nell'interpellanza.
La considerazione iniziale è che quest'opera non è, come lei
dice giustamente, dell'assessore di turno, ma è un patrimonio della
comunità. L'attenzione del Consiglio regionale e dei suoi organi
deve essere massima, soprattutto in questa fase nella quale, dopo
lunghe azioni divisive, anche rappresentate da azioni democratiche
come quella del referendum, la valutazione in termini politici
nella comunità non è stata ancora completata. Ci sono ancora
opinioni diverse e, al di là dell'ospedale in città o non in città,
ancora tanti reputano l'investimento troppo grandioso rispetto ai
reali bisogni e altri fanno altre valutazioni. Quindi, oltre agli
aspetti amministrativi, credo che sia necessario completare questo
percorso in termini politici, per essere sicuri che quando avremo
completato i nostri ragionamenti a livello progettuale, sapremo
rappresentare nella maniera giusta le cose ai cittadini.
Alle due domande, "in quale fase ci si trova, se cioè sia stata
ultimata la raccolta delle informazioni" e le "delucidazioni sul
cronoprogramma dei lavori", per semplificare rispondo dicendo che
la delibera della Giunta regionale n. 1642 del 25 novembre 2016 ha
ridato il via a una serie di operazioni. Nel cronoprogramma
triennale della COUP (Complesso ospedaliero Umberto Parini)
2016/2018 sono state definite le azioni conseguenti alle
conclusioni del comitato scientifico, in ordine alla tutela del
rilevante patrimonio archeologico rinvenuto nel sito. Il suddetto
programma ha l'obiettivo di rispettare le prescrizioni
archeologiche da un lato e dall'altro di ottimizzare le tempistiche
di realizzazione. Una delle azioni è la realizzazione dei due lotti
prioritari, costituenti la variante a stralcio del progetto
esecutivo (fase 3), consistenti rispettivamente nella realizzazione
del collegamento sanitario interrato in viale Ginevra, con
contestuale rilievo delle testimonianze archeologiche, e nei lavori
di scavo archeologicamente assistiti nell'area di ampliamento
ospedaliero. L'altra è l'avvio del procedimento di revisione
progettuale della fase 3 di realizzazione dell'ampliamento a est
della sede ospedaliera, coerentemente con quanto previsto dal DEFR
in merito alla necessità di contemperare le rinnovate esigenze
sanitarie e quelle di tutela del patrimonio archeologico.
Il cronoprogramma in allegato, approvato con la suddetta
delibera, prevedeva l'inizio dei lavori del primo lotto ad aprile
2017, del secondo lotto a settembre 2017 e del terzo lotto a
gennaio 2019. Con riferimento a questo cronoprogramma, la COUP
comunica che nel mese di maggio, anziché nel mese di aprile, i
primi lavori di spostamento fognatura, propedeutici all'avvio del
lavoro del primo lotto della fase 3, di sotto attraversamento di
viale Ginevra e di contestuale rilievo delle testimonianze
archeologiche, venivano aggiudicati al raggruppamento temporaneo
COGEFA di Torino e AKHET di Roisan in data 24 luglio. La gara per
l'aggiudicazione del secondo lotto verrà avviata invece nel mese di
settembre, con un ritardo di tre mesi dall'inizio dei lavori
rispetto al cronoprogramma approvato; si tratta di piccoli
ritardi.
La questione invece che in questa fase sta ponendo delle
difficoltà e che è anche alla base della fase dell'ascolto -
l'intenzione è quella di restituire alla V Commissione innanzitutto
e alla Giunta le informazioni definitive per compiere le scelte che
portino avanti il percorso tracciato - è come arrivare alla
revisione progettuale, che è il problema più importante. C'è stata
una prima riunione il 27 gennaio 2017 di un gruppo di lavoro
composto da COUP, RAVA, azienda e Soprintendenza. In tale riunione
si si era deciso di procedere, nel rispetto dei vincoli e degli
obiettivi principali della programmazione esistente, con il
supporto degli specialisti in progettazione, a valutare la
fattibilità delle diverse possibili soluzioni. Anche in
quest'ottica la COUP nel mese di marzo, su indicazione del legale
della stessa società e dell'Avvocatura regionale, ha avviato il
procedimento per l'interruzione del contratto con i progettisti ai
quali era stata aggiudicata la progettazione preliminare,
definitiva ed esecutiva: il gruppo CSPE di Firenze. Tale scelta
deriva dal fatto di ottemperare alle nuove norme nazionali in
materia di appalti che risultano molto più stringenti rispetto al
verificarsi di impatti sostanziali sui progetti, come quelli
derivanti dal ritrovamento archeologico. A seguito delle
controdeduzioni dei progettisti e dell'avvio del procedimento da
parte della COUP, insieme ai legali si è deciso di richiedere un
parere preventivo all'ANAC (Autorità nazionale anticorruzione) per
capire se si può procedere con questa società di progettazione o se
va cambiata, per arrivare alla revisione progettuale. Il parere è
in corso di formalizzazione e l'ANAC avrà trenta giorni per
esprimersi al riguardo. Questo passaggio evidentemente è cruciale,
perché se si procederà con la stessa società di progettazione, non
ci sarà bisogno di avviare un nuovo bando di progettazione,
altrimenti evidentemente i termini si allungheranno.
Detto questo, alcune notizie sulle somme spese fino ad oggi.
Sulla progettazione preliminare 1 milione 62 mila euro; la fase 1
(cunicolo di via Roma) 1 milione 542euro; la fase 2 (scavo
archeologico) 2 milioni 325 mila euro; la fase 3 (ampliamento a
est) 4 milioni 659 mila euro; poi ci sono una serie di altri
procedimenti per 1 milioni 332mila euro. A queste somme, il cui
totale è intorno agli 11 milioni di euro, vanno aggiunte quelle
previste per la variante fase 3, che è già aggiudicata per circa 1
milione di euro. La restante spesa: il programma COUP prevedeva per
la realizzazione dell'ospedale 135 milioni di euro, quindi i 123
milioni di euro fanno parte del programma 2018/2022. Se vogliamo, a
queste spese ci sarebbero da aggiungere le spese di funzionamento
della società.
Alle domande "per avere indicazioni circa il processo di
partecipazione" e "se vi è l'intenzione di coinvolgere nel processo
di partecipazione e condivisione degli obiettivi anche il Consiglio
Regionale attraverso i suoi organismi istituzionali", evidentemente
la risposta è sì. Anche perché una scelta così importante, in una
fase così importante di questo investimento, non può che prevedere
un'ampia partecipazione e un confronto con gli organi del
Consiglio, ma - ripeto - anche con la cittadinanza, anche con
quelle componenti che hanno sostenuto le tesi che ritenevano
opportune rispetto a questo investimento, che è centrale per il
futuro della nostra organizzazione sanitaria. Quindi da parte mia e
del Governo c'è l'ampia disponibilità a rendere, entro il mese di
settembre, informazioni rispetto alla possibilità di procedere alla
variante, ma anche rispetto a quello che ritengo un elemento di
grande importanza. Ancora oggi si sostiene, o comunque rimane non
esplorata definitivamente, la possibilità di adeguare il corpo
esistente dell'ospedale, per far sì di evitare un ampliamento così
importante dall'altra parte di viale Ginevra. Abbiamo dato incarico
internamente alle strutture dell'azienda (vedremo se sarà il caso
di supportarlo), per capire cosa vuol dire eseguire l'adeguamento
antisismico - lascio perdere la prevenzione degli incendi, la
gestione dell'energia e tutto il resto - e per avere un valore
complessivo in termini economici, ma anche una valutazione
complessiva in termini tecnici se questa è sostenibile, perché si
possa infine avere la certezza che quello che si sta facendo ha una
sua validità e sostenibilità in termini economici e finanziari, e
non rimanga il dubbio che si poteva fare qualche cosa di diverso,
rispetto a un'operazione così impattante in termini finanziari.
Pertanto a settembre avremo questi e altri elementi, compresa
una valutazione dei metri cubi che andranno portati nel nuovo
ospedale o eventualmente in altre scelte, lo spostamento
innanzitutto del Beauregard per arrivare all'unico presidio
ospedaliero e la valutazione finanziaria, perché oggi il programma
finanziario non è sostenuto né dal bilancio in essere, né da un
programma di investimento speciale, perché alcune delle scelte
fatte sono poi state riviste per sostenere altri programmi di
investimento. Tali questioni dovranno trovare una valutazione
finale da parte nostra, con la variante progettuale e le
valutazioni che ho elencato, di modo che la politica, almeno questa
consiliatura, chiuda definitivamente in termini di decisione
rispetto al futuro. Da parte mia c'è la disponibilità a rendere
tutte le informazioni del caso e a continuare la discussione
coinvolgendo gli organi competenti, innanzitutto la V Commissione,
nelle valutazioni finali di quanto deciso.
Dalle ore 12:35 assume la presidenza il presidente
Rosset
.
Rosset (Presidente) -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Bene che lei si sia preso
qualche minuto in più, perché è un po' che non parliamo di questo
tema, anche con una proiezione politica di visione.
Intanto bene che lei si renda disponibile a venire in
Commissione: può anche autoinvitarsi nel senso che la V Commissione
è disponibile ad accogliere chiunque voglia fornire delle
delucidazioni. Quindi la aspettiamo con ansia per venire a
raccontarci ulteriori dettagli rispetto a un tema che, da come lei
lo ha esposto in questi dodici minuti e mezzo, mi pare non veda
grandi progressi.
Lei ha parlato di ritardi, di problemi, ha detto che bisognerà
sentire la popolazione, perché è un tema divisivo anche per la
politica: io temo che su questo argomento - lei su questo secondo
me è un po' troppo ottimista - questa consiliatura chiuderà. Questo
è un tema che non chiude da quarant'anni ed è un tema fortemente
divisivo, perché purtroppo si parla tanto, si spendono tanti soldi,
ma alla fine non si arriva mai a un risultato concreto; ci si
limita a rappezzare qua e là, a fare degli interventi. Questo lo
dico senza accusare nessuno, perché guardate che su questo tema è
dagli anni Settanta che ogni assessore che arriva, di qualsiasi
colore o forza politica, pone le mani e mette il proprio
imprinting
. Come dicevo prima, questa non è una questione
del singolo assessore, perché chi se lo ricorda lo studio Quaranta
dell'assessore Beneforti o l'ampliamento dell'assessore Vicquéry.
Alla fine rimane o l'ampliamento o la mancata esecuzione di una
ristrutturazione.
Il problema è che oggi, solo per questa prima fase di scavi
archeologici, abbiamo speso di più di quanto la settimana prossima
discuteremo in termini di variazione di bilancio. Siamo già a oltre
12 milioni di euro, con una prospettiva di ascolto, di eventuale
rinvio e quant'altro, con un'ipoteca di 135 milioni di euro che
lei, Assessore, credo onestamente potrà dire non siano e non
saranno quelli sufficienti a ottemperare ai costi e agli impegni,
perché da quarant'anni a questa parte ogni volta che si mette mano
sull'ospedale, magicamente si raddoppiano le spese. Questo ospedale
ha veramente la capacità di raddoppiare i costi e le spese
preventivate. Lo stiamo vedendo, perché a causa di questi servizi
abbiamo già dovuto investire ulteriori soldi.
Tra l'altro, lei ha citato la COUP e magari un giorno facciamo
un ragionamento su questa società, perché siccome io ho delle mie
fisse, come il collega Bertin e qualcun altro, sono andato a vedere
il sito internet e come al solito mi sembra che la trascrizione dei
bilanci sia ferma al 2015 e non sono indicati gli organi di
vertice. Una società ha un senso se è efficiente, se è utile a
produrre risultati concreti e soprattutto se serve a migliorare
l'efficacia, altrimenti io la invito a ragionare in altri termini.
Considerato tra l'altro che mentre prima poteva avere senso, perché
erano più lasse le possibilità di muoversi all'interno delle
procedure, oggi tra pronunciamenti dell'autorità anticorruzione,
irrigidimenti rispetto agli appalti e via dicendo, probabilmente
una società che acceleri un processo che non sappiamo né quando
comincerà, né quando finirà, è bene che comunque vada ragionata una
sua eventuale revisione.
Non so come lei intenda fare questo ascolto e questa
partecipazione della cittadinanza. Sarebbe opportuno capire prima
quali sono le direttive e le direttrici politiche, in modo tale da
andare a rappresentare alle persone quantomeno delle alternative,
perché altrimenti andiamo a raccontare cosa è stato fatto fino a
ora, ma non siamo in grado di raccontare che cosa intendiamo fare
per il prossimo futuro. Io ripeto, ho il sospetto che chi verrà
dopo di noi si ritroverà qua per altri cinque anni a parlare di
ospedale nuovo o ristrutturato. Qui lo dico: probabilmente avessimo
dodici/quindici anni fa costruito un nuovo ospedale, oggi
ragioneremo probabilmente di argomenti relativi alla manutenzione
del nuovo ospedale e non di quando partirà la ristrutturazione del
vecchio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK