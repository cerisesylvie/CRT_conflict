Consiglio Regionale della Valle d'Aosta - Oggetto del Consiglio n. 3988 del 30 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3988 del 30 novembre 1992 - Resoconto
OGGETTO N. 3988/IX Riapprovazione, ai sensi dell'ultimo comma
dell'articolo 31 dello Statuto speciale, della legge regionale:
"Autorizzazione di spesa per servizi di telecomunicazione e
radiodiffusione avanzati, "progetto Valle d'Aosta Cablata" rete
ottica e sistemi televisivi regionali".
Presidente
Prima di dare la parola al Vicepresidente
Trione, rammento che, trattandosi di riapprovazione, si vota la
modifica all'articolo 5 e poi il testo nel suo insieme.
Do la parola al Vicepresidente Trione.
Trione (DC)
Semplicemente per dire che non si tratta
di una relazione sulla legge, ma è una riapprovazione fatta in
prima Commissione, per cui credo che, salvo la piccola modifica
all'articolo 5, la legge era già stata approvata e non credo di
dover aggiungere niente a quanto già era stato detto.
Presidente
Ci sono altri interventi in sede di
discussione generale?
Allora possiamo mettere in votazione, se non ci sono altri
interventi, la modifica dell'articolo 5, così come espressa nella
relazione a pagina 2, della quale do lettura.
Articolo 5 (Sistemi televisivi regionali)
1. I sistemi televisivi regionali, di cui all'articolo 1,
consistono in sistemi di servizi della "RAI, Radiotelevisione
italiana" e di altri enti e società in possesso delle concessioni e
autorizzazioni previste dalla legge 6 agosto 1990, n. 223
"Disciplina del sistema radiotelevisivo pubblico e privato" e dal
decreto legislativo 22 febbraio 1991, n. 73 "Disposizioni relative
agli impianti di diffusione sonora e televisiva via cavo".
Presidente
Possiamo passare a votazione.
Esito della votazione:
Presenti, votanti e favorevoli: 28
Il Consiglio approva all'unanimità la modifica dell'articolo
5.
Passiamo ora alla votazione della legge nel suo complesso.
Esito della votazione:
Presenti, votanti e favorevoli: 28
Il Consiglio approva nel testo che segue:
Articolo 1 (Oggetto e scopo)
1. La Regione Valle d'Aosta è autorizzata ad effettuare spese
per studi, progetti, consulenze, iniziative, interventi,
partecipazioni, infrastrutture, attrezzature, impianti, servizi,
centri di gestione dei servizi, e altre spese necessarie per
provvedere, nel rispetto della riserva, delle norme e delle
competenze dello Stato e dei suoi concessionari, alla promozione,
alla organizzazione, alle progettazioni, alla realizzazione e alla
gestione del piano di implementazioni, strutture e servizi, di cui
al vigente Piano regionale integrato dei trasporti e dei sistemi di
comunicazione (PRIT-COM), e costituito da sistemi di
telecomunicazione e radiodiffusione avanzati, sistemi televisivi
regionali, rete ottica regionale e, complessivamente, dal progetto
denominato "Valle d'Aosta cablata con fibre ottiche".
2. la realizzazione e la gestione dei servizi di cui al comma
uno, ove del caso e ove richiesto dalla legge, avvengono, a seguito
delle competenti autorizzazioni, mediante convenzioni con le
società di interesse regionale e altre aventi, secondo le norme e
le attribuzioni di legge, la titolarità delle concessioni in
materia di telecomunicazioni, radiodiffusione e servizio pubblico
radiotelevisivo.
Articolo 2 (Progetto "Valle d'Aosta cablata")
1. Il progetto "Valle d'Aosta cablata con fibre ottiche" di cui
all'articolo 1, consiste essenzialmente:
a) nell'adeguare le strutture e le infrastrutture della Valle
d'Aosta al processo evolutivo in atto nella telecomunicazione
europea;
b) nel preparare le mentalità e gli operatori, le tecniche e le
condizioni di lavoro al processo evolutivo in atto in Europa nel
settore delle telecomunicazioni;
c) nel realizzare una rete regionale di infrastrutture di
comunicazione in tecnologia avanzata, che consenta l'offerta di
servizi innovativi integrati, quale condizione necessaria allo
sviluppo dell'intero sistema economico e sociale valdostano;
d) nell'attivare un centro per la gestione e la diffusione di
servizi e funzioni in grado di soddisfare le esigenze dell'utenza
pubblica e privata nei vari settori.
Articolo 3 (Rete ottica regionale)
1. La rete ottica regionale, di cui all'articolo 1, che
costituisce il primo esperimento pilota in Italia ad estensione
regionale, consente di offrire servizi telematici e videomatici
avanzati e di qualificare le strutture economiche, sociali,
sanitarie, culturali e turistiche della Valle d'Aosta.
2. La rete ottica è articolata in tre fasi:
a) collegamento in fibra ottica Torino-Aosta-Chamonix e Martigny
per le connessioni nazionali e internazionali;
b) collegamento graduale dell'asse ottico di fondo valle con i
territori comunali della regione;
c) realizzazione del velo ottico della città di Aosta e dei
principali comuni.
3. La rete è suddivisa in rete di trasporto, per il collegamento
delle centrali locali, e in rete di distribuzione, per i
collegamenti tra una determinata centrale locale e gli utenti che
ad essa fanno capo.
Articolo 4 (Servizi di telecomunicazione e radiodiffusione
avanzati)
1. I servizi di telecomunicazione e di radiodiffusione avanzati
di cui all'articolo 1, che costituiscono il Sistema di
comunicazione e informazione regionale, riguardano tutti i tipi di
servizio vocale, telematico e videomatico e consistono, tra
l'altro, in:
a) trasmissione dati a bassa, media, alta velocità;
b) videoconferenza e videotelefonia;
c) trasferimento di immagini ad alta velocità;
d) videosorveglianza;
e) accesso e interconnessione dei centralini telefonici privati
dislocati presso sedi lontane;
f) facsimile digitale ad alta velocità.
2. Fanno parte, tra l'altro, dei servizi il controllo e la
videosorveglianza dei trasporti e del traffico nelle strade e
autostrade, il rilevamento ambientale e meteorologico, la
teledidattica, la telemedicina, il telesoccorso, il videotex
regionale per gli utenti dei trasporti, i servizi per le
amministrazioni pubbliche, le banche, gli alberghi e il turismo in
genere, gli ospedali e poliambulatori, la grande distribuzione, il
teleaddestramento, il telelavoro, la trasmissione di immagini e
dati, le interconnessioni e condivisione dati.
Articolo 5 (Sistemi televisivi regionali)
1. I sistemi televisivi regionali, di cui all'articolo 1,
consistono in sistemi di servizi della "RAI, Radiotelevisione
italiana" e di altri enti e società in possesso delle concessioni e
autorizzazioni previste dalla legge 6 agosto 1990, n.223
"Disciplina del sistema radiotelevisivo pubblico e privato" e dal
decreto legislativo 22 febbraio 1991, n.73 "Disposizioni relative
agli impianti di diffusione sonora e televisiva via cavo".
Articolo 6 (Azioni e servizi connessi)
1. Il finanziamento autorizzato delle spese, di cui all'articolo
1, concerne le azioni correlate al progetto "Valle d'Aosta cablata"
finalizzate ai seguenti obiettivi:
a) l'istituzione di un asse e di un sistema di interscambio,
collegamento e integrazione con i centri e le aree tecnologiche
delle regioni e dei Paesi confinanti;
b) l'istituzione di un foro televisivo pubblico di ricezione
permanente delle televisioni europee e intercontinentali per scopi
informativi, culturali, didattici e, in generale, di comunicazione
e di formazione;
c) l'attuazione dei programmi comunitari di telecomunicazioni e
di tecnologie dell'informazione:
d) la realizzazione di un progetto-pilota di servizi informativi
norma-lizzati sull'ambiente e sul territorio e di uno sui servizi
informativi ai cittadini con accesso telematico distribuito e
facilitato da sistemi semplici di interfacciamento e
interrogazione, in collaborazione con il Dipartimento della
funzione pubblica della Presidenza del Consiglio dei Ministri;
e) l'attuazione del sistema comunitario di sicurezza,
informazione e circolazione stradale (INSIS);
f) la realizzazione del piano "Controllo centralizzato del
traffico".
2. Il finanziamento autorizzato delle spese, di cui all'articolo
1, concerne anche l'organizzazione e il funzionamento del centro
servizi in grado di gestire i sistemi di telecomunicazione e
radiodiffusione avanzati e sistemi televisivi, indicati negli
articoli 4 e 5, e un sistema radio in isofrequenza per l'ascolto
lungo gli assi stradali, coordinando gli apporti ed i servizi allo
scopo previsti, a mezzo convenzioni, delle società di
telecomunicazione "SIP" e "SIRTI", della società "RAI -
Radiotelevisione italiana", della società regionale "IN.VA.", di
altri enti pubblici e società interessati alla rete regionale
ottica integrata di comunicazione a larga banda e ai servizi
innovativi compresi quelli a onda stretta, con la collaborazione
operativa del Servizio elaborazione dati della Presidenza della
Giunta regionale e dell'Ufficio regionale della Protezione civile
dell'Assessorato dell'agricoltura, forestazione e risorse naturali
e con la consulenza del Comitato regionale per i servizi
radiotelevisivi di cui alla legge 6 agosto 1990, n.223, "Disciplina
del sistema radiotelevisivo pubblico e privato".
Articolo 7 (Entità delle spese)
1. Ai fini di cui agli articoli 1, 2, 3, 4, 5 e 6, viene
stanziata la somma di lire 990 milioni ripartita secondo il piano
finanziario seguente:
a) lire 300 milioni a carico dell'esercizio finanziario
1992;
b) lire 300 milioni a carico dell'esercizio finanziario
1993;
c) lire 390 milioni a carico dell'esercizio finanziario
1994.
Articolo 8 (Attuazione e organi)
1. La Giunta regionale è autorizzata ad adottare i provvedimenti
e gli atti amministrativi e tecnici necessari alle spese per quanto
indicato negli articoli 1, 2, 3, 4, 5 e 6 e, in particolare, a
conferire gli incarichi per studi, progetti e consulenze; a
predisporre e definire convenzioni e accordi di collaborazione e di
programma con enti e società di interesse nazionale, società
concessionarie nei settori delle telecomunicazioni, della
radiodiffusione e dei servizi radiotelevisivi e di altre società
qualificate per l'esecuzione di infrastrutture, impianti e servizi
nelle stesse materie; ad assegnare gli incarichi, le forniture e i
lavori relativi, scegliendo la formula
di aggiudicazione meglio rispondente all'amministrazione e alle
esigenze del settore secondo quanto consentito dalle leggi vigenti
in materia di infrastrutture, di impianti e di servizi di
telecomunicazione e radiotelevisione nazionali ad uso pubblico e
iniziative correlate.
2. Il Servizio della comunicazione e trasporti dell'Assessorato
all'ambiente, territorio e trasporti, nell'ambito del quale sono
istituite e predisposte le funzioni, attività e strutture del
centro di coordinamento servizi di cui al comma due dell'articolo 6
e del Comitato regionale dei servizi radiotelevisivi di cui
all'articolo 7 della legge 6 agosto 1990, n. 223, "Disciplina del
sistema radiotelevisivo pubblico e privato", provvede, anche in
applicazione del Piano regionale integrato dei trasporti e dei
sistemi di comunicazione e ai sensi dell'articolo 2 della legge
regionale 29 gennaio 1988, n.11 (Modifiche ed integrazioni alle
leggi regionali 21 maggio 1985, n.35, sull'ordinamento dei servizi
regionali e sullo stato giuridico del personale, e 15 luglio 1982,
n.32, sulla disciplina del settore dei trasporti), agli adempimenti
attuativi delle iniziative e delle azioni di cui alla presente
legge, controllandone e dirigendone il corretto svolgimento verso
le finalità previste, in rispondenza alle disposizioni delle leggi
specifiche e delle direttive comunitarie del settore.
Articolo 9 (Disposizioni finanziarie)
1. L'onere derivante dall'applicazione della presente legge,
valutato in complessive lire 990 milioni e ripartito secondo il
piano finanziario di cui all'articolo 7, grava sul capitolo 67830
del bilancio di previsione della Regione per l'anno 1992 e sui
corrispondenti capitoli dei futuri bilanci.
2. Alla copertura dell'onere di cui al comma uno si
provvede:
a) per l'anno 1992 mediante utilizzo della somma di lire 300
milioni dallo stanziamento iscritto al capitolo 69000 a valere
sull'apposito accantonamento (cod. B. 2.1.) previsto nell'allegato
n.8 del bilancio di previsione della Regione per l'anno 1992;
b) per gli anni 1993-1994, mediante utilizzo, per lire 690
milioni, delle risorse disponibili iscritte al capitolo 69000 del
bilancio pluriennale 1992-1994.
3. A decorrere dal 1993 eventuali rimodulazioni delle quote
annuali di spesa che si dovessero rendere necessarie saranno
apportate con legge di bilancio ai sensi dell'articolo 17 della
legge regionale 27 dicembre 1989, n.90 come modificato
dall'articolo 3 della legge regionale 7 aprile 1992, n.16, recante
"Norme in materia di bilancio e di contabilità generale della
Regione autonoma Valle d'Aosta".
Articolo 10 (Variazioni di bilancio)
(...Omissis...)
Articolo 11 (Urgenza)
1. La presente legge è dichiarata urgente ai sensi del comma tre
dell'articolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK