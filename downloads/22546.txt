Consiglio Regionale della Valle d'Aosta - Oggetto del Consiglio n. 2069 del 13 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2069 del 13 luglio 2006 - Resoconto
OGGETTO N. 2069/XII - Approvazione di risoluzione:
"Sottoposizione all'ARSS del problema transitorio legato alle
disposizioni relative al part-time".
Risoluzione
Ricordato che con la legge regionale n. 34/2005 la
percentuale del lavoro a tempo parziale per i dipendenti del
comparto unico è stata abbassata dal 25% al 20% della dotazione
organica nell'ambito di ciascuna posizione lavorativa;
Verificato che - come risulta dalla D.g. n. 1677/2006 - la
pura applicazione di tale norma ha comportato il diniego della
richiesta di part-time a 35 persone che ne avevano fatto
richiesta;
Appreso che per 26 di queste persone la richiesta di
part-time è dettata dall'esigenza di far fronte ad impegni
familiari;
Riconoscendo nel part-time uno strumento utile per favorire
la conciliazione tra impegni professionali e impegni di cura, che
bene si inserisce nell'insieme delle politiche regionali a favore
della famiglia;
Avendo appreso dal Presidente della Regione che sono già
state fornite all'A.R.R.S. indicazioni per avviare, nell'ambito
della contrattazione collettiva, procedure per definire modalità di
accesso al part-time fino ad un limite del 25%, e per indirizzare
l'uso di tale strumento alle effettive esigenze familiari;
Ritenendo tuttavia che tale procedura non potrà dare una
risposta positiva nell'immediato alle persone che si sono viste
negato il part-time;
Il Consiglio regionale
Impegna
Il Presidente della Regione a sottoporre nella direttiva
all'ARRS il problema transitorio, in modo che si dia al più presto
una riposta alle famiglie delle/dei dipendenti, ai quali, con
l'atto deliberativo n. 1677/2006, è stato negato il
part-time.
F.to: Squarzino Secondina - Fontana Carmela - Viérin Adriana
- Lavoyer - Frassy - Viérin Marco.
Presidente
- La parola alla Consigliera Squarzino
Secondina.
Squarzino (Arc-VA)
- Con questa risoluzione si vuole dare
risposta a un problema di cui ieri avevamo già discusso in
Consiglio e che stamani è stato esaminato nella Conferenza dei
Capigruppo. Per quanto riguarda il part-time, per legge regionale è
stata fissata la quota del 20%, che vale fino al 31 dicembre 2006.
L'applicazione di questa normativa ha di fatto creato problemi a
una serie di persone. Ora il Presidente della Regione ha
individuato l'ambito della contrattazione collettiva, l'ARSS, in
cui affrontare il tema del part-time che, a suo avviso, dovrebbe
portarsi dal prossimo anno di nuovo al 25%. Resta il problema di
queste 26 persone che si sono trovate con la normativa appena
attuata e che non hanno potuto avere il part-time e che
probabilmente rientreranno nella nuova normativa che l'ARSS sta
individuando per tutti. Come fare in questi mesi? C'è un impegno
preciso da parte del Presidente di sottoporre all'ARSS il problema
di questo momento transitorio, che penalizza 26 persone, che hanno
famiglia, che hanno problemi chiari a cui dare una risposta. Qui
avrei preferito mettere dei dati precisi e dei termini, avrei
voluto precisare meglio entro quanto dare una risposta; capisco che
in questo momento non è possibile definire una data, prendo atto di
tale impegno che è stato preso dal Presidente della Regione, un
impegno che tutti i Capigruppo presenti in questo Consiglio, quindi
tutti i movimenti condividono ed è che al più presto sia data una
risposta alle esigenze delle famiglie di quei dipendenti che con
l'applicazione della legge attualmente in vigore non hanno visto
riconosciuto la loro richiesta di part-time per seguire impegni
familiari. Accettiamo quindi l'impegno del Presidente e osiamo
chiedere che vi sia un sollecito rispetto all'ARSS affinché al più
presto sia data una risposta a queste persone.
Presidente
- La parola al Consigliere Cesal.
Cesal (UV)
- Era per esprimere a nome del gruppo "Union
Valdôtaine" il voto favorevole a questa risoluzione, che è stata
firmata da un nostro rappresentante, abbiamo delegato la collega
Viérin in quanto elemento femminile, quindi più sensibile a questo
particolare tipo di problema.
Stamani ho partecipato con un certo disagio all'incontro
richiesto da una rappresentanza di lavoratori interessati al
part-time, perché mi è sembrato di partecipare a una riunione in
cui era presente una certa "lobby", che stava svolgendo una sorta
di "lobbying" preventiva, perché addirittura qualcuno non mi
risulta danneggiato nella situazione attuale, ma non vorrebbe
essere danneggiato con l'inizio della nuova procedura che verrà
avviata comunque con il mese di ottobre 2006 per il 2007. Si tratta
di una procedura anomala, che spero non prenda piede in questo
consesso, perché ritengo che l'iniziativa di stamani abbia
delegittimato la legittima rappresentanza dei lavoratori, che sono
i sindacati. Se ci mettiamo ad ascoltare tutti quelli che hanno
delle situazioni particolari da rappresentare, non ne usciremo più.
Inviterei quindi chi di dovere in una situazione del genere di
rifiutare d'ora in poi iniziative che vanno in questa direzione,
perché non credo che il Consiglio regionale possa rappresentare una
specie di "lobby" più o meno interessata.
Sul discorso del part-time, da un punto di vista sociale,
condivido pienamente tale istituto, devo dire però che questo
rappresenta anche una fonte di inefficienza della pubblica
amministrazione, quindi va regolato in modo che non possa
costituire degli abusi per i lavoratori. Quando ci sono delle
situazioni familiari particolari che devono avere una risposta è
giusto che il part-time venga attivato, ma non può servire a
qualcuno per mantenere un piede nella pubblica amministrazione, un
posto di lavoro sicuro in cui poter rientrare nel caso in cui
determinate situazioni della vita cambino. Dico che intanto non
deve diventare un istituto che dura per tutta la vita lavorativa,
se non in casi specifici, ma deve essere regolato da un punto di
vista sindacale in maniera che vengano valutate pienamente le
effettive esigenze delle famiglie o delle persone che richiedono il
part-time, altrimenti cadiamo in una situazione di privilegio e
credo che un compito di un pubblico amministratore sia proprio
quello di evitare che si vengano a creare delle situazioni di
privilegio, soprattutto in questo momento in cui vi sono situazioni
in cui effettivamente tali privilegi non vengono assolutamente
mantenuti.
Esprimo il mio voto favorevole con un invito al Presidente
Caveri di attivarsi in maniera tale che l'istituto del part-time
venga affrontato da parte delle organizzazioni sindacali e da parte
dell'ARSS in maniera che possa rispondere alle effettive esigenze
delle famiglie, ma che non possa costituire qualcosa di
particolarmente privilegiato per chi vi ricorre senza motivi
particolari.
Presidente
- La parola al Presidente della Regione,
Caveri.
Caveri (UV)
- Anzitutto non si può non apprezzare lo
spirito paterno e anche un po' materno del Capogruppo Cesal, che
stamani è rimasto colpito anche dalle bellezze di alcune delle
impiegate che hanno presentato la problematica. A parte gli
scherzi, perché il tema è molto serio, credo che la collega
Squarzino, se avrà tempo, potrà rileggere la registrazione del mio
intervento sul part-time di ieri e vedrà che, in un momento non
sospetto e ben prima di questo eccentrico incontro di stamani con
la rappresentanza, avevo già detto che nella direttiva all'ARSS ci
sarebbe stata la richiesta di vedere se è possibile trovare una
soluzione transitoria; quindi vedrà che io questa cosa l'avevo già
detta.
Accedo volentieri alla proposta, perché qui si dice "trovare una
risposta", che poi la risposta sia positiva o negativa lo vedremo
sulla base della contrattazione che l'ARSS svolgerà, ma vorrei dire
che questo dialogo e questa discussione che abbiamo fatto anche in
altre sedi sul part-time è opportuna, perché, al di là delle
posizioni che ciascuno ha, esiste un condiviso senso di trovare una
soluzione per il part-time che sia considerata più equa di quanto
sia oggi.
Presidente
- La parola al Consigliere Sandri.
Sandri (GV-DS-PSE)
- Il tema è importante ed ha trovato
in questa risoluzione il contributo di molti, quindi non ci si può
che associare alla volontà di avere una particolare attenzione per
questo tipo di problematica, quindi condivido pienamente sia
l'intervento paterno del Capogruppo Cesal, sia l'intervento del
Presidente Caveri. Volevo però fare un'osservazione critica sul
metodo con cui abbiamo affrontato questa problematica. Se è così
importante, come tutti crediamo, forse sarebbe meglio affrontarla
in termini e in modi diversi, non con una risoluzione
"rappiccicata" su un incontro fatto in qualche maniera all'ultimo
punto del Consiglio... se su questi temi noi ci crediamo, forse è
bene che vengano presentate delle normali interpellanze,
interrogazioni e mozioni, dei provvedimenti di legge e iniziative
di altro genere, ma che testimoniano che queste non sono cose
dell'ultimo minuto, ma sono cose che vengono fuori dal "profondo"
del Consiglio. Faccio un invito a tutti noi, a me stesso e agli
altri: la risoluzione sia uno strumento usato per contingenze
momentanee, mentre su problemi che non sono di ieri, ma che sono
"consecutivi" forse è meglio utilizzare altro tipo di
strumenti.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 26
Il Consiglio approva all'unanimità.
Presidente
- Con questo punto esauriamo i nostri
lavori.
La seduta è tolta.
---
La réunion se termine à 18 heures 50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK