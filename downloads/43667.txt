Consiglio Regionale della Valle d'Aosta - Oggetto del Consiglio n. 888 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 888 del 23 settembre 2021 - Resoconto
OGGETTO N. 888/XVI - Reiezione di mozione: "Impegno a
prevedere una riduzione della tassa per l'abilitazione
all'esercizio venatorio per la stagione 2022/2023 in proporzione
alla sospensione dovuta alle misure anti Covid-19".
Bertin (Presidente) -
Punto n. 49. Per l'illustrazione
della mozione, il consigliere Ganis.
Ganis (LEGA VDA) -
Le misure adottate dal Governo
italiano per contrastare l'epidemia da Covid-19 hanno avuto
ricadute anche sul mondo venatorio, infatti le norme restrittive
imposte nel regolamentare l'attività venatoria - dapprima sospesa e
successivamente fortemente limitata nelle Regioni caratterizzate
come rosse o arancioni - hanno contribuito a limitare l'attività
venatoria da parte dei cacciatori per tutta la stagione
2020/2021.
I dati dimostrano che i capi abbattuti durante la caccia di
selezione nell'anno 2020 in piena pandemia sono inferiori del circa
65% rispetto all'anno precedente.
Bisogna ricordare che l'attività venatoria, svolta nel rispetto
di tutte le normative vigenti, rappresenta uno strumento utile non
soltanto ad arginare i danni provocati a colture e allevamenti
dalla fauna selvatica, ma è di utilità alla tutela dell'agricoltura
e di tutto il territorio valdostano e ha come scopo fondamentale
contenere e gestire una determinata specie selvatica.
Infatti, a seguito di censimenti e stime relative al numero di
capi selvatici presenti e al loro impatto nell'ambiente tramite dei
piani di abbattimento, viene conservata ed equilibrata la
popolazione degli animali selvatici in una determinata area,
altrimenti impossibile da realizzare in un ambiente antropizzato
come il nostro.
Detto questo, la finalità di questa mozione è ricordare che i
cacciatori valdostani, durante la stagione venatoria 2020/2021,
sono stati limitati nello svolgere la loro attività ma, nello
stesso tempo, hanno dovuto pagare in egual modo la tassa di
concessione regionale per l'anno 2021/2022 per un importo di euro
168.
Ricordiamo che questa tassa regionale è regolamentata dalla
legge del 27 agosto del 1994, la n. 64, e che va versata all'inizio
della stagione venatoria. Un piccolo esempio arriva dalla Regione
Sicilia, in cui per la stagione venatoria in corso la suddetta
tassa di concessione è stata limitata del 50%.
In base a queste considerazioni, il Consiglio regionale impegna
a prevedere nell'ambito della definizione del bilancio di
previsione 2022/2025 la riduzione della suddetta tassa per la
stagione venatoria 2022/2023, proporzionalmente calcolata tenendo
conto del numero di giorni in cui nella stagione venatoria
2020/2021 la caccia è stata interrotta.
Presidente -
Consigliere Manfrin ne ha facoltà.
Manfrin (LEGA VDA) -
A completamento della presentazione
della mozione da parte del collega Ganis, che ringrazio ovviamente
per l'iniziativa, solo per fornire qualche dato ulteriore in più.
Come sappiamo, il mondo dell'associazionismo venatorio italiano
rappresenta sicuramente una realtà economica molto importante per
il nostro Paese e anche per la nostra regione: sono indicativamente
100 mila gli addetti che gravitano a vario titolo nel settore e
l'attività venatoria rappresenta uno strumento che non è soltanto
utile ad arginare i danni provocati dalla fauna selvatica alla
coltura e agli allevamenti, ma è anche a difesa dell'agricoltura e
direi anche più in generale rispetto alla difesa e tutela del
territorio.
Un settore, quello della caccia, che appunto ha come molti altri
subito le conseguenze delle chiusure imposte dall'emergenza
sanitaria; una chiusura che però obiettivamente - peraltro anche
questa come tante altre - appare inspiegabile visto che la caccia è
un'attività che si pratica in quasi totale isolamento e in spazi
ampi e lontani dai centri abitati. Tra l'altro questo stop è
risultato in assoluto contrasto con le decisioni assunte da gran
parte degli altri Stati dell'Unione Europea, tra cui Austria,
Belgio e Germania, che hanno invece permesso nel frattempo che
l'attività venatoria proseguisse nonostante le chiusure. Oltre allo
stop, i cacciatori italiani hanno dovuto anche subire una beffa
perché per l'anno 2020/2021 - come sappiamo e come giustamente ha
ricordato anche il collega Ganis visto che si versa la quota
chiaramente all'inizio della stagione -hanno dovuto provvedere al
regolare versamento delle somme necessarie allo svolgimento di
questa attività venatoria, nonostante poi abbiano vissuto questa
stagione fortemente ridimensionata; sappiamo benissimo, e credo che
le cifre che il collega Ganis ha fornito lo dicano in maniera
netta.
Per queste ragioni, soprattutto a livello nazionale, ci eravamo
fatti parte di un'iniziativa, in Senato, a prima firma del senatore
Francesco Bruzzone - che sicuramente il mondo della caccia
conoscerà molto bene - era stato presentato un ordine del giorno
per chiedere al Governo di adottare un primo provvedimento che
fosse utile per compensare i disagi subiti dalle misure di
restrizione imposte dal Governo per fronteggiare l'emergenza
sanitaria da Covid-19, stabilendo, come abbiamo riportato, una
sostanziosa riduzione della tassa di concessione governativa per la
prossima stagione venatoria.
Il Parlamento di allora però purtroppo questo ordine giorno non
lo poté analizzare né votare, poiché venne posta la fiducia sul
provvedimento a cui era collegato l'ordine del giorno e, come
sapete, questa pratica in Parlamento prevede che decada qualsiasi
tipo di emendamento, ordine del giorno e iniziativa a esso
collegato e quindi non si possa discutere nel merito di quanto
presentato.
Maggiore fortuna invece, come diceva sempre il collega Ganis, ha
avuto questa iniziativa presso altre Regioni come appunto la
Regione Sicilia che concordando con l'impianto presentato, ha
disposto come agevolazione fiscale per chi nell'anno 2020 ha pagato
la tassa di concessione governativa regionale di euro 84, la
riduzione del 70% mi pare della medesima da pagare nel 2021
relativamente alla stagione venatoria 21/22.
La stessa iniziativa, anche qui a titolo chiaramente di esempio,
è stata presentata dal Gruppo Lega in Campania, a testimonianza
dell'attenzione del nostro movimento rispetto all'attività
venatoria, ma in quel caso purtroppo questa non è stata
accettata.
Ritengo quindi, a fronte di quanto già ben esposto, che sia
opportuno, come abbiamo fatto come Consiglio per tante categorie,
di venire incontro a chi purtroppo si è visto limitare nella
propria attività - come confermano appunto i dati - dalle misure di
contenimento di contagio adottate nel 2020.
Presidente -
Siamo in discussione generale. Non vedo
altre richieste, chiudo la discussione generale. Assessore Sapinet,
ne ha facoltà.
Sapinet (UV) -
La mozione in oggetto quindi impegna il
Governo regionale a prevedere nell'ambito della definizione del
bilancio 2022/24 la riduzione della tassa per la prossima stagione,
quella del 2022/23, proporzionalmente calcolata tenendo conto del
numero di giorni in cui nella stagione venatoria passata la caccia
è stata interrotta, lo ricordiamo bene, a causa dell'emergenza
Covid. Lo avete detto molto bene: la caccia non è solo un hobby, ma
un'importante attività per il monitoraggio, per la gestione
equilibrata della fauna selvatica, servizio del territorio,
servizio del mondo agricolo.
Alcuni dati in merito alla stagione scorsa ci dicono che il
periodo previsto era di 135 giorni, dal 13 settembre al 20
dicembre, e dal 23 dicembre al 27 gennaio 2021.
A causa appunto di queste limitazioni, l'attività venatoria è
stata sospesa per 31 giorni, precisamente dal 7 novembre al 6
dicembre. L'attività venatoria si è svolta quindi per 104 giorni
pari al 77% del periodo inizialmente previsto.
Alcuni numeri, per quanto riguarda le varie specie, dove
ovviamente si è riscontrato un calo percentuale rispetto all'anno
precedente, quindi: 637 camosci abbattuti pari al 70% del piano di
prelievo, 573 caprioli pari al 55%, 390 cervi pari al 56%, sui
cinghiali la perdita è stata molto contenuta, quindi 467 rispetto
al '19, dove ne erano stati abbattuti 528. Il 71% del piano di
prelievo delle lepri, 113 abbattimenti, e poi altri dati
ancora.
Quindi, alla luce dei dati, si prende atto che sicuramente la
sospensione parziale dell'attività di caccia, pur considerata la
limitazione generale, ha penalizzato ma non ha totalmente
compromesso la stagione venatoria 2020/22. È stata sicuramente
penalizzata.
Nel caso si ritenesse di aderire alla richiesta in oggetto, la
tassa regionale andrebbe ridotta del 23%, quindi pari a 38 euro per
ogni cacciatore.
Quindi una proposta che sicuramente si capisce e si può anche
valutare attentamente, ma sicuramente c'è una valutazione che va
fatta all'interno della procedura del bilancio, anche di
opportunità. C'è stato un confronto con il mondo venatorio -
percepito un confronto a oggi ancora informale - le esigenze che
sono arrivate sul mio tavolo sono più di una penalizzazione legata
appunto a un'impossibilità di praticare un'attività piuttosto che a
un discorso economico, però questo sarà oggetto di una serie
d'incontri che faremo, concordati con il comitato per la gestione,
quindi incontri ovviamente dove questa sarà una delle tante
tematiche sul tavolo.
A oggi quindi non abbiamo ancora una certezza, quindi io
proporrei il ritiro dell'iniziativa o, in alternativa,
l'astensione.
Presidente -
Consigliere Ganis ne ha facoltà.
Ganis (LEGA VDA) -
Il voto di questa mozione riconosce il
diritto dei cacciatori a una forma di compensazione per l'esercizio
venatorio compromesso a causa dell'emergenza Covid per l'anno 2020
e 2021, per cui avevano già pagato le tasse, come ha evidenziato
bene il collega Manfrin. Ecco perché, come gruppo politico,
riteniamo che la tassa regionale per la stagione 2022-2023 venga
ridotta tenendo conto del numero di giorni in cui la caccia è stata
praticata.
Riteniamo che sia doveroso - visti i molteplici esborsi di
denaro ai quali i cacciatori sono tenuti - che il Governo regionale
venga incontro alla summenzionata categoria.
Ecco perché come gruppo non condividiamo tale scelta quella di
non votarla e, con rammarico, non ritiro la mozione.
Presidente -
Consigliere Manfrin ne ha facoltà.
Manfrin (LEGA VDA) -
Io ho ascoltato con attenzione la
risposta dell'Assessore: obiettivamente non la comprendo, nel senso
che l'Assessore in primis riconosce che questa attività purtroppo
ha dovuto patire una serie di limitazioni, lo riconosce nei numeri
e dice: "C'è stato un calo e siccome c'è stato un calo leghiamo il
calo di quella che è stata l'attività alla percentuale
eventualmente di riduzione della tassa".
A me sembra già questo un ragionamento obiettivamente un po'
forzato, però, Assessore, lei non può dire più che un discorso
economico è un discorso che una persona non ha potuto
esercitare.
Certo, però siccome lei non può tornare al 2020 con la macchina
del tempo e riaprire l'attività venatoria, evidentemente si
riconosce una sorta d'indennizzo a chi non ha potuto esercitare.
Dicendo: "Ah, dobbiamo ancora fare dei colloqui, dobbiamo vedere,
dobbiamo preparare il bilancio", rivela che nonostante questa
problematica sia abbastanza chiara fin da quest'estate, a oggi
ancora non si è fatto nulla, nessun passaggio, e questo impegno
politico che viene posto, che è quello appunto di arrivare a un
indennizzo di coloro che non hanno potuto esercitare quel tipo di
attività, era un modo per orientare anche un pensiero che ritengo
possa essere assolutamente condivisibile da parte di questo
Consiglio.
Il fatto di opporsi - e vorrei sbagliarmi, Assessore, ma non so
se mi sbaglio - mi pare una sorta di appunto politico con il quale
lei dice: "No, non le voto la mozione, poi forse lo faremo lo
stesso e poi andremo a dire che è merito nostro".
Obiettivamente è un po' una forzatura che io ho visto fare in
occasioni differenti e non da chi ha mostrato in alcune occasioni
un'onestà politica come lei ha avuto modo di fare.
Quindi credo che, se il puntiglio con il quale lei vuole
rifiutare la mozione sia questo, obiettivamente verrà smentito nei
fatti nel bilancio e quindi se nel bilancio troveremo questo tipo
di riduzione, lei ci darà ragione e a questo punto di certo i
meriti se li potrà prendere, se nel bilancio questo non lo
troveremo, allora a questo punto dovremo prendere atto che per lei
e per la sua Giunta il mondo venatorio conta davvero poco.
Presidente -
Non vedo altre richieste, mettiamo in
votazione la mozione. La votazione è aperta. La votazione è
chiusa.
Presenti: 34
Votanti           
: 13
Favorevoli: 13
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet e Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK