Consiglio Regionale della Valle d'Aosta - Oggetto del Consiglio n. 2193 del 6 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2193 del 6 ottobre 2006 - Resoconto
OGGETTO N. 2193/XII - Reiezione della mozione: "Valutazione
in termini di benefici sulle attività agro-silvo-pastorali delle
strade poderali e forestali".
Mozione
Osservato che nella nostra Regione sono state realizzate, nel
corso degli anni, circa 300 km di strade forestali e poco più di
2200 km di strade poderali e interpoderali;
Rilevato che a seguito della promulgazione della legge
regionale sulla valutazione d'impatto ambientale è stato istituito
l'Ufficio V.I.A., al quale è affidata l'istruttoria degli studi
d'impatto ambientale dei progetti di infrastrutture tra le quali le
strade poderali, interpoderali e forestali oltre 2 Km;
Constatato che nelle relazioni generali costituenti la
documentazione di VIA, più precisamente nelle parti che trattano
l'analisi dei costi benefici delle opere, viene fatto esplicito
riferimento al legame tra la realizzazione dell'opera stessa e le
ricadute economiche;
Considerato che, anche alla luce delle innumerevoli
osservazioni che si accompagnano alle procedure VIA riguardanti la
costruzione di strade a servizio di alpeggi, appare sempre più
opportuno ed improcrastinabile l'avvio di un serio e approfondito
studio, il quale metta in relazione i costi generali delle opere
già realizzate con i benefici reali da esse generati, ad esempio
sulla gestione dell'alpeggio, sull'incremento del patrimonio
immobiliare, sulla gestione del patrimonio forestale;
Il Consiglio regionale
Impegna
la Giunta regionale e l'Assessore competente ad istituire un
team di esperti di provata competenza che, partendo dalle opere
infrastrutturali già realizzate, ne analizzi le ricadute in termini
di benefici sulle attività agro-silvo-pastorali.
F.to: Venturella - Bortot - Squarzino Secondina
Presidente
- La parola al Consigliere Venturella.
Venturella (Arc-VA)
- Questo, parrebbe il Consiglio delle
strade poderali e delle piste forestali e quant'altro.
Questa mozione non intende approfondire, in questa sede le
motivazioni, il perché si costruiscono le strade, il perché si sono
costruiti negli anni circa 300 km. di piste forestali e 2.200 circa
km. di strade poderali e interpoderali. Vuole partire da questo
dato di fatto: sono state costruite; come sono state costruite, se
sono utilizzate... in questa sede non interessa. Interessa invece
partire da un altro presupposto: il primo, il fatto che esiste una
rete di strade che un tempo l'Istituto geografico militare
considerava le strade bianche, cioè quelle fatte in terra battuta,
non in asfalto. Bisogna partire da un altro dato: che esiste un
ufficio, l'ufficio della VIA, al quale è affidata tutta
l'istruttoria degli studi di impatto ambientale relativi alle
strade poderali, interpoderali e forestali, oltre i 2 km.. Partiamo
da questi due presupposti.
Partiamo anche da un altro presupposto: che esistono, in
definitiva, dei vincoli di tipo progettuale, delle consegne che
devono svolgere i progettisti delle strade poderali e delle piste
forestali, i proponenti per dare l'avvio alla progettazione e alla
costruzione devono valutare l'esistenza di certi presupposti, cioè
si dice: costruiamo questa pista forestale o questa strada
interpoderale perché vi sono dei motivi di carattere economico e di
gestione, ad esempio negli alpeggi, sicuramente questa strada che
congiunge il fondovalle con il "mayen" o con l'alpeggio produrrà un
incremento del patrimonio immobiliare, ci sarà un miglioramento
sulla gestione del patrimonio forestale con i piani di
assestamento, i piani di sfruttamento del bosco.
Noi partiamo da questi 3 presupposti: primo, esistenza di una
rete di strade poderali, esistenza di un ufficio in cui sono
custoditi tutti gli studi preliminari, esistenza per ogni strada
poderale di alcuni osservazioni, cioè conviene... si può fare...
non si può fare... la zona che è attraversata è a rischio di
valanghe...? Insomma ci sono sempre polemiche, osservazioni, cioè
per ogni progetto ci sono anche solo all'interno del Comune
interessato dal progetto persone che avanzano dubbi.
Cosa chiediamo noi? Chiediamo, finalmente, che la Regione si
appropri delle sue capacità di studio, di analisi dei benefici
economici reali per far sì di impostare una politica fatta di
programmazione e di pianificazione. Vediamo quindi, attraverso un
"team" di esperti, se sul serio queste strade poderali, almeno
quelle passate attraverso la procedura del VIA, abbiano prodotto
benefici reali, benefici sulla gestione dell'alpeggio, sulla
gestione del patrimonio forestale, sull'incremento del valore
immobiliare dei fabbricati considerati. Studiamo, vediamo
attraverso uno studio in prospettiva, partendo da ciò che è stato
già realizzato, perché è necessario imporci un metodo, non possiamo
ogni volta pensare di avallare la costruzione di qualsivoglia
strada o pista forestale, anche perché la rete valdostana -
ricordo: 2.200 km - è già abbastanza importante.
Ciò che chiediamo al Consiglio è di impegnare la Giunta ad
analizzare tutto ciò che è stato fatto in funzione dei benefici
veramente realizzati, così finalmente si farà chiarezza.
Presidente
- Dichiaro aperta la discussione generale. Vi
sono colleghi iscritti a parlare?
La parola all'Assessore all'agricoltura e risorse naturali,
Isabellon.
Isabellon (UV)
- Credo sia opportuno fare un po' di
chiarezza sulle premesse illustrate dal collega Venturella.
Dall'illustrazione sembra quasi che non ci sia alcuna
valutazione a monte prima di arrivare a quel passaggio importante.
quello della valutazione del VIA, che sembrerebbe che fa tutte le
istruttorie. Si salta un passaggio secondo me importante: il lavoro
che fanno gli uffici competenti... questo può ingenerare un po' di
confusione. Poi si accenna al fatto che a livello di singoli
comprensori, di Comuni, ci siano delle polemiche; a volte le
polemiche nascono proprio perché mancano le conoscenze delle vere
procedure... polemiche ce ne sono fin troppe a volte!
Io vorrei illustrare le cose di cui non si è a conoscenza: le
istruttorie che vengono fatte per questo tipo di viabilità; fra
l'altro, abbiamo già avuto modo di trattare tali argomenti in
questo Consiglio che rischia di diventare abbastanza orientato in
questa analisi, quindi alcuni cenni sono già stati fatti in
precedenza. Comunque direi di distinguere fra la viabilità
interpoderale che è quella che riguarda una valenza più di
carattere agricolo, e quella delle cosiddette "strade forestali",
tenendo conto che tutta questa viabilità che va a servire il
territorio nella maggior parte dei casi ha un carattere di
interdisciplinarietà perché molto spesso, vista la caratteristica
del nostro territorio che ha una conformazione tale per cui in
ambiti ristretti abbiamo una convivenza di situazioni e di esigenze
diverse, possiamo avere delle strade che hanno a volte, per una
parte, l'obiettivo di servire il bosco perché lo attraversano, di
raggiungere degli alpeggi e dei "mayens", e molto spesso una
valenza di servire dei nuclei storicamente importanti che in zone
più marginali hanno necessità di essere recuperati, perché si
tratta di un patrimonio rurale esistente che non ha più funzione di
ruralità. È quindi necessario valutare caso per caso le proposte
che provengono dal territorio, dai Comuni, dai consorzi e anche dai
privati.
Queste istruttorie non vengono fatte dal VIA, ma dagli uffici
preposti. Partendo dal Dipartimento agricoltura, si può dire che
nell'arco degli ultimi decenni sono state realizzate numerose
strade interpoderali di importanza strategica all'interno di molti
comprensori, queste opere hanno garantito la sopravvivenza
dell'agricoltura e il mantenimento di un minimo di popolazione
attiva in zone marginali. La presenza di un'adeguata viabilità
supportata da una corretta sistemazione dei terreni, ha consentito
in aree agricole ad alto rischio di abbandono l'introduzione di
tecniche di coltivazioni razionali, l'esecuzione di ulteriori
miglioramenti fondiari, la riduzione dei tempi di lavoro, senza
contare il fondamentale ruolo svolto dalla presenza di una
viabilità nel garantire il recupero degli alpeggi e nella
sopravvivenza della pratica della monticazione con tutte quelle
ricadute positive sulla conservazione del tradizionale paesaggio
alpino. Naturalmente non tutto questo è traducibile in una
quantificazione solo di carattere economico, perché le valutazioni
vanno fatte per tutta una serie di valenze che non necessariamente
si traducono in un rapporto costi-benefici facilmente
quantificabile, perché il non mantenimento di certe attività sul
territorio si paga a volte con dei costi che altrimenti sarebbero
ben maggiori legati all'abbandono, e questo lo si vede solo se non
lo si fa.
L'alternativa alla realizzazione di infrastrutture è l'abbandono
dell'attività agricola e il progressivo avanzare dell'incolto e del
bosco, che non sono solo quello che si dice a volte lasciare alla
natura fare il suo corso, perché la natura - come insegnano secoli
di governo del territorio - può anche creare dei problemi se fa il
suo corso e se non è governata, perché può portare a effetti che
non sono piacevoli nel momento in cui si verificano degli eventi
eccezionali; comunque poi il finanziamento delle strade
interpoderali presuppone sempre un lungo iter burocratico, questo è
importante dirlo, quindi non c'è solo il VIA. A seguito della
domanda di sopralluogo preliminare inoltrata da un consorzio o da
un privato, seguono uno o più sopralluoghi effettuati spesso
congiuntamente dai funzionari coinvolti dal rilascio di
autorizzazioni e/o nulla osta: quindi il funzionario
dell'Assessorato competente, i funzionari che devono esprimersi per
quel che riguarda la tutela del paesaggio. La valutazione più
importante, quella che dà il via all'istruttoria, è quella di tipo
agronomico; tale valutazione prevede un'analisi approfondita delle
strutture agricole presenti sul territorio e, nel caso di alpeggi,
del numero di capi potenzialmente monticabili in seguito alla
realizzazione della viabilità. Là dove il territorio è in fase di
abbandono, si chiedono garanzie al fine di garantire la
prosecuzione dell'attività agricola: questo naturalmente a tutela
degli investimenti che si fanno.
L'attuale deliberazione di Giunta prevede, a carico dei privati,
l'obbligo di coltivazione o monticazione nel caso di alpeggi per
almeno 10 anni: questo con l'obiettivo di fare in modo che non ci
siano delle richieste che sono un po' superficiali, ma siano delle
richieste a cui conseguono degli impegni diretti. Molto spesso c'è
da dire che queste strade sono comunque supportate anche da pareri
da parte dei Comuni competenti per quel che riguarda le necessità
legate anche al possibile recupero dei fabbricati rurali,
soprattutto quando si trovano in certi agglomerati che una volta
erano utilizzati dal punto di vista agricolo, che non lo sono più,
quindi per il possibile riutilizzo di questi immobili.
Per le strade forestali, anche qui si fanno delle istruttorie
sempre precedentemente al passaggio del VIA sulla realizzazione di
strade e piste forestali; qui c'è da dire che le strade forestali
realizzate in Valle d'Aosta sono programmate - prima sentivo
parlare di programmazione, e programmazione c'è - in base alle
disposizioni dei piani di assestamento forestale, cosiddetti "piani
economici". I piani di assestamento forestale hanno interessato dal
1964 ad oggi tutte le proprietà pubbliche, ossia i boschi dei
Comuni e delle consorterie. Solo in pochi casi i rilievi sono stati
estesi alle proprietà private per iniziativa dei proprietari che
potevano usufruire di contributi ai sensi della legge regionale 7
agosto 1986 n. 44, e attualmente transitata nel piano di sviluppo
rurale con apposite misure.
L'assestamento forestale è lo studio e l'applicazione delle
tecniche di pianificazione necessarie per l'uso sostenibile dei
boschi. Il piano, partendo dal censimento del patrimonio boschivo,
intende stabilire le future utilizzazioni e indicare i
miglioramenti necessari per condurlo alle condizioni ottimali in
riferimento alla sua multifunzionalità, protezione idrogeologica,
produzione di legname, produzione di ossigeno, mobilizzazione del
carbonio, funzione paesaggistica, habitat per la fauna... con tutte
le valenze variegate. Nel piano di assestamento, che viene
regolarmente revisionato alla scadenza decennale, sono indicati i
risultati dendrometrici - diametro, altezze, area basimetrica,
volume, incrementi dei popolamenti suddivisi per specie -, nonché
le caratteristiche fitosociologiche ed ecologiche dei popolamenti.
Sono inoltre previste le cure colturali e la ripresa, cosiddetti
"volumi da taglio". Avendo i boschi una funzione anche di
produzione, il piano di assestamento forestale fornisce indicazioni
e motivazioni per la costruzione di viabilità, e qui arriviamo al
punto: la viabilità forestale è costituita da strade forestali che
sono le vie principali di penetrazione nelle superfici boscate per
automezzi utilizzati per il trasporto del legname e per automezzi
atti allo spegnimento degli incendi, e che hanno le stesse
caratteristiche costruttive complesse delle strade comunali, con la
sola differenza della larghezza, che viene stabilita dal PTP, da
metri 2,50 a metri 3. Le infrastrutture fatte finora sono
essenzialmente delle strade e non delle piste; quelle che in
termine tecnico si definiscono "piste forestali" sono delle vie di
penetrazione di larghezza minima per il transito di piccoli mezzi -
trattori - con la fondamentale funzione di strascico del legname
verso le zone di carico su automezzi.
Veniamo all'iter per la costruzione delle strade forestali,
questo sempre a dimostrazione del fatto che c'è tutto un percorso
di istruttoria a monte rispetto al VIA gestita dagli uffici. Le
strade vengono richieste generalmente dai Comuni proprietari dei
boschi, questa è la realtà della nostra Regione, oppure vengono
programmate sulla base delle necessità dirette dell'Amministrazione
regionale per lo spegnimento degli incendi, e questo naturalmente
inserito in un piano specifico che è il piano protezione incendi.
Ogni richiesta viene vagliata dagli uffici del settore viabilità
forestale con il coordinatore del ciclo - dr. Pasquettaz Edy - o
dai tecnici dell'Ufficio antincendi, previo sopralluogo, per
verificare l'effettiva necessità dell'opera e consultando il piano
di assestamento forestale. Le richieste possono essere presentate
da privati - intesi anche come consorzi, perché i consorzi pur
rappresentando un numero consistente di privati, sono di natura
privata e sono assimilati a questi - ai sensi anche del piano di
sviluppo rurale; anche in questo caso vengono effettuati appositi
sopralluoghi per verificare le esigenze e l'utilità della strada.
Naturalmente in base alla disponibilità finanziaria del bilancio si
inseriscono, secondo le priorità dei piani di assestamento, le
strade da realizzare nel piano triennale dei lavori pubblici e si
iniziano le procedure per l'affidamento degli incarichi di
progettazione preliminare e via via delle fasi successive. Alcuni
progetti giacciono per lungo tempo in Assessorato, in quanto spesso
vengono richiesti approfondimenti dalla Sovrintendenza e dal VIA,
per cui occorre revisionare i progetti e ripresentarli per i vari
pareri di competenza degli Assessorati.
Due numeri per dire che molto spesso noi diciamo che c'è una
"sovrabbondanza di viabilità", tenuto conto della superficie di
circa 35mila ettari di boschi di produzione secondo i parametri
tecnici applicati nella zona alpina; lo sviluppo totale della
viabilità dovrebbe essere di 20-25 metri ad ettaro, pertanto nel
complesso di circa 600 km. contro i 200 attuali, quindi non siamo
sicuramente in una situazione di sovrabbondanza di viabilità.
Evidentemente questo deve tener conto di tutta una serie di
sensibilità e di esigenze, molto spesso gli approcci non sono
sempre di approccio razionale ed equilibrato, perché si affrontano
questi problemi con una visione molto spesso che non approfondisce
a 360 gradi, ma ognuno ha un suo modo di vedere: c'è chi vorrebbe
il territorio completamente vergine, chi lo vorrebbe
infrastrutturato e gli uffici competenti si trovano a dover
valutare sulla base delle istanze e sulla base del rispetto delle
varie sensibilità di cui tengono conto, alla fine, i diversi uffici
competenti. C'è chi ha il compito di rispondere più ad esigenze di
carattere operativo e chi più ad esigenze di carattere estetico.
Ben vengano queste valutazioni che poi convergono nei pareri, e a
volte anche negli approfondimenti che sono necessari al fine di
valutare l'impatto ambientale secondo le regole previste.
Alla luce di quello che si è detto, credo non sia il caso di
andare ulteriormente a caricare di ulteriori strutture burocratiche
le istruttorie che si fanno, in quanto queste si ritengono
sufficientemente efficienti e in grado di portare a gestire in
maniera sufficientemente equilibrata il nostro territorio. Con
questo inviterei i proponenti al ritiro della mozione.
Si dà atto che dalle ore 16,47 presiede il Vicepresidente
Lanièce.
Presidente
- La parola al Consigliere Venturella.
Venturella (Arc-VA)
- Ho seguito con attenzione quanto ha
risposto l'Assessore; la sua è stata un'ampia risposta e lo
ringrazio per questo; una risposta articolata, molto precisa, ma
vorrei avanzare alcuni ragionamenti.
Se lei legge questa mozione, non vi è un'impostazione di tipo
ideologico, è molto neutrale, chiede solamente un approfondimento,
è un invito ad approfondire e a ulteriormente migliorare ciò che
lei bene ha esposto nel suo intervento, quindi non vi è alcun
approccio, noi vogliamo solo sapere ciò che poi avviene, perché lei
sa bene che quando si costruisce una pista forestale o una strada
interpoderale, la procedura, tutta la fase di studio e di
concertazione è antecedente. Noi chiediamo che ci sia una verifica
post, una specie di studio successivo per vedere se le ricadute ci
sono state, perché in caso affermativo il solco è tracciato,
continuiamo su quell'itinerario; se, invece, non ci sono state
delle ricadute positive in generale sul territorio valdostano,
dobbiamo prendere atto di questo approfondimento e cercare di
modificare l'itinerario.
Seconda osservazione. Lei dice: "non sovrastrutturiamo tutte le
procedure, perché tutti i progetti passano sotto le "Forche
Caudine" degli uffici competenti"... ho sotto gli occhi una
missiva, non riporto né quale pista forestale interessa la missiva,
né il nominativo dell'estensore, ma è una risposta a una pista
forestale in fase di realizzazione. Dice un dirigente della
Regione: "
Legge regionale n. 6/1991, parere sul progetto
relativo alla realizzazione della pista forestale denominata... per
gli aspetti di cui sopra, esaminati gli elaborati pervenuti, si
evidenzia come il progetto in epigrafe sia pesantemente
condizionato dalla morfologia dei luoghi, in gran parte
caratterizzata da elevate pendenze trasversali e da depositi di
copertura in condizioni di latente instabilità"
. In definitiva
si dice: "guarda che la pista passa in mezzo a un "clapey"; credo
che molti versanti sia in destra che in sinistra orografica delle
nostre valli laterali abbiano questi problemi. Secondo periodo:
"Poiché gli interventi di stabilizzazione comporteranno con ogni
probabilità una spesa di gran lunga superiore a quella
preventivata, come evidenziato dallo stesso studio di VIA, si
suggerisce di riconsiderare l'opportunità della realizzazione del
progetto".
Terzo periodo:
"Nel caso esso fosse giudicato
come irrinunciabile, si condiziona la sua realizzazione alla
stretta osservanza delle misure di mitigazione"...
Quello che lei dice, Assessore, è che in definitiva per alcune
piste - e queste sono prove "provate", se vuole gliele consegno,
anche - non è così tutta lineare e trasparente la procedura
amministrativa; di fronte a dei pareri che motivano il fatto che
non sia conveniente realizzarlo, non solo, non sia neanche
opportuno realizzarlo, voi, dopo un po' di anni, rispolverate il
progetto nel cassetto e lo fate comunque... E per questa pista
forestale ci sono altri esempi, che non leggo per non tediare, ma
dei suoi stessi uffici che avanzano dei dubbi; ecco perché
chiediamo, alla luce di queste osservazioni che sono venute fuori
negli anni, che una volta che è stata realizzata la pista o la
strada, una volta che si sono apprezzate le ricadute, che possono
essere considerate anche... sono d'accordissimo con lei, le strade
poderali... ricordiamoci questa rete di più di 2.000 km di strade
poderali in Valle d'Aosta, possono anche servire per limitare il
fenomeno dell'abbandono della montagna, ma Assessore, è sicuro che
nel 2006 sia proprio questa la strada? È sicuro che l'assunto
"strada poderale = non abbandono" sia l'unica strada valida per
tutte le nostre valli laterali, per tutti i "mayens" e gli alpeggi,
per cui si crea una relazione biunivoca fra "non abbandono" e
"costruzione della strada"? Credo che l'esperienza in altre zone
delle Alpi ci possa dire che esiste un'altra prospettiva, ecco
perché non mettiamo in dubbio ciò che lei dice sul fatto che esista
una procedura, ma chiediamo che lo studio sia una conseguenza: le
abbiamo costruite, adesso vediamo se sul serio ci sono stati questi
benefici negli anni, dato che questi 2.200 km sono stati costruiti
anche molti anni fa.
Non capisco questa sua esigenza, ogni volta, di rivolgersi a
questa parte politica come se volesse dire: "ma sì, ma voi non
vivete sul territorio, sappiamo noi come gestire"! Una volta ha
fatto una dichiarazione all'ANSA in cui dice: "non accettiamo
lezioni da nessuno"; la invito ad essere un po' meno arrabbiato nei
suoi attacchi di tipo politico perché noi proponiamo, vogliamo il
confronto, però il confronto deve avvenire, non che il confronto lo
si rifiuta perché si crede che comunque da questa parte provenga
solo opposizione fortemente ideologizzata!
Manteniamo questa mozione, perché questo è un tentativo per
confrontarci, non per elevare una barriera.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Molto brevemente, credo che a parte quel
cenno al fatto delle lezioni, rimango dell'idea che i suggerimenti
siano sempre ben accetti; quando ci si pone in maniera
"cattedratica" di fronte alle situazioni che meritano gli
approfondimenti, ebbene, credo di non aver mai avuto questo tipo di
atteggiamento, né accetto che ci siano da parte di altri queste
posizioni, perché i suggerimenti sono una cosa, la convinzione di
essere depositari delle verità non fa parte del costume che
normalmente adottiamo. Per quel che mi riguarda, ho insegnato anni
fa e neanche a scuola avevo l'approccio di lezione frontale, ma
cercavo di coinvolgere un po' tutti.
Detto questo, il discorso relativo alle istruttorie è avvalorato
da quelle citazioni che lei ha fatto, perché lei ha citato proprio
il fatto che ci sono i nostri dirigenti che si preoccupano di
approfondire in maniera precisa e puntuale le situazioni che
vengono loro sottoposte, e questo gioca nella direzione di dire che
non si fanno le cose a cuor leggero, ma si fanno con tutte le
dovute valutazioni, anche se poi questo non risponde agli obiettivi
di chi propone questi interventi, perché non crediate che tutte le
proposte che vengono presentate siano accettate! Anzi, l'Ufficio
VIA molto spesso chiede degli approfondimenti, chiede delle
ulteriori valutazioni prima di arrivare alle decisioni... ci
sarebbero da citare tantissimi casi.
In effetti quella che lei citava era una fase che fa parte
dell'approccio alle decisioni, non è un discorso, come parrebbe
proporre la mozione, di fare delle ulteriori commissioni che
valutino in maniera ragionieristica anche la valutazione
costi-benefici, perché molto spesso i benefici non sono
quantificabili solo in termini di rapporti di cifre. Infatti, per
certi interventi sul territorio non abbiamo molto spesso le
controprove, perché non possiamo valutare l'abbandono maggiore che
si avrebbe in assenza di presenza delle attività umane che tipo di
costi potrebbe comportare.
Come dicevo in precedenza, comunque, la proposta è quella di
fare in modo che venga seriamente valutato un intervento prima di
finanziarlo e di realizzarlo; quindi vale lo stesso discorso e, nel
momento in cui non viene accettato il ritiro della mozione, noi non
potremo votare a favore.
Presidente
- Pongo in votazione la mozione in
oggetto:
Consiglieri presenti: 23
Votanti: 21
Favorevoli: 3
Contrari: 18
Astenuti: 2 (Ferraris, Fontana Carmela)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK