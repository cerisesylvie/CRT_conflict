Consiglio Regionale della Valle d'Aosta - Oggetto del Consiglio n. 1296 del 10 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 1296 del 10 maggio 2000 - Resoconto
OGGETTO N. 1296/XI Lavori di sistemazione delle strutture del
Consorzio di depurazione delle fognature di
Saint-Christophe/Aosta/Quart. (Interrogazione)
Interrogazione Richiamata la deliberazione di Giunta
regionale n. 852 del 20 marzo 2000 avente per oggetto "Proroga
dell’autorizzazione rilasciata al Presidente pro
tempore del Consorzio depurazione fognature di Saint-Christophe -
Aosta - Quart, allo scarico nella Dora Baltea, in località La
Grenade del Comune di Sarre, di acque reflue non trattate, ai sensi
della legge 319/76, del Decreto Legislativo 152/99 e delle leggi
regionali 59/82 e 41/1995";
Considerato che dal punto di vista ecologico - ambientale questa
proroga potrebbe rischiare di danneggiare
l’ecosistema della Dora Baltea;
Tenuto conto della necessità di procedere il più rapidamente
possibile alla riparazione del collettore consortile danneggiato,
con interventi di estrema urgenza al fine di evitare di inquinare
ulteriormente la Dora Baltea;
il sottoscritto Consigliere regionale
Interroga
la Giunta regionale per conoscere:
1) se è a conoscenza di possibili rischi di inquinamento
ambientale;
2) se è stata valutata la possibilità di scegliere una soluzione
alternativa a quella adottata;
3) se esiste la possibilità di procedere, in tempi minori,
rispetto a quelli indicati nella deliberazione di cui in premessa,
alla riparazione del collettore consortile danneggiato.
F.to: Lanièce
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
A seguito degli eventi alluvionali che hanno
interessato la nostra regione negli anni 1993-1994, il collettore
fognario a servizio del Consorzio di depurazione
Aosta/Quart/Saint-Christophe fu seriamente danneggiato in diversi
punti.
Dovendosi peraltro ancora procedere al collaudo dei lavori di
costruzione, insieme al Consorzio fu deciso di procedere ad una
ricognizione televisiva interna del collettore stesso. Questa
ricognizione ha richiesto circa due anni ed è stata un'operazione
molto complessa. Da questa attività ricognitiva sono emerse, fra le
altre, anche le consistenti ostruzioni di un tratto di collettore
fra le località Mont Fleury e Tzambarlet di Aosta, in sponda
sinistra orografica, che di fatto impedivano il deflusso dei reflui
verso valle una volta riparate tutte le altri ostruzioni a
monte.
In tale tratto si è dovuto quindi procedere con tre interventi
successivi di pulizia e ricognizione che potevano essere eseguiti
solo in periodi molto limitati dell'anno tenuto conto dell'elevato
livello della falda nel periodo autunnale e primaverile e
dell'impraticabilità dei luoghi nel periodo invernale.
Per ripristinare la condotta erano ipotizzabili due soluzioni:
la prima di inserimento all'interno dell'attuale collettore di
un'ulteriore tubazione e la seconda, che è stata quella poi
adottata, di sostituzione del collettore stesso.
Il progetto e i lavori sono stati approvati dalla Giunta
regionale nel luglio 1999. L'inizio dei lavori però è stato fissato
per l'ottobre di quest'anno in quanto, dovendo realizzare questo
collettore sui terreni agricoli eserciti dall'Institut agricole, ci
è stato chiesto di rimandare le operazioni ad ultimazione della
coltivazione dei terreni e quindi alla fine dell'autunno
prossimo.
Quanto alla problematica riguardante i rischi di inquinamento
ambientale, dovuti allo scarico nella Dora dei reflui, credo che
possano essere utilmente considerati i dati forniti dall'ARPA nelle
sue rilevazioni periodiche sullo stato qualitativo delle acque
della Dora.
L'ARPA dispone infatti di un punto di misura all'angolo sud est
del cimitero di Aosta, quindi a valle dello scarico in località
Grenade e di un punto più a monte in località Trepont a
Villeneuve.
Il calcolo dell'indice di qualità di un corpo idrico è basato su
un monitoraggio periodico di alcuni parametri fisico-chimici e
biologici ai cui valori sono associati indici specifici che con
pesi diversi concorrono a definire un indice globale che
rappresenta lo stato di qualità del corpo idrico esaminato.
I dati forniti, che ho riassunto in una tabella che potrò
fornire al Consigliere se ne sarà interessato, permettono di
concludere che la presenza dello scarico, seppure da ripristinare,
e quindi il collettore nella sua interezza, non sembra incidere in
maniera determinante sul livello di qualità della Dora Baltea nel
tratto a valle dello scarico.
Si deducono dall'analisi dei dati dell'ARPA i benefici che la
presenza del collettore apporta allo stato di qualità della Dora,
nel senso che i parametri a valle della località Grenade riportano
un giudizio di sufficiente e cioè dove non c'è il collettore in
sinistra orografica; i dati invece a monte del tratto a valle del
punto di prelievo di Trepont a Villeneuve danno per la qualità
della Dora un parametro di buono e provano che il collettore serve
a qualcosa.
Per quanto riguarda la seconda domanda:
"se è stata valutata
la possibilità di scegliere una soluzione alternativa?"
, gli
uffici tecnici mi dicono che non esiste alcuna possibilità
alternativa allo scarico in Dora se non la realizzazione in sito in
località Grenade di un mini impianto di depuratore. I tempi di
realizzazione sarebbero però uguali se non maggiori di quelli
necessari a ripristinare il collettore.
Per quanto riguarda la terza domanda:
"se esiste la
possibilità di procedere, in tempi minori, rispetto a quelli
indicati?"
, ho già risposto affrontando la prima domanda e cioè
dobbiamo attendere l'autunno di quest'anno ad ultimazione della
stagione agricola per permettere all'Institut agricole di
concludere le sue coltivazioni ed eseguire i lavori, pertanto non è
possibile anticipare i tempi di esecuzione dei lavori.
In base a quanto ho detto precedentemente in relazione ai
parametri di qualità della Dora, credo che le risposte siano
rassicuranti e in questo senso credo di poter tranquillizzare i
Consiglieri interroganti.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore, al quale chiedo poi di aver copia dei dati rilevati
dall'ARPA.
Non nego che l'emergenza può essere una scusante da parte
dell'Amministrazione regionale, nel senso di dover prendere
provvedimenti a volte anche discutibili, ma credo che la situazione
debba essere sempre mantenuta sotto controllo e risolta in tempi
brevi.
Il problema oggetto dell'interrogazione è proprio quello del
collettore del Consorzio depurazione e fognature di
Saint-Christophe/Aosta/Quart danneggiato per il periodo
1993-1994.
La mia preoccupazione, che ho indicato in questa interrogazione,
riguarda le conseguenze che potrebbero verificarsi dal punto di
vista ecologico-ambientale non solo riguardo alla durata della
proroga dello scarico delle fognature nella stessa Dora, ma anche
per il periodo successivo, in funzione altresì del fatto che la
natura ci mette sempre un po’ di tempo ad assorbire
l'inquinamento causato dall'uomo.
Andando ad analizzare a fondo la vicenda occorre dire che questa
situazione risale al periodo 1993-1994 quando ci fu il
danneggiamento del collettore consortile e non mi sembra che da
allora ci sia stata un'azione così tempestiva da parte
dell'Amministrazione regionale.
È vero che c'erano le difficoltà per il sito, come ha spiegato
l'Assessore, però il fatto di sapere che dal 1993 al 1994 è stato
danneggiato un collettore e che i lavori verranno iniziati
nell'ottobre 2000 ci fa nascere un po’ di
perplessità, tenuto conto che comunque già nel 1997 il Presidente
della Giunta con ordinanza aveva autorizzato il consorzio a
scaricare le acque reflue non trattate nella Dora, ordinanza che
era stata poi ripetuta anche nel 1998.
Nel 1999 c'era stata invece la prima delibera, riguardante
sempre questo oggetto, con la quale si chiedeva una proroga
ulteriore dell'ordinanza e, anziché prevedere la proroga, si
chiedeva il rilascio dell'autorizzazione dello scarico delle acque
reflue, indicando che tutto questo sarebbe stato fatto per il tempo
necessario all'effettuazione dei lavori di ripristino e comunque
non oltre un anno dalla data della presente deliberazione quindi, a
partire dalla data del 22 marzo 1999, il tutto doveva essere fatto
entro il 22 marzo 2000.
Nella stessa delibera era stato indicato, cosa che ci ha fatto
sorgere un po’ di preoccupazione, il parere negativo
dell'USL; oggi abbiamo un parere sufficiente dai dati dell'ARPA,
mentre allora, allegato alla delibera, vi era un parere negativo
dell'USL, rilasciato in data 8 marzo 1999, e così motivato:
"Persistendo la rottura del collettore fognario consorziale
all'altezza del tratto complessivo, un'ulteriore temporanea proroga
all'autorizzazione allo scarico dei reflui non trattati dovrà
necessariamente essere accompagnata da precise disposizioni, anche
con procedura di urgenza, volte all'immediato ripristino del tratto
fognario danneggiato. Parere non favorevole all'autorizzazione
dello scarico"
.
Quindi oggi vedere che a un anno da questa data viene
ripresentata un'ulteriore delibera con cui si chiede di prorogare
ancora di un anno, indicando poi come tempo definitivo il febbraio
2001, ci lascia perplessi, anche alla luce del fatto che i lavori
inizieranno ad ottobre. Senza meravigliarci, ma non è mai successo
che nell'arco di tre mesi si riescano ad ultimare dei lavori in
Valle d'Aosta, quindi ho dei presentimenti che questa ennesima
delibera subirà un'ulteriore proroga.
Visto che persiste questo parere negativo dell'USL, invito
l'Assessore a cercare di accelerare il tutto sperando che questa
dilazione nei tempi non porti un danneggiamento ambientale alle
acque della Dora, pur prendendo atto del fatto che l'ARPA ha dato
un parere sufficiente. Ci auguriamo che questo parere sufficiente
sia "sufficiente" a garantire un equilibrio ambientale ed ecologico
per quanto riguarda le acque della Dora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK