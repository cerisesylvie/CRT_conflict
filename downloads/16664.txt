Consiglio Regionale della Valle d'Aosta - Oggetto del Consiglio n. 3081 del 2 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 3081 del 2 aprile 1998 - Resoconto
SEDUTA POMERIDIANA DEL 2 APRILE 1998
OGGETTO N. 3081/X Disegno di legge: "Disposizioni inerenti al
settore lattiero caseario e alla zootecnica autoctona".
Capo I Disposizioni generali
Articolo 1 (Finalità)
1. La presente legge disciplina, ai sensi dell'articolo 2, comma
primo, lett. d), m) e n), e dell'articolo 3, comma primo, lett. l),
dello Statuto speciale per la Valle d'Aosta, modalità e condizioni
particolari collegati al riconoscimento degli stabilimenti di
trasformazione ed alla registrazione delle aziende di produzione
previsti dal decreto del Presidente della Repubblica 14 gennaio
1997, n. 54 (Regolamento recante attuazione delle direttive 92/46 e
92/47 in materia di produzione e immissione sul mercato di latte e
prodotti a base di latte), con riferimento anche alla particolarità
della stabulazione in Valle d'Aosta.
Articolo 2 (Definizioni)
1. Ai sensi della presente legge si intende per alpeggio
l'insieme di pascoli d'altitudine utilizzati da mandrie transumanti
nel periodo fine primavera - inizio autunno e delle relative
strutture connesse, quali ricoveri per animali, casere, locali per
i conduttori.
2. Le differenti tipologie di alpeggio sono espresse, nella
terminologia locale, con le espressioni mayen, montagnetta,
montagne, tramouail, tsà.
3. L'elenco degli alpeggi, con la definizione della loro
struttura (piede d'alpe o stazioni superiori), è redatto ed
aggiornato annualmente da parte della commissione tecnica di cui
all'articolo 7 della legge regionale 26 marzo 1993, n. 17
(Istituzione dell'anagrafe regionale del bestiame e delle aziende
di allevamento).
4. Per casera si intende il locale facente parte dell'azienda
adibito alla trasformazione di un quantitativo di latte non
superiore ai limiti stabiliti dalla decisione della Commissione n.
95/165/CE, del 4 maggio 1995, che fissa criteri uniformi per la
concessione di deroghe a taluni stabilimenti che fabbricano
prodotti a base di latte.
Capo II Riconoscimento delle casere
Articolo 3 (Disposizioni generali)
1. Per il riconoscimento degli stabilimenti di produzione si
seguono, in quanto applicabili, le modalità previste dall'articolo
10 del d.p.r. 54/97.
Articolo 4 (Proroghe)
1. In considerazione della stagionalità del sistema di
conduzione e dei tempi brevi utili ai fini dell'esecuzione dei
lavori, è possibile prorogare sino alla data del 30 settembre
dell'anno 2000 il termine ultimo per il riconoscimento delle casere
annesse agli alpeggi.
2. Ai fini dell'ottenimento della proroga di cui al comma 1 i
conduttori che hanno chiesto il riconoscimento ai sensi del d.p.r.
54/97 e che non sono in regola con le disposizioni ivi previste o
richiamate devono presentare apposita istanza all'Amministrazione
regionale, tramite i competenti uffici dell'Unità sanitaria locale
della Valle d'Aosta (USL), che provvedono a determinare gli
interventi da effettuare e la data entro la quale devono essere
completati.
3. Gli interventi di cui al comma 2 sono determinati dall'USL
sulla base di parametri che riguardano la disponibilità di acqua,
la pulizia di recipienti ed attrezzature, le superfici di lavoro,
la protezione da inquinanti del contenuto delle caldaie e delle
forme fresche, i libretti sanitari per il personale, gli indumenti
da utilizzare durante la lavorazione del latte, il pavimento del
locale di lavorazione, l'aerazione dei locali e la pulizia dei
locali di deposito e stagionatura.
Articolo 5 (Condizioni)
1. I conduttori, per poter continuare la lavorazione, negli
alpeggi, dei prodotti a base di latte sino alla scadenza del
termine fissato per il riconoscimento, devono altresì produrre
un'autocertificazione attestante il rispetto delle condizioni
generali e dei requisiti strutturali richiesti dall'USL.
2. Il Servizio di Igiene degli alimenti di origine animale
dell'USL effettua la verifica del rispetto delle prescrizioni di
cui al comma 1 mediante visite a campione nelle casere.
Capo III Registrazione delle aziende di produzione
Articolo 6 (Disposizioni generali)
1. Le aziende di produzione sono registrate se risultano in
possesso dei requisiti di cui all'allegato A, capitoli II e III,
del d.p.r. 54/97.
Articolo 7 (Disposizioni particolari)
1. Le aziende che producono latte crudo destinato alla
fabbricazione di prodotti a base di latte devono essere registrate,
di norma, entro il 31 dicembre 1998, previ accertamenti svolti dal
Servizio veterinario dell'USL.
2. L'USL, ai sensi dell'articolo 24, comma 3, del d.p.r. 54/97,
può differire la registrazione, stabilendo le condizioni alle quali
è possibile l'eventuale prosecuzione dell'attività
dell'azienda.
Articolo 8 (Termini di differimento)
1. In considerazione della stagionalità del sistema di
conduzione e dei tempi utili limitati ai fini dell'esecuzione dei
lavori, l'USL, sulla base degli accertamenti di cui all'articolo 7,
può differire sino alla data del 30 settembre dell'anno 2002 la
registrazione delle aziende di alpeggio.
2. Per le aziende ubicate nei centri storici o sottoposte a
particolari vincoli urbanistici la registrazione può essere
differita sino alla data del 31 dicembre dell'anno 2004 e comunque
sino all'esecuzione definitiva dei prescritti lavori in conformità
con le norme urbanistiche che li rendano possibili.
Articolo 9 (Condizioni)
1. Sino alla data stabilita per la registrazione è autorizzata
la prosecuzione della produzione a condizione che siano
salvaguardate le condizioni minime previste dall'USL per le singole
aziende interessate e concernenti, in particolare, la
pavimentazione, gli spazi e l'ambiente, le attrezzature e i
relativi locali di deposito, l'igiene della stalla, della mungitura
e del personale, il benessere animale e la lotta contro gli insetti
e i roditori.
2. Ai fini della determinazione delle condizioni minime di cui
al comma 1 devono essere considerati anche gli standard costruttivi
e gli elementi di riferimento per il dimensionamento dei fabbricati
rurali e annessi adottati dai competenti uffici dell'assessorato
regionale competente in materia di agricoltura.
Articolo 10 (Controlli)
1. Il Servizio di sanità animale, igiene degli allevamenti e
delle produzioni zootecniche dell'USL effettua controlli periodici
per accertare l'osservanza dei requisiti di cui all'allegato A,
capitolo 1, al d.p.r. 54/97 e delle norme di igiene di cui
all'articolo 9, comma 1.
Capo IV Disposizioni comuni
Articolo 11 (Approvvigionamento idrico)
1. Nelle strutture di cui alla presente legge, l'acqua fornita
per il consumo umano ed utilizzata per le attività di
trasformazione del latte deve possedere le caratteristiche
qualitative previste dagli allegati al decreto del Presidente della
Repubblica 24 maggio 1988, n. 236 (Attuazione della direttiva CEE
n. 80/778 concernente la qualità delle acque destinate al consumo
umano, ai sensi dell'articolo 15 della legge 16 aprile 1987, n.
183).
2. Laddove, in relazione alla natura dei luoghi, non possa
essere garantita la fornitura di acqua avente, sin dalla
captazione, le caratteristiche indicate al comma 1, i conduttori
delle strutture di cui trattasi devono predisporre un idoneo
contenitore di raccolta delle acque preventivamente filtrate e
provvedere alla disinfezione delle stesse mediante clorazione o
debatterizzazione. Le modalità di disinfezione devono essere
preventivamente concordate con il competente servizio dell'USL.
3. L'eventuale uso di acqua non avente le caratteristiche
stabilite dai commi 1 e 2 è consentito esclusivamente per i servizi
igienici, in conformità alle disposizioni di cui al decreto del
Presidente della Repubblica 26 marzo 1980, n. 327 (Regolamento di
esecuzione della L. 30 aprile 1962, n. 283, e successive
modificazioni, in materia di disciplina igienica della produzione e
della vendita delle sostanze alimentari e delle bevande).
Articolo 12 (Reflui zootecnici)
1. I termini per l'adeguamento dei contenitori di stoccaggio
previsti dall'articolo 8, comma 2, del regolamento regionale 9
agosto 1995, n. 6 (Norme tecniche per lo stoccaggio, il
trattamento, la maturazione ed il riutilizzo dei reflui zootecnici)
sono prorogati al 31 dicembre 1999.
Articolo 13 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président La parole au rapporteur, Conseiller Bionaz.
Bionaz (UV) Faccio solo presente che si discute sul testo della
III Commissione.
Il DPR 14 gennaio 1997, n. 54 ha dato attuazione alle direttive
comunitarie in materia di produzione e lavorazione del latte e dei
suoi derivati, prevedendo fra l'altro una serie di adempimenti da
parte dei servizi in medicina veterinaria dell'USL e degli
operatori del settore, al fine di ottenere un innalzamento del
livello igienico-sanitario. In esso sono contenuti gli strumenti
per raggiungere tale obiettivo mediante la registrazione delle
aziende di produzione e il riconoscimento dei centri di raccolta e
degli stabilimenti di trasformazione.
Considerato che la realtà produttiva regionale relativa alla
trasformazione del latte prevede due fasi distinte di produzione,
quella invernale, effettuata in caseifici situati in centri e
stabilimenti abitati, e quella estiva, effettuata negli alpeggi, si
è rilevato che i limiti di tempo posti dal DPR n. 54/97 per
l'adeguamento delle strutture creano seri problemi alle aziende
agricole ubicate in zone montane prive di infrastrutture, o in
centri storici soggetti a forti vincoli della normativa in materia
urbanistica e ambientale.
Il presente disegno di legge prevede pertanto la possibilità di
concedere da parte dell'USL delle proroghe per l'esecuzione degli
interventi prescritti dal DPR, stabilendo nel contempo i requisiti
igienici e sanitari minimi che le aziende agricole devono
garantire, per poter continuare la produzione nel periodo di
proroga.
Si è dunque provveduto a definire cosa si intende per alpeggio e
per casera, definendo gli adempimenti relativi al riconoscimento
delle casere da quelle collegate alla registrazione delle aziende
di produzione. In particolare, sono previste le seguenti proroghe:
per il riconoscimento delle casere fino al 30 settembre 2000; per
la registrazione delle aziende di alpeggio fino al 30 settembre
2002 in relazione alla stagionalità del sistema di conduzione e dei
tempi limitati ai fini dell'esecuzione dei lavori; infine, per le
aziende ubicate nei centri storici o sottoposti a particolare
vincolo urbanistico la registrazione è dilazionabile fino al 31
dicembre 2004, e comunque sino all'esecuzione definitiva dei
lavori, in conformità con le norme urbanistiche che li rendano
possibili.
Gli articoli 11 e 12, infine, regolamentano rispettivamente
l'approvvigionamento idrico, stabilendo le caratteristiche
qualitative e la proroga dei termini per l'adeguamento dei
contenitori di stoccaggio dei reflui zootecnici, in conformità alle
disposizioni previste dall'articolo 7 del Regolamento regionale n.
695, fino al 31 dicembre 1999.
Président La discussion générale est ouverte.
La parole au Conseiller Lanièce.
Lanièce (Aut) Solamente per spiegare gli emendamenti che il
Gruppo autonomista vorrebbe portare a questo disegno di legge,
emendamenti che riguardano in modo particolare l'articolo 2, là
dove si definisce l'alpeggio come l'insieme di pascoli d'altitudine
utilizzati da mandrie, eccetera. Riteniamo opportuno togliere le
parole "Ai sensi della presente legge", in modo da poter avere una
definizione precisa ogni qualvolta si utilizzerà la dicitura
"alpeggio", anche perché succede spesso che la definizione di certi
termini venga interpretata in modo diverso. Quindi, visto che in
questo disegno di legge c'è un'individuazione abbastanza precisa di
cosa vuol dire l'alpeggio, riteniamo opportuno togliere le parole
"Ai sensi della presente legge", in modo che questa dicitura
rimanga sempre valida.
Un altro emendamento riguarda gli articoli 4 e 8 in merito alle
proroghe. Il Capo II parla delle casere e della possibilità di
concedere delle proroghe per le casere annesse agli alpeggi. Visto
che il territorio valdostano, anche quello di pianura, è comunque
un terreno montano per cui ci sono sempre delle difficoltà,
chiedevamo se era possibile inserire al 1° comma dell'articolo 4,
dopo la parola "agli alpeggi", le parole "mentre per le restanti
casere il termine ultimo è prorogato sino alla data del 30
settembre dell'anno 1999". In questo modo si permette ancora un
anno di proroga per le casere esistenti sul territorio, e non per
quelle annesse agli alpeggi che hanno una proroga fino al 2000. La
stessa cosa vale per il Capo III che riguarda le aziende di
produzione. All'articolo 8 si parla dei termini di differimento per
la registrazione, si parla delle aziende di alpeggio il cui termine
è differito fino all'anno 2002, per quanto riguarda invece le
aziende ubicate nei centri storici o sottoposte a particolari
vincoli urbanistici il termine ultimo è differito sino al 2004; noi
chiediamo di aggiungere un terzo comma in cui si dica "per le
restanti aziende la registrazione può essere differita sino alla
data del 30 settembre dell'anno 1999". Questo sempre per lo stesso
concetto di prima, cioè anche le aziende di piano si trovano in
Valle d'Aosta e quindi in un terreno considerato di montagna. Si
chiede quindi di concedere un anno in più sia per quanto riguarda
le casere che le aziende.
Mi fa comunque piacere verificare che all'articolo 12,
concernente i reflui zootecnici, è stato indicato come proroga il
31 dicembre 1999; questo vuol dire che l'iniziativa portata avanti
dal sottoscritto insieme ad altri colleghi, a seguito anche della
disponibilità che l'Assessore aveva dato in aula durante la
discussione della mozione riguardante i rifiuti reflui zootecnici,
ha avuto una piccola applicazione, visto che verifichiamo che il
termine per l'adeguamento dei contenitori di stoccaggio previsto
dal Regolamento regionale n. 6/95 è stato prorogato di un anno.
Président La parole au Conseiller Viérin Marco.
Viérin M. (Aut) Vorrei chiedere alcuni chiarimenti all'Assessore
in merito all'articolo 9, che riguarda le condizioni. Penso che
questo sia il perno di tutto questo disegno di legge di proroga dei
termini nel rispetto della normativa comunitaria. Mi preoccupa il
fatto di leggere in questo articolo - lo leggo per i consiglieri -
che "sino alla data stabilita per la registrazione è autorizzata la
prosecuzione della produzione a condizione che siano salvaguardate
le condizioni minime previste dall'USL per le singole aziende
interessate e concernenti, in particolare, la pavimentazione, gli
spazi e l'ambiente, le attrezzature e i relativi locali di
deposito, l'igiene della stalla, della mungitura e del personale,
il benessere animale e la lotta contro gli insetti e i roditori".
Continua il comma 2: "Ai fini della determinazione delle condizioni
minime di cui al comma 1 devono essere considerati anche gli
standard costruttivi e gli elementi di riferimento per il
dimensionamento dei fabbricati rurali e annessi adottati dai
competenti uffici dell'Assessorato regionale competente in materia
di agricoltura".
Sono fortemente preoccupato, vorrei che l'Assessore mi
tranquillizzasse sulle situazioni che potrebbero verificarsi nei
nostri alpeggi, perché quando leggo nelle condizioni gli spazi e
l'ambiente, le attrezzature e i relativi locali di deposito,
sappiamo perfettamente che nei nostri alpeggi abbiamo le
attrezzature per la mungitura, dal secchio ai bidoni ad altre cose,
come può essere invece il discorso di deposito di altre
attrezzature, e ancora diverso è il discorso della casera.
Mi sembra che già delle divergenze interpretative che l'USL ha
fatto in passato su questa distinzione abbiano creato non pochi
problemi, e visto che poi l'USL dovrà certificare questo, ma ancora
di più l'USL dovrà effettuare i controlli per fare in modo che
l'articolo 9 sia applicato in maniera costante e che queste
condizioni, che si definiscono minime, siano applicate, chiedo
all'Assessore di tranquillizzarmi perché se abbiamo una USL che può
spaziare in tutti questi campi, corriamo il rischio di vedere
nascere dei problemi in una o in un'altra vallata, in uno o in un
altro alpeggio.
Président S'il n'y a pas d'autres conseillers qui demandent la
parole, je déclare close la discussion générale.
La parole à l'Assesseur à l'agriculture et aux ressources
naturelles, Vallet.
Vallet (UV) Si tratta di un provvedimento molto atteso dai
nostri agricoltori, proprio perché l'entrata in vigore del DPR n.
54/97 pone una serie di vincoli e di scadenze che sono difficili da
rispettare, facendo riferimento alla situazione generale delle
strutture. Mi riferisco in modo particolare ai ricoveri per gli
animali, alle stalle e, nello specifico, per gli alpeggi.
Per quanto riguarda gli emendamenti presentati, per
l'emendamento relativo al comma 1 dell'articolo 2 non ci sono
difficoltà ad accoglierlo; la definizione è di carattere molto
generale, non credo che possa creare alcun tipo di problema, anzi
sarà un punto di riferimento anche in altre occasioni, quando si
farà riferimento alla nozione di "alpeggio".
Per quanto riguarda invece gli altri due emendamenti, questi non
è possibile accoglierli perché qui siamo ai limiti delle nostre
competenze statutarie, nel senso che andiamo con una legge
regionale a prorogare delle scadenze che sono fissate da un DPR
statale. Queste proroghe hanno un senso e hanno quindi la
possibilità di rientrare nelle nostre competenze, là dove facciamo
riferimento a situazioni specifiche della nostra regione, quindi
tutto questo è costruito in funzione degli alpeggi perché è lì che
c'è la specificità ed è lì che ci sono i problemi generali.
Accogliere questi emendamenti significa avere quasi la matematica
certezza che questo provvedimento sarà restituito non vistato ed è
un rischio che vorrei assolutamente non correre, proprio per
l'importanza e per l'attesa che c'è rispetto a questo
provvedimento.
Il Consigliere Viérin si dice preoccupato; devo dire che siamo
stati molto preoccupati anche noi rispetto all'entrata in vigore di
questo DPR e mai come in quest'occasione si è attivata una proficua
collaborazione fra i servizi veterinari dell'USL e le strutture
degli Assessorati alla sanità e all'agricoltura.
Abbiamo messo a disposizione dei nostri agricoltori 30 persone
che sono state a disposizione per visitare puntualmente azienda per
azienda e dare i consigli necessari agli agricoltori, affinché
espletassero le pratiche necessarie e prevedessero anche gli
eventuali lavori da fare.
Rispetto a questi lavori i consiglieri sanno che abbiamo
proposto a suo tempo la modifica della legge n. 30, introducendo il
75 percento in conto capitale per la realizzazione di questi
adeguamenti igienico-sanitari; certo è che ci saranno delle
difficoltà e i nostri agricoltori saranno chiamati nei prossimi
mesi e nei prossimi anni a dei sacrifici che non abbiamo imposto
noi, ma ha imposto una normativa dello Stato che recepisce una
direttiva comunitaria. È una direttiva che credo non debba
terrorizzarci più di tanto perché produrre in condizioni di igiene
"garantita" è un'esigenza imprescindibile, se vogliamo fare
riferimento a produzioni di qualità.
Per quanto riguarda le divergenze interpretative, qui non credo
che mi sia possibile tranquillizzare in modo assoluto il
Consigliere Viérin. Quello che posso dire è che con i servizi
veterinari dell'USL abbiamo cercato di mettere nero su bianco
quelli che dovranno essere i criteri minimi da rispettare per avere
la possibilità di produrre, in attesa di mettere le proprie
strutture nelle condizioni di rispondere alle norme previste da
questo DPR.
Concludo dicendo che questo DPR ha creato e creerà qualche
problema; abbiamo fatto quanto è possibile per cercare di limitare
i disagi per i nostri agricoltori.
Président On passe à l'examen de la loi. On est en train de
discuter sur le nouveau texte prédisposé par la IIIème
Commission.
Sur l'article 1er la parole au Conseiller Viérin Marco.
Viérin M. (Aut) Ringrazio l'Assessore per avere accolto il primo
emendamento. Sugli altri due il collega Lanièce mi dice che li
ritiriamo, non è un problema. Però sull'articolo 1, concernente le
finalità, volevo prendere la parola per formalizzare la
dichiarazione di voto.
È stato comunque corretto l'Assessore perché, dopo aver risposto
al sottoscritto, mi dice che non può sciogliere i dubbi
sull'interpretatività dell'USL e di altri. Concordiamo
perfettamente per alcuni casi che conosco e che probabilmente
conosce anche l'Assessore, però anche i consiglieri che devono
seguire le normative e soprattutto constatarne l'applicazione,
devono rendersi conto di questo disagio in cui si sono trovati e si
troveranno i nostri agricoltori che sono sempre meno. Faccio un
esempio per essere capito e pregherei l'Assessore di annotarselo
perché almeno questo non avvenga.
Pare che taluni servizi dicano una cosa ed altri ne dicano
un'altra sullo stesso problema, si tratta di un piccolo problema
che però obbliga tutti a costruire un secondo deposito. Qualcuno
sostiene che i bidoni per il trasporto del latte devono avere un
locale specifico, cioè occorre un locale solo per mettere due
bidoni per il trasporto del latte. Penso che siamo arrivati
all'assurdo, perché dobbiamo fare un locale per posare i due bidoni
del latte, un locale per posare i due secchi, un locale per posare
l'attrezzatura per la mungitura, un locale per fare la casera, al
che facciamo un condominio e l'agricoltore può continuare a fare la
sua attività. Qui bisognerebbe conciliare le richieste di un
servizio con le richieste dell'altro servizio, altrimenti è chiaro
che il mondo dell'agricoltura è in subbuglio e con ragione!
Ho voluto fare un esempio pratico per dimostrare che le mie
perplessità - perplessità che lo stesso Assessore ha ammesso di
avere - sugli articoli 9 e 10 sono forti, perché spesso i controlli
vengono effettuati quando la legge è fatta, e si dice: sono
obbligato a fare così perché c'è la normativa. Sono fortemente
preoccupato, però capisco l'Assessore quando dice che un
provvedimento dobbiamo farlo per derogare a questi termini, ed è
per questo che voteremo questo provvedimento. Però vogliamo che si
sappia che siamo preoccupati e che siamo molto scettici su quelli
che potranno essere i giusti rapporti per addivenire a una finale
risoluzione della situazione in questi 5-6 anni fra quelle che sono
le condizioni stabilite all'articolo 9 e quelle che saranno le
pretese e i controlli dell'USL. Non vorrei che dopo aver dichiarato
oggi queste perplessità, dovessimo richiamare queste nostre
perplessità fra un anno o due. Quindi pregherei l'Assessore di fare
una commissione che definisca in modo che si possa dire agli
agricoltori come stanno le cose, altrimenti in una zona abbiamo
un'interpretazione diversa da un'altra zona, e in un ufficio
un'interpretazione diversa ancora. Questo è il grosso nocciolo, ne
parlavo prima con il collega Bionaz perché qui non si sta a fare un
discorso politico o di parte; questo è un discorso che chi vive e
conosce l'ambiente può verificare visivamente ed è una grossa palla
al piede per tutto il mondo agricolo. Quindi prego vivamente
l'Assessore, ribadendo il voto favorevole per necessità, di fare
molta attenzione su questo tema.
Président On vote l'article 1er:
Présents, votants et favorables: 27
Président A l'article 2 il y a l'amendement du Conseiller
Lanièce, accepté par l'Assesseur, dont je donne la lecture:
Emendamento Articolo 2, comma 1:
Togliere le seguenti parole: "Ai sensi della presente
legge".
On vote l'article 2 dans le texte amendé:
Articolo 2 (Definizioni)
1. Si intende per alpeggio l'insieme di pascoli d'altitudine
utilizzati da mandrie transumanti nel periodo fine primavera -
inizio autunno e delle relative strutture connesse, quali ricoveri
per animali, casere, locali per i conduttori.
2. Le differenti tipologie di alpeggio sono espresse, nella
terminologia locale, con le espressioni mayen, montagnetta,
montagne, tramouail, tsà.
3. L'elenco degli alpeggi, con la definizione della loro
struttura (piede d'alpe o stazioni superiori), è redatto ed
aggiornato annualmente da parte della commissione tecnica di cui
all'articolo 7 della legge regionale 26 marzo 1993, n. 17
(Istituzione dell'anagrafe regionale del bestiame e delle aziende
di allevamento).
4. Per casera si intende il locale facente parte dell'azienda
adibito alla trasformazione di un quantitativo di latte non
superiore ai limiti stabiliti dalla decisione della Commissione n.
95/165/CE, del 4 maggio 1995, che fissa criteri uniformi per la
concessione di deroghe a taluni stabilimenti che fabbricano
prodotti a base di latte.
Présents, votants et favorables: 27
Président On vote l'article 3:
Présents, votants et favorables: 27
Président A l'article 4 il y a l'amendement du Conseiller
Lanièce, dont je donne la lecture:
Emendamento Articolo 4, comma 1:
Aggiungere: "Mentre per le restanti casere il termine ultimo è
prorogato sino alla data del 30 settembre dell'anno 1999".
L'amendement est retiré. On vote l'article 4:
Présents, votants et favorables: 27
Président On vote l'article 5:
Présents, votants et favorables: 27
Président On vote l'article 6:
Présents, votants et favorables: 27
Président On vote l'article 7:
Présents, votants et favorables: 27
Président A l'article 8 il y a l'amendement du Conseiller
Lanièce, dont je donne la lecture:
Emendamento Articolo 8, aggiungere un terzo comma:
3. "Per le restanti aziende la registrazione può essere
differita sino alla data del 30 settembre dell'anno 1999".
L'amendement est retiré. On vote l'article 8:
Présents, votants et favorables: 27
Président On vote l'article 9:
Présents, votants et favorables: 27
Président On vote l'article 10:
Présents, votants et favorables: 27
Président On vote l'article 11:
Présents, votants et favorables: 27
Président On vote l'article 12:
Présents, votants et favorables: 27
Président On vote l'article 13:
Présents, votants et favorables: 27
Président On vote la loi dans son ensemble:
Présents, votants et favorables: 28
Le Conseil approuve à l'unanimité
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK