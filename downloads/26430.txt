Consiglio Regionale della Valle d'Aosta - Oggetto del Consiglio n. 16 del 15 gennaio 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 16 del 15 gennaio 1973 - Resoconto
OGGETTO N. 16/73 - Discussione della bozza del Piano
Urbanistico Regionale.
Milanesio (P.S.I.) -
Io vorrei fare una proposta
metodologica diciamo così, è chiaro che se si pensava che la
discussione delle mozioni e dei punti all'ordine del giorno sarebbe
terminata questa mattina e quindi avremmo avuto l'intero pomeriggio
a disposizione per affrontare questo argomento, per alcuni è solo
presunto, per altri c'è una indicazione abbastanza precisa sulla
quale, del resto, vogliamo, desideriamo l'apporto fattivo,
costruttivo e serio del Consiglio, perché noi riteniamo che nessun
piano si possa fare - e questo non è un Piano, però è una proposta,
nessun Piano si possa fare senza che le forze politiche presenti in
questo Consiglio in qualche modo partecipino attivamente alla sua
formulazione e la formulazione non è certo compito solo di cinque,
sei sette, otto, dieci tecnici, ecco io quindi proporrei questo
metodo da seguire: io leggerei questa relazione che è abbastanza
lunga ma non è certamente verbosa e non è certamente superflua e
poi chiederei al Consiglio di volersi aggiornare per iniziare la
discussione che, mi auguro, sia e possa essere certamente ampia e
dalla quale possano scaturire delle indicazioni e delle risposte
alle domande che qui vengono formulate o comunque alle ipotesi che
vengono fatte.
Quindi io prima chiederei al Consiglio se siamo d'accordo di
procedere in questo modo; faccio presente che già l'altra volta si
disse: la prossima seduta la dedichiamo esclusivamente a questo
argomento, poi le mozioni, le interpellanze, l'urgenza, tutti
questi argomenti hanno fatto sì che questo argomento molto
importante, ad avviso della Giunta, finisse nel fanalino di
coda.
Ora io chiederei di poter fare la relazione questa sera, sono le
18.06, non è un'ora certamente diciamo così pomeridiana, dopo di
che se il Consiglio è d'accordo aggiornare ad una seduta da
stabilirsi questa sera per la discussione e per le osservazioni,
perché ho presentato una relazione che ho dato a tutti i
Consiglieri che così merita una certa attenzione.
Caveri (U.V.)
- Io vorrei fare una osservazione e una
riserva; l'osservazione è questa: che la sua relazione ci è stata
consegnata, almeno a me personalmente, è stata consegnata
esattamente cinque minuti fa, avremmo gradito naturalmente di
ricevere molto tempo prima questa relazione per avere il tempo di
leggerla per fare le nostre osservazioni.
In secondo luogo la preghiera che le voglio rivolgere è di non
fare una lettura del tipo riso e fagioli ma di farci non una
lettura ma una esposizione che riassuma per sommi capi questa
relazione scritta, perché questo sistema di alcuni Assessori di
leggere delle relazioni scritte e di leggerle anche abbastanza male
in genere è una lettura di tipo assolutamente deprimente che non
giova perché i Consiglieri non possono seguire questa lettura,
quindi la preghiera che le facciamo è di fare una esposizione che
riassuma e riepiloghi la sua relazione scritta, ma non una lettura,
perché in questo caso poi non si può seguire una lettura fatta in
modo pedestre e in modo monotono, quindi confidiamo nelle sue doti,
cioè non dubitiamo delle sue doti di grande attore!
Manganone (D.C.)
- Anche noi concordiamo con le proposte
fatte dall'Assessore Milanesio, vorrei solo chiedere all'Assessore
se la relazione è sua personale o è frutto di scelte fatte dalla
Giunta.
Andrione (U.V.)
- A titolo personale io non concordo,
chiedo scusa, ma chiederei questo: Va bene, stabiliamo un'ora,
stabiliamo che come al solito alle venti chiudiamo il Consiglio, ma
dopo l'esposizione - e neanche io dubito delle qualità di grande
attore dell'Assessore al Turismo - dico ma che dopo l'esposizione
dell'Assessore al Turismo, sia permesso ai Consiglieri che lo
credono di fare le loro osservazioni, la discussione continuerà
dopo, ma mi sembra che sarebbe per lo meno un po' strano che quando
l'Assessore mette la parola fine alla sua relazione, ordinati come
degli scolaretti noi usciamo e aspettiamo la prossima convocazione;
io credo che possiamo fissare un'ora e che chi crede farà le sue
osservazioni questa bozza, così come è chiamata, del Piano
regolatore regionale.
Personnettaz (D.P.) -
Altri interventi? Allora risponde
l'Assessore.
Milanesio (P.S.I.)
- Io non ho difficoltà ad aderire alle
proposte che sono state avanzate prima dall'Avv. Caveri e poi dal
Consigliere Andrione, io ho solo proposto per ragioni di
semplicità, di tempo, perché ognuno potesse raccogliere le idee,
tenuto conto che questa relazione è una relazione evidentemente
sintetica che ho intenzione di leggere anche se non con tono
monotono, e non ho fatto scuola di dizione, ringrazio i Consiglieri
che hanno ravvisato in me delle doti di grande attore, a suo tempo
mi avevano dato del burattinaio, metterò su un Carro di Tespi, vi
ringrazio, e spero però con la fortuna che ha accompagnato le
vicende precedenti!
Ad ogni buon conto leggerò questa relazione con tono staccato,
alla John Barrymore junior.
"Introduzione: Significati della bozza - i principali
significati della bozza sono i seguenti: da una parte essa dovrebbe
consentire una facile individuazione dei contenuti sostanziali del
futuro Piano regolatore regionale urbanistico e per la tutela del
paesaggio della Valle d'Aosta",
cioè - e qui indico quali sono
i problemi principali - ricordo che questa relazione è stata fatta
per consentire ai Consiglieri, che certamente avranno letto la
bozza di Piano, di vedere riassunte in espressioni più concise i
principali punti e le principali indicazioni che sono contenute in
questo piano, quindi sarò un po' noioso ma dovrò per forza
riferirmi a quello che è scritto.
"Dei principali problemi che esso intende risolvere e di
quelli che esso lascia a livello di governo o di ordine superiore,
lo Stato, le sue agenzie, cioè l'ANAS, l'ENEL la Cogne, ecc. o di
livello inferiore, cioè i comprensori e i Comuni; degli indirizzi
lungo i quali tende dare loro soluzione e dunque dei principali
indirizzi di politica economica e urbanistica della Valle, ciò la
bozza ottiene proponendo una strategia unitaria con lo sviluppo
economico e sociale della Valle indicandone le conseguenze a
livello territoriale, in seguito proponendo un sistema integrato di
zone funzionalmente specializzate e di infrastrutture e di
attrezzature a ciò finalizzate che comporta in particolare una
politica dei trasporti, della residenza, del turismo estivo e
invernale, dell'agricoltura e delle attività produttive,
industriali, del verde, ecc."
Ecco questo è uno dei principali significati, d'altra parte la
bozza dovrebbe consentire la messa a punto dei connotati formali di
uno strumento tecnico-politico quale è appunto il Piano regolatore,
e mi spiego, quali aspetti possono essere cioè: "
Regolamenti,
regolamentati e indirizzati attraverso vincoli, come possono essere
strutturati, differenziati e quali invece attraverso solo
indicazioni attive, eventualmente suddivise fra interventi a carico
della Amministrazione e a carico dei privati, cioè interventi che
l'Amministrazione Regionale o i privati fanno in proprio, come
certe indicazioni generali di politica economica generale o
settoriale possano essere tradotte in indicazioni territoriali
sufficientemente specifiche da escludere la realizzazione di
interventi contraddittori alle indicazioni stesse, sempre un altro
significato come sia possibile stabilire legami quantitativi e
temporali tra il saggio di sviluppo della popolazione, della
produzione industriale e agricola, delle presenze turistiche, ecc.
previsto dai piani e quello che poi si realizza effettivamente e
l'utilizzazione del suolo.
Come ad esempio sia possibile introdurre legami
quantitativo-temporali tra le indicazioni della programmazione
economica e sociale e quelle del Piano urbanistico
regionale.
Di conseguenza,
qui si arriva a spiegare il vero
significato della bozza -
la bozza ha un carattere
esemplificativo, essa simula cioè, avanzando proposte concrete,
spesso esposte graficamente... (voce del Consigliere Caveri)
...
Noi ci auguriamo che il Consiglio lo faccia sul serio il
Piano regionale, a me pare che invece non ci sia nemmeno questa
volontà, ad ogni modo la prova è questa, la discussione dovrà
portare a fare avanzare delle indicazioni concrete da parte dei
Consiglieri che hanno da dare delle indicazioni; è troppo comodo,
perché poi quando lo portiamo voi dite che è anti-democratico, che
è una cosa troppo importante che vi abbiamo propinato il pacchetto
e allora lo rifiutate o dite che non si può discutere in un
giorno.
"Avanzando proposte concrete, spesso graficamente esposte
- e tutte le tavole sono di là nell'aula preconsiliare e molti
Consiglieri so che le hanno viste e se le sono fatte spiegare -
ecco la bozza quindi simula la situazione che si avrà una volta che
il Piano urbanistico sarà redatto; il criterio di giudizio da
adottare nei suoi confronti è quello che riguarda l'agibilità
operativa di un Piano così fatto, con quelle indicazioni grafiche e
non altre, con quei vincoli e non altri, con quelle norme di
attuazione e non altre, cioè abbiamo voluto presentare un Piano che
può essere discusso, deve essere discusso, che non si presenta come
il solo Piano possibile ma che se non altro, è un punto di
riferimento per aprire una discussione, perché quando si viene in
Consiglio e si presenta una pagina bianca probabilmente è difficile
poterla scrivere questa pagina bianca, scriverla con una certa
coerenza, con una certa razionalità, se invece presentiamo un
discorso che ha una sua compiutezza potrà essere contraddetto
questo discorso, potrà essere diciamo così contestato, l'importante
è però che avvenga questa contestazione; diciamo così Avv. Caveri
che questo Piano ha un significato provocatorio per lo meno, cioè
per costringere il Consiglio a discutere di questi problemi, perché
da anni non se ne discute...
(voce del Consigliere Caveri)
...
I limiti della bozza, naturalmente, questo detto in termini
così scientifici e non in termini di acrimonia; la bozza non deve
essere intesa come il progetto di massima o il progetto preliminare
del Piano Regionale Urbanistico e per la tutela del paesaggio, non
può essere assunta come indicatrice di soluzioni particolari per
problemi specifici né deve essere giudicata in base alle proposte
che formalmente avanza circa alcuni problemi particolari. Infatti
la bozza non si basa su ricerche originali ma si fonda invece su
una base conoscitiva statistica la cui attendibilità ha dovuto
spesso essere messa in dubbio; le stesse informazioni, pareri,
giudizi che si sono raccolti durante l'attività di studio non hanno
potuto essere controllati tutti almeno mediante ricerche più
approfondite.
Questa prima fase di studio non ha potuto essere accompagnata o
meglio confortata da quel dibattito che noi riteniamo
indispensabile fra l'ufficio e l'Amministrazione Regionale ecco
perché siamo qui oggi in Consiglio e riteniamo che la sede più
opportuna non sia solo quella della Giunta, non perché la Giunta
non vuole assumersi delle responsabilità di governo, ma perché un
problema di così grande importanza, noi sappiamo, se non viene
affrontato fin dai suoi primi passi, fin dalla sua impostazione
generale a livello di Consiglio poi alla fine finisce per non
appartenere più a nessuno; lo abbiamo visto con il vecchio piano di
sintesi della Programmazione regionale, quando la SORIS e il
Comitato Tecnico della Programmazione terminarono gli studi e li
presentarono alla Giunta regionale, la Giunta Regionale prese
questo infante e lo mise in un cassetto come si fa con i figli
abbandonati, perché? Perché quel Piano, quella bozza di sviluppo
era figlio di nessuno, per lo meno non era figlio di quella Giunta
e tanto meno sarebbe stato figlio del Consiglio che doveva poi
esaminarlo e approvarlo.
Quindi noi vogliamo che questo piano urbanistico abbia dei
padri, e che siano tutti Consiglieri in qualche modo.
"
Obbiettivi programmatici - Premessa: la necessità di
utilizzare (?) l'uso delle risorse naturali e del capitale umano
tecnico e culturale che la Valle può offrire a tutti i livelli,
implica di utilizzare nel migliore dei modi ogni occasione e
risorsa per modesta che possa apparire, inquadrando ogni intervento
in una strategia improntata a chiari principi di nazionalità e di
partecipazione democratica, specificando maggiormente questa linea
si propone di far rientrare tra gli obiettivi immediati del piano,
evitare che la situazione degeneri ulteriormente nei suoi aspetti
negativi e divenga irrecuperabile, mentre rientra negli obiettivi
finali la diffusione dello sviluppo su tutto il territorio
eventualmente attraverso una specializzazione funzionale delle sue
diverse parti.
Più in concreto questa stessa linea-
viene ulteriormente
specificato
- attraverso l'ipotesi che 1°) nel breve termine,
due, tre anni, lo sviluppo continui a concentrarsi nelle aree già
previste a tale scopo, od in cui siano in atto processi di
insediamento tendenziali, predisponendo ovviamente entro tempi
brevissimi, le misure occorrenti a far fronte ai problemi relativi
all'abitazione, ai trasporti e ai servizi sociali, così come da
bilancio approvato in questi giorni.
Nel medio termine, cinque-sette anni, vengono organizzati i
prossimi nuclei di insediamento con funzioni equilibratrici,
realizzando nel contempo sistemi integrati di servi più efficienti
e moderni.
Nel lungo termine, cioè dieci-quindici anni si giunga alla
riorganizzazione dell'intero territorio per aree funzionalmente
specializzate.
Sviluppo economico e sociale per effetto del
territorio.
Occorre non distinguere..." ...(voce)...
come cosa vuol
dire? Io sono qui per accogliere le domande, nel lungo termine si
giunga alla riorganizzazione dell'intero territorio per aree
funzionalmente specializzate. Va bene. Molto semplice - Ramera,
probabilmente tu lo sai perché hai letto la bozza, no? E
evidentemente l'ipotesi che fa nel lungo periodo, diciamo così
l'ipotesi strategica è di una riorganizzazione delle zone, delle
aree economiche della nostra Regione, e una loro specializzazione
che sia funzionale al sistema economico sociale, ed
urbanistico.
Ecco cosa significa questo, significa nulla di più - sviluppo
economico, sociale, e aspetto del territorio "- Occorre non
distinguere tra obbiettivi di natura economica e obbiettivi di
natura territoriale."
Ecco questa è una osservazione di principio direi abbastanza
importante, questo vuole stabilire...tra la programmazione e la
pianificazione del territorio -
" a) il piano deve evitare soluzioni semplicistiche che
facciano esclusivo affidamento su di un unico settore produttivo
quale motore dello sviluppo.
É compito al contrario del piano, stabilire un insieme logico
di relazioni funzionali tra i diversi settori produttivi e tra
interventi diversamente specificati all'interno di ciascuna
zona.
Il piano in altri termini non deve agire come elemento di
disaggregazione, di specializzazione di zone tra loro non
comunicanti, quanto piuttosto di aggregazione di costituzione di
collegamenti e di raccordi, ora tenui, o inesistenti.
Ecco un'altra affermazione molto importante:
"b) il piano non deve fondarsi su di uno sviluppo per poli,
come pure in passato è stato proposto, ma
- e qui ci riferiamo
al piano SORIS, -
ma tutto il territorio della Valle deve
formare l'oggetto di interventi che ne mettano in valore le
potenzialità relative, quindi non vi debbono essere aree
privilegiate, ed aree, cui venga dallo stesso piano attribuito il
ruolo depresso.
Il Piano dovrebbe fondarsi su di un tentativo di rottura
dell'isolamento delle valli secondarie tra di loro, di superamento
quindi dello schema viabile e di relazioni funzionali ad
albero,"
ecco spiego cosa vuol dire: voi sapete che lo schema
viabile della nostra Regione è ad albero, cioè la valle principale,
ci sono le valli principali che si innestano, e tutti i
collegamenti devono dai rami arrivare al tronco percorrere una
parte di tronco per tornare ai rami, ecco noi vogliamo rompere ad
esempio questo tipo di schema funzionale, e lo vogliamo rompere
attraverso la realizzazione di un sistema di rapporti funzionali e
di flussi alternativi, la articolazione della Regione in sistemi
insediativi, le cui diverse componenti, centri abitati, zone
coltivate e aree boschive, eventuali domaines skiables, siano
strettamente integrate tra loro da una rete di comunicazione,
strade impianti di risalita, ferrovia, e da un sistema di
interdipendenze funzionali.
"c) la formazione di unità amministrative e gestionali
intermedie tra la Regione e il Comune,"
anche questo è un punto
molto importante che verrà spiegato in seguito e che evidentemente
si ritiene necessario per gestire, per formare e gestire un piano
territoriale e tra l'altro per portare avanti una Politica di Piano
che vi siano delle unità amministrative e gestionali intermedie,
che non siano solo più la Regione e il Comune, essendo l'una troppo
grande e l'altra troppo piccola per affrontare queste spese.
"Considerazioni propositive sui settori di sviluppo, tenuto
conto delle indicazioni contenute negli studi della programmazione
regionale.
In riferimento ai volumi di sintesi n. 9 e n. 15 - Industria"
-
quindi qui per sommi capi indichiamo quale deve essere la
logica a cui si deve ispirare il piano
:
"La Valle non deve quindi perdere o ridurre il suo carattere
di sistema economico essenzialmente industriale, anche se non
sembra che l'industria possa essere assunta come settore trainante
lo sviluppo. Occorre favorire l'imprenditorialità locale per
mantenere la Valle il reddito prodotto puntando su piccole e medie
imprese la cui produzione sia direttamente od indirettamente
collegata ad altri settori di attività regionali, principalmente a
causa dell'alto indice di vecchiaia della popolazione, della
disponibilità di manodopera femminile, dell'esigenza di produzione
di beni di consumo scarsamente vincolati ai livelli di
reddito.
Agricoltura - Lo sviluppo di questo settore si pone in
termini prioritari per la conservazione della presenza umana sul
territorio,"
qui si fa una affermazione di principio molto
importante, che del resto è conseguente alle decisioni che il
Consiglio regionale ha recentemente assunto in questi ultimi tempi
"da organizzare in termini tali da consentire agli addetti e
loro famiglie una occupazione integrativa in altri settori
produttivi, prevalentemente nel settore turistico, nello stesso
ambito territoriale.
Turismo -"
Anche qui facciamo delle affermazioni di
principio che sono state condivise largamente dalle forze
politiche, sindacali, da organizzare gradualmente favorendo la
partecipazione e la gestione delle forze economiche e sociali
locali.
"Occorre strutturare questa attività in modo tale che essa
costituisca per le comunità locali una continua fonte di reddito,
non soltanto una rendita una tantum derivante dall'alienazione di
beni immobili,
" cioè l'aspetto locale, il reddito che molti
ricavano dall'attività turistica quella di alienare il pezzo di
terreno e la vecchia casa, ecco, questo è tutto il beneficio che
molto sovente i valdostani hanno da queste attività turistiche. Noi
dobbiamo evitare che sia solo questo, che significhi solo questo
l'attività turistica.
"Occorre: - controllare e finalizzare i grossi interventi che
in tempi brevi comportino la presenza di ingenti capitali esterni,
non facilmente controllabili e che tendano a riesportare il reddito
prodotto;
- incentivare la ricettività pubblica, alberghiera e
para-alberghiera,"
noi
sappiamo che molti alberghi sono
in crisi, mentre crescono le abitazioni private, quindi
"contenere la proliferazione della ricettività privata,"
quanti alberghi si trasformano in condomini, perché? Perché non
esiste più la possibilità di una loro gestione, tenuto conto della
vetustà dell'attrezzatura, delle vicende familiari dei gestori, ed
allora la soluzione più facile, però non la migliore sotto il
profilo generale è quella della trasformazione in condominio, alla
quale non possiamo opporci, perché le leggi non ce lo consentono
neanche.
Quindi dobbiamo trovare dei meccanismi economici che ci
consentano di ribaltare questa tendenza o comunque di
arrestarla.
"- puntare su una politica del turismo più articolata come
qualità e sua localizzazione," ...
verrà spiegato anche in
seguito.
"Rapporti tra i settori produttivi e la loro incidenza
temporale nello sviluppo della Regione.
Nel breve e medio periodo, le più consistenti prospettive di
sviluppo e di diffusione dello sviluppo sono legate al settore
turistico, che è maggiormente in grado di adeguare con sufficiente
rapidità la propria offerta, ad una domanda che è in rapida
espansione.
Gli sviluppi turistici spontanei e guidati debbono essere
utilizzati, fin dal periodo immediatamente futuro, per arrestare o
quanto meno contenere l'esodo rurale per lo meno in alcune zone in
cui questo si manifesta con particolare gravità.
Ciò richiede un intervento coordinato in molteplici
direzioni; privilegiare l'edilizia rurale e turistica"
anche
questa è una richiesta che è stata avanzata da molti Consiglieri
che trova una sua precisa collocazione in questo piano,
"privilegiare con una politica dei servizi idonea, i nuclei
abitati e rurali turistici",
cioè molti nuclei rurali turistici
non hanno dei servizi o comunque ne hanno scarsamente, ecco quale
politica di infrastrutture può fare ad esempio la Regione,
"privilegiare gli interventi del settore viabilistico, atti a
stabilire nuovi collegamenti,"
qui non è spiegato lungamente
nella bozza la spiegazione è molto più approfondita,
"con pochi
interventi si possono creare dei collegamenti alternativi, a delle
vie, oggi molto usate e congestionate,"
uno di questi
interventi potrebbe essere quello che viene sollecitato, che è
stato sollecitato giustamente a suo tempo dal Consigliere Bancod,
per esempio della strada dell'Envers che oggi non è una strada nel
senso vero e proprio del termine, e invece dovrebbe essere un
collegamento alternativo ad altri, questo, può essere ad esempio
uno degli interventi da privilegiare, da dargli priorità.
Nel breve periodo, difficilmente si potrà pensare di ottenere
risultati consistenti da un punto di vista dell'industrializzazione
anche se ogni possibilità deve essere esplorata anche in questa
direzione, è stata esplorata e si è fatto tutto quello che si
poteva fare per il momento.
Infatti le potenzialità più
consistenti per la Valle risiederebbero in una industrializzazione
rivolta alla produzione di beni; la cui domanda è in parte
collegata anche non direttamente allo sviluppo di altri settori, ad
esempio di quello turistico, ad esempio di quello edilizio.
Ciò significa che risultati consistenti su questo piano
potrebbero ottenersi solo quando i programmi di realizzazione
relativi agli altri settori saranno chiari ed operanti.
Il settore turistico potrebbe essere in grado di garantire
ordinativi di impianti di risalita molto consistenti, ed estesi su
di in periodo tutt'altro che trascurabile.
Ciò non significa che sin d'all'immediato periodo futuro non
debbano cominciare ad operare all'interno della Regione sistemi di
incentivazione differenziati e selettivi, assistenza tecnica,
partecipazione diretta, ordinativi, ecc.
Politica infrastrutturale dell'Ente pubblico.
Nel breve e nel medio periodo le risorse disponibili
dovrebbero essere indirizzate verso una serie di investimenti
marginali, tesi ad aumentare le possibilità di utilizzazione e
l'efficienza del patrimonio esistente, e quindi l'offerta regionale
di servizi turistici residenziali di trasporto ecc."
Ecco quali potrebbero essere questi interventi marginali,
piccoli tronchi stradali che consentono l'apertura di circuiti di
notevole dimensione.
"Completamento dei servizi di base, restauro di quote delle
abitazioni in centri storici, restauro esemplare di piccoli centri
eseguito da parte della Regione.
Qualora attraverso una politica di maggior utilizzazione del
capitale infrastrutturale del patrimonio edilizio esistente si
riuscisse effettivamente ad aumentare in modo consistente l'offerta
di servizi turistici e di lavoro, con l'impiego di risorse
limitate, resterebbero disponibili, per un periodo successivo, per
lo stesso medio periodo maggiori risorse per la predisposizione di
nuovi investimenti.
Nell'arco temporale del medio periodo,"
e qui si affronta
il discorso dei cinque - sette anni,
"dovrebbe quindi darsi la
possibilità di attivare i primi nuclei di insediamento con funzioni
equilibratrici, riorganizzando nel contempo i servizi in sistemi
integrati più efficienti.
In questo stesso arco temporale si tratterà di individuare le
scelte di fondo, relative alla viabilità ai "domaines skiables", di
prioritaria utilizzazione, al tipo e ubicazione dei maggiori
impianti di risalita, al tracciato e alle caratteristiche tecniche
dei nuovi collegamenti, alla scelta tra collegamenti
automobilistici e ferroviari, e tra servizi decentrati e
pendolarità.
Le differenti politiche settoriali dovrebbero aggiungere in
questo arco di tempo ad articolare il territorio regionale in
sistemi insediativi, differentemente connotati.
Naturalmente in taluni sistemi potrà essere prevalente un
determinato tipo di attività, ad esempio l'industria, ma lo sforzo
costante dovrebbe essere quello di superare la mono
specializzazione, identificando e organizzando un ventaglio di
funzioni e attività diverse per i diversi sistemi."
Passiamo adesso ad esaminare l'aspetto dei livelli di
aggregazione territoriale che è un discorso, direi tipicamente
urbanistico, sul quale sarebbe opportuno poter avere delle
indicazioni, delle risposte da questo Consiglio per poter procedere
nella elaborazione degli studi.
"L'articolazione del territorio regionale risultato delle
differenti politiche settoriali, dovrebbe contemplare tre livelli
di aggregazione dei sistemi territoriali.
Un livello che definiamo comprensoriale, che corrisponde ad
aree di una certa vastità, che hanno problemi comuni sia in termini
di attività prevalente che di organizzazione e gestione dei servizi
che di comunicazione, ecc.,"
cioè il concetto qui di
comprensorio che non è un concetto nuovo, è un concetto che è già
stato espresso in altre circostanze e già tenuto presente per altri
studi, viene però ribadito come un livello di sistemi territoriali,
ecco, così viene definito questo altro livello costituito da un
certo numero di insediamenti e da una porzione di territorio
gravanti su di un centro maggiore, più apprezzato, oppure di una
porzione di territorio relativamente omogenea e geograficamente
circoscritta.
Si fanno anche delle esemplificazioni nella bozza e io rimando a
quelle.
"Un livello di unità insediative, costituite da centri
abitati di dimensione diversa, in cui si sono venuti storicamente
configurando oltre a rapporti di natura funzionale anche rapporti
di natura fisica, da individuare e regolamentare, cioè le aree in
cui si può edificare, le densità consentite, le utilizzazioni
consentite, le aree da mantenere a verde, per intendersi le unità
insediative hanno un po' il corrispondente in quelli che
attualmente vengono definiti i centri abitati, cioè quelle
individuazioni abbastanza precise e direi, quella delimitazione di
quelle aree che hanno una certa omogeneità sia nell'insediamento
che nella funzionalità... (voce) ...Eh! Entro certi limiti.... Dei
tre livelli di aggregazione, solo il primo, il comprensorio tiene
conto di suddivisioni amministrative, mentre i rimanenti due
tendono a travalicare o ad essere eventualmente inscritti alle
preesistenti circoscrizioni comunali.
Il primo d'altra parte ha una prevalente funzione di
aggregazione amministrativa, mentre i rimanenti di aggregazione
funzionale del territorio, "cioè per intenderci, ci sarebbero
quattro livelli: il livello regionale, il livello comprensoriale,
il livello dei sistemi territoriali, e delle unità
insediative".
I primi due, cioè la Regione e il comprensorio oltre a essere
delle entità di progettazione urbanistica, sono anche delle entità
amministrative, gli altri due, cioè il sistema territoriale e
l'unità insediativa sono solo delle dimensioni, diciamo così,
progettuali per fare dei progetti, sono solo delle entità
urbanistiche e non invece delle entità amministrative.
"In ogni caso, occorre osservare che i comprensori formulati
dal gruppo Janin, già superati dai successivi studi della
programmazione,"
e il Consiglio certamente ne è al corrente
"ed utilizzati in questa fase di studio possono non essere
migliori ai fini della progettazione e gestione del piano, perché
sono in realtà dei comprensori di valle mentre invece l'obiettivo
di rompere l'isolamento delle valli porta a far centro su risorse
prevalentemente intervallive.
Che ciascun sistema territoriale si definisce in modo diverso
e che quindi non esiste un'unica soluzione ai diversi problemi,
turismo estivo, turismo invernale, agricoltura, ecc.
Che ciascuna unità insediativa pone problemi differenti cioè
recupero di singoli edifici, controllo del grado di dispersione
della nuova edificazione, controllo delle aree edificabili, delle
densità, delle altezze consentite, rapporti tra centro urbano e
zone agricole pregiate.
Prime conclusioni: compito della politica urbanistica ed
economica del medio periodo, è quello dunque attraverso politiche
settoriali, ed una ristrutturazione amministrativa, cioè la
formazione dei comprensori di giungere ad una diversa articolazione
del territorio regionale. Ciò dovrà essere ottenuto con politiche
amministrative, vincoli, controlli, con interventi indiretti,
incentivi sgravi e con investimenti che non siano marginali in
questo caso.
Esempi del primo tipo sono il controllo all'attività
edilizia, ad esempio regolamentazione della nuova edificazione, ed
incentivo per il restauro e quelli relativi al settore agricolo,
specie ove si accompagnino a onerose sovvenzioni.
Gli esempi del secondo tipo, cioè degli investimenti, sono
più numerosi, criterio generale però di questa seconda fase
dovrebbe essere l'indirizzo prevalente degli investimenti pubblici,
verso attrezzature e servizi e verso collegamenti principalmente a
fune.
Il territorio regionale è stato oggetto negli anni più
recenti di una intensa attività di infrastrutturazione
viabilistica, in linea generale, se si escludono alcuni tronchi ed
alcune ristrutturazioni, i circuiti fondamentali necessari
all'aggregazione proposta dalla bozza sono completati, restano da
completare, per citare i casi più rilevanti, il collegamento
Champorcher-Cogne, quello Bosses-La Salle, quello
Antey-Amay.
L'insistere eccessivamente sui collegamenti stradali elevando
soprattutto di continuo il livello tecnico di alcune poche
infrastrutture di fondo valle può compromettere l'intera strategia
proposta e l'obiettivo di equilibrio di fusione dello
sviluppo.
Data la specializzazione produttiva della Valle altri sistemi
di comunicazione si presentano come più interessanti, ecco facciamo
alcuni esempi:
- la proposta di collegamento a fune in quota, lungo la
dorsale Promiod-La Magdeleine-Chamois-Valtournenche-Breuil ed
attorno al Gruppo del Rosa con circuito completo,"
ecco questa
mi pare sia una proposta da vagliare e da valutare molto
attentamente.
"La proposta di ristrutturazione del servizio ferroviario
sino a Châtillon, come punto di appoggio per le aree invernali ed
estive delle tre valli e fino a Morgex, Pré St. Didier come punto
di appoggio per l'alta Valle; ciò significa non solo intervenire
sulla linea ferroviaria ma anche sui servizi di trasporto a valle
del trasporto ferroviario per la distribuzione di diversi sistemi
territoriali."
Non vorrei che sembrasse un discorso antistorico quello della
ferrovia, ma noi sappiamo che in questo momento c'è tutta una
rivalutazione del trasporto su rotaia anche perché si sta
rilevando, come quello socialmente più conveniente, e come quel
tipo di trasporto che risente meno, per esempio, delle avverse
condizioni atmosferiche e climatiche, e pensate come sarebbe
opportuno poter avere un trasporto ferroviario più efficiente, con
un maggior numero di vetture, con orari più ragionevoli che
collegasse la nostra Regione con la Pianura padana, con il
Piemonte, pensate quanta gente potrebbe, quanti turisti potrebbero
venire con questo sistema di trasporto se questo venisse
ristrutturato e fosse loro offerta la possibilità, eviterebbero se
fosse loro offerta la possibilità, eviterebbero il rischio del
ghiaccio, del gelo della nebbia e mi pare che non sarebbe una
attrezzatura di poco conto.
"Nel lungo periodo infine la quota di investimenti di origine
privata, sia nel settore turistico che in quello agricolo e
industriale, dovrebbero invece rivolgersi a grandi opere destinate
a collegare lo sviluppo della Valle a quelle di aree contermini e
ad aprire così il sistema economico regionale, ad esempio traforo
ferroviario Aosta-Martigny, e potenziamento della linea ferroviaria
Valle d'Aosta, collegamento tra la Valle di Bionaz e del Breuil,
ecc."
Anche qui non vorrei che si facesse un discorso semplicistico;
il traforo ferroviario tra Aosta e Martigny era già stato
progettato e addirittura finanziato dal Regno Piemontese, poi
decise di investire questi soldi nel fare l'unità d'Italia,
evidentemente ha fatto una scelta anche qui alternativa, sta di
fatto che egoisticamente noi oggi valdostani diciamo che non
abbiamo la ferrovia Aosta-Martigny, comunque abbiamo l'Unità
d'Italia.
Ad ogni buon conto questo tipo di discorso non è un discorso
così donchisciottesco, non è che proponiamo una cosa tanto per
proporla per avere delle aperture internazionali sulla carta
almeno, è un discorso che è stato ripreso dalla Regione Piemonte
molto direi duramente ed è un discorso che a mio avviso interessa
tutta un'area geografica ed economica dell'Europa ed è un discorso
che può trovare delle alleanze e degli alleati non solo nel
Piemonte ma anche, io ritengo, nella Svizzera e in altri Paesi.
Ora questo è un obiettivo strategico che a nostro avviso va
perseguito.
"Naturalmente anche la suddivisione degli interventi tra i
diversi periodi, brevi, medi o lunghi, deve essere assunta come
indicativa di un criterio, di una logica che occorre giudicare nel
suo insieme. Successivi approfondimenti potranno condurre ad
individuare una più rigorosa e precisa sequenza temporale degli
interventi. Occorre a questo riguardo ricordare che lo studio del
tempo ottimo in cui effettuare un determinato intervento ha
importanza dal punto di vista della pianificazione dello sviluppo
pari a quello relativo alla individuazione dei connotati
dell'intervento.
La sequenza secondo cui realizzare, ad esempio, determinati
collegamenti stradali ha importanza pari a quella della
determinazione dei trattati stessi.
Indicazioni esemplificative contenute nella bozza:"
ecco
qui arriviamo al discorso dalle indicazioni funzionali;
"la
bozza di Piano regolatore per raggiungere gli obiettivi
programmatici su menzionati contiene principalmente le seguenti
indicazioni,"
ecco questa è la legenda, diciamo così, della
bozza, dobbiamo però così, ricordarla e spiegarla.
"Insediamenti "
- c'è la voce:
"A) insediamenti, che si dividono in alpeggi, unità
insediative, aree industriali, situazione turistica di alta quota,
centri di appoggio di alta quota."
B) sono le aree a verde - e qui si identificano nel Piano le
seguenti aree verdi:
"Parco Nazionale
Parco Regionale - A e B
Parco attrezzato
Parco domenicale
Parco urbano
Aree verdi con attrezzature sportive e ricreative - aree
boschive, aree agricole, aree non edificabili per rispetto
stradale.
C) Il domaine skiable
D) Le strade che sono divise a loro volta in automobilistiche
estive e invernali esistenti e proposte in autostrade, in
mulattiere o sentieri.
E) sono gli Impianti di risalita
F) La ferrovia esistente nel progetto traforo di
Martigny;
G) zone aeroportuali
H) zone soggette alla caduta di valanghe"
Ecco, il significato di ciascuna di queste indicazioni dovrà
ovviamente essere precisato dalle norme che accompagneranno il
Piano regolatore; alcune delle quali sono parzialmente annunciate
nella bozza.
"Le precedenti indicazioni non sono naturalmente sufficienti
a garantire che lo sviluppo del sistema economico e sociale della
Valle d'Aosta e quindi anche lo sviluppo dell'assetto del
territorio avvengano secondo le linee definite dal Piano regolatore
regionale.
L'attuazione di tale Piano che si assume rispettare gli
obiettivi generali della politica economica e sociale della Valle è
demandata a diversi Istituti: Regione, comprensori, Amministrazioni
comunali i cui compiti ed i cui rapporti dovranno essere stabiliti
dalla nuova legge urbanistica."
Ecco qui arriviamo ad indicare alcune idee forza diciamo così,
per una nuova legge urbanistica regionale.
"La formazione del nuovo Piano regolatore generale della
Valle d'Aosta pone, indipendentemente dai risultati ottenuti in
base alla precedente legge urbanistica regionale il problema di una
revisione dell'intera normativa urbanistica e della tutela del
paesaggio del territorio della Valle;
" questo è un argomento
che è già stato affrontato sia pure in modo frammentario ma a più
riprese da questo Consiglio, in interpellanze e mozioni e
discussioni su singoli argomenti.
Noi riteniamo che l'oggetto della legge debba essere di tipi di
attività, di interventi, l'utilizzazione del suolo e sue modifiche
che vengono regolamentate e che sono soggette alla legge.
"Da questo punto di vista si potrebbe ritenere opportuno
comprendere nell'oggetto della legge anche la materia considerata
dalla legge nazionale n. 765, cioè la legge ponte, standard
urbanistici ed almeno la parte principale della materia considerata
nei differenti ed unificabili regolamenti edilizi nonché ovviamente
quella oggetto della legge sulla tutela del paesaggio, cioè
bisognerebbe fare una legge che compendi questi tre aspetti
fondamentali essenziali che sono regolamentati con discipline, con
leggi diverse.
In questo modo la legge urbanistica verrebbe a costituire un
corpus normativo unico e coordinato, il cui oggetto è appunto la
regolamentazione delle attività che hanno effetti di natura
territoriale per la parte che riguarda questo argomento."
Quindi è una legge organica, è una legge completa, una legge che
riassume tutte queste esperienze che sono maturate in questo
settore.
"Livelli di piani e loro contenuto"
Il piano regionale propone quattro livelli analitici che
potrebbero essere intesi anche come dotati di un contenuto
normativo, trasformandosi quindi in livelli di
panificazione."
Ho ricordato prima il livello regionale, quello comprensoriale,
quello definito di sistema territoriale e quello infine di unità
insediativa.
"In linea generale il contenuto nel piano regionale riguarda
la configurazione del territorio e di alcuni interventi
particolari, in relazione a determinati obiettivi e direzione di
sviluppo.
Il piano regionale regola quindi le grandi utilizzazioni del
suolo, il sistema di aggregazione degli insediamenti, la
distribuzione delle funzioni tra le differenti parti del territorio
e i differenti insediamenti, le grandi infrastrutture e i loro
rapporti e connotati tecnici.
Le indicazioni del piano regionale sono vincolanti nel senso
che quelle indicazioni dei piani di vello subordinato non debbono
modificare lo schema di sviluppo, assunto come ipotesi guida del
piano regionale stesso.
I piani comprensoriali regolamentano con maggior dettaglio e
precisione il territorio che forma il comprensorio, introducendo
modifiche ove fosse necessario, ad alcune indicazioni fornite dal
piano regionale.
I piani dei sistemi territoriali e delle unità insediative
costituiscono dei progetti"
aveva ragione prima Manganoni
quando diceva è una specie di piano particolareggiato esecutivo, sì
qualcosa del genere
"dei progetti per alcuni interventi, cioè di
restauro di conservazione o di ampliamento dei centri abitati, di
formazione di parti urbane, di zone ricreative.
Il loro contenuto è quindi prevalentemente urbanistico
edilizio.
I sistemi territoriali e le unità insediative non si
identificano in linea generale con i territori comunali.
I piani relativi non si identificano quindi con i programmi
di fabbricazione, e i piani regolatori comunali, né con i piani
particolareggiati esecutivi di questi.
E questo pone il grosso problema tra i livelli di
pianificazione possibili all'interno della Valle d'Aosta del ruolo
del livello comunale e quindi dei rapporti che si verrebbero a
stabilire tra Amministrazione Comunale e quella comprensoriale a
questo riguardo.
Nell'esperienza della pianificazione comunale, ci siamo tutti
accorti come questa dimensione del Comune stesso sia troppo piccola
sul piano urbanistico per affrontare i problemi che si pongono al
Comune, il quale non è una monade ma è collegato con altri comuni,
ci sono delle interdipendenze, viabili, di infrastrutture, di
collegamenti, economiche, e quindi il Comune non può pensare di
risolvere i problemi urbanistici del proprio territorio, ma deve
collegarsi, evidentemente con altri territori.
Però la risoluzione di certi problemi urbanistici, che si può
avere a livello comprensoriale può anche richiedere un'altra -
diciamo così -
aggregazione territoriale per progettare e
risolvere dei problemi che invece non hanno necessariamente una
dimensione di sistema territoriale di unità insediativa.
Ecco -
questo però pone il problema se la dimensione comunale
sia ancora una dimensione da presentare come una possibile
dimensione di programmazione territoriale, oppure se non debba
essere abbandonata la dimensione comunale."
Questo è un grosso quesito, è un grosso problema che viene posto
evidentemente al Consiglio, e dal Consiglio ci aspettiamo delle
indicazioni e delle opinioni.
"Rapporti tra i diversi livelli di pianificazione: in linea
generale dovrebbe ritenersi valido il principio secondo cui è di
competenza regionale lo stabilire norme vincolanti per i privati e
per le amministrazioni di livello subordinato, nei riguardi di
quegli elementi del piano regionale che si ritiene definiscano
l'assetto generale del territorio della Valle"
e mi spiego.
Cioè la suddivisione degli insediamenti in sistemi territoriali ed
unità insediative, e i relativi confini e connotati, questo
evidentemente è compito del piano regionale.
Se il piano regionale non fa questo, non fa niente,
"così
come è compito del piano regionale individuare la localizzazione
del perimetro delle zone industriali. La localizzazione e il
perimetro dei parchi siano essi regionali, attrezzati, dominicali
ed urbani, delle aree sportive e di ricreazione, delle aree di
accesso ai parchi. Così come è anche necessario che il Piano
urbanistico regionale determini l'entità delle fasce di rispetto
stradale. Così come la categoria di ciascun collegamento
stradale
, cioè se deve essere comunale, se deve essere una
mulattiera e la localizzazione e i confini dei
domaines
skiables
, i domaines skiables vanno considerati alla stessa
stregua delle aree industriali, cioè sono aree in cui si esercita
una certa attività economica e quindi devono essere ben
classificate e delimitate.
È competenza ancora dell'Amministrazione Regionale dettare
norme per ciascuna delle zone soprarichiamate e definire gli
standard urbanistici, eventualmente differenziati per comprensorio
e per sistema territoriale."
Qui si riapre il discorso che non è mai stato respinto né da
parte mia, né da parte di questa Giunta e che era stato invocato da
Manganoni e da tanti altri, cioè sulla necessità di rivedere la
legge ponte e quelli che vengono chiamati standard urbanistici.
Ora il discorso della revisione (?) io lo dissi sempre e lo
riconfermo in questa sede, si può e si deve fare ma solo in questo
quadro cioè in una visione precisa dove ha un significato stabilire
un certo standard sulla base dell'esperienza fatta sul territorio,
sulla, della progettazione che si è fatta su quel territorio,
nell'ambito del piano regionale.
Per quanto, io non vorrei essere frainteso, certi standard della
"legge ponte", e io l'ho detto e lo ribadisco, costituiscono una
conquista di civiltà, cioè il fatto di stabilire un rapporto
pubblico, e abitante, in una zona urbana, è una conquista di
civiltà.
Il fatto di stabilire un rapporto mc e abitante, mi pare che sia
anche questa una conquista di civiltà.
Ci sono altri indici che invece possono essere discussi, ci sono
altri standard, che possono essere discussi, data l'orografia della
nostra Regione, devo dire delle diverse zone della nostra Regione,
perché noi qui parliamo di standard differenziati.
E dovranno essere rispettati nella stesura ed attuazione dei
piani di livello subordinato e controllare la loro
applicazione.
Adesso abbiamo visto il grosso quadro di quello che può fare la
Regione, di quello che devono fare in questa logica, in questo
ambito, le Amministrazioni, così dette di livello subordinato, cioè
i comprensori, le unità territoriali, ecc. Allora
"le
amministrazioni di livello subordinato, per converso, avranno
competenza nel definire i piani per i sistemi territoriali, per le
unità insediative, per i parchi urbani e per le aree sportive e di
ricreazione.
Potranno inoltre suggerire - motivandole - le modifiche alle
indicazioni contenute nel piano regionale e relative ai confini
delle unità insediative, ai tracciati delle reti secondarie, ai
confini dei domaines skiables.
Ciò dovrebbe conferire al piano regionale una certa
elasticità che dovrebbe garantire la salvaguardia dei principi
direttivi del piano stesso, anche qualora questo venga attuato in
modo decentrato.
Naturalmente occorre in questo quadro stabilire un corretto
iter procedurale, sia per la formazione dei piani di livello
subordinato, dalla formazione dei comprensori, alla definizione
esatta dell'ambito di competenza dei piani comprensoriali e dei
piani relativi alle differenti unità insediative, sia per quanto
riguarda le modifiche che ciascun livello di piano può cercare di
apportare ai livelli, ai piani di livello superiore.
Non sembra si possa prescindere a questo riguardo dalla
istituzione di un organo istruttorio delle differenti stanze ed
avente capacità di esprimere un parere tecnico amministrativo che
venga successivamente utilizzato in modo non vincolante dalla
Giunta Regionale.
Un organo di questo tipo potrebbe essere costituito da una
Commissione urbanistica regionale composta da rappresentanti delle
Amministrazione Regionale e da esperti tecnici."
Ecco, questa è un'altra delle indicazioni alla quale gradiremmo
avere delle risposte perché va da sé che è un punto abbastanza
importante della struttura, dell'organizzazione, diciamo di questo
piano.
"Procedure di approvazione e di modifica: il punto non sembra
sollevare particolari problemi.
Si potrebbe ciò non di meno, pensare a procedere a procedure
non rigidamente piramidali; la Regione approva i piani
comprensoriali, il comprensorio, quelli relativi ai sistemi
territoriali, ecc. ma di introdurre una facoltà di controllo come è
attualmente della Regione, anche a livello inferiore e quello
comprensoriale."
Io personalmente, propendo per l'ultima soluzione.
"Gestione del piano: i punti rilevanti a questo riguardo,
sembrano essere costituiti da: formazione di una Commissione
urbanistica regionale, che allo stato non esiste.
Formazione dei comprensori e la stesura del loro statuto
costitutivo: regolamentazione dei rapporti con altri enti statali,
ANAS, ferrovie dello Stato, società dell'autostrada, stazione di
Pila, ecc.
Conclusioni generali: i problemi connessi alla formulazione
definitiva del piano. La bozza
in discussione pone alcune
scelte in assenza delle quali non sembra che il lavoro di
formulazione, della versione definitiva del piano regolatore
generale e della legge urbanistica regionale possa procedere
; -
ecco perché abbiamo presentato quella che da qualcuno è stata
definita scherzosamente, mi auguro, un'introduzione alla bozza del
piano, l'abbiamo presentata a questo livello di formazione al
Consiglio Regionale, ecco perché formuliamo qui delle domande e
chiediamo delle risposte perché noi riteniamo che se non si
risponde in qualche modo a queste domande e che questa risposta non
è una risposta che ha il conforto del Consiglio Regionale sia
inutile, sia superfluo, procedere nella stesura di non so quale
piano regionale; perché è chiaro che se non si risponde a priori a
certi quesiti che sono poi le linee direttive di un piano, è
inutile fare un piano che quando viene portato all'approvazione
verrà contestato dall'A alla Z.
Quindi, per evitare di fare quello che già è stato fatto
malamente per la programmazione regionale, intendo dire Piano
SORIS, ecco io penso che questo sia il momento giusto di aprire un
certo discorso.
Quindi noi, non abbiamo la pretesa, né io l'ho mai detto, d'aver
fatto il piano urbanistico regionale; la pretesa di questa Giunta è
solo quella di porre questo problema nei termini più concreti e più
essenziali, affinché non si diano risposte illusive.
Si ricorda ancora una volta che non si tratta in questo momento
di scegliere per un tracciato stradale piuttosto che per uno
alternativo, o per un determinato confine di zona, piuttosto che
per un confine più esteso, o più ristretto, ma che ogni indicazione
della bozza ha per ora carattere provvisorio, indicativo ed
esemplificativo.
Le principali scelte da compiere sono di due tipi: scusatemi se
riassumo qui quali sono i punti più importanti ai quali
bisognerebbe cercare di dare una risposta; certamente non questa
sera, forse neanche conclusiva nella riunione che si farà dopo
questo, ma se istituiremo anche un organo, una Commissione che
dovrà seguire in modo particolare preminente questo problema sulla
base della discussione consigliata, queste risposte potranno e
dovranno essere date.
Quindi le principali scelte da compiere sono di due tipi; da un
primo punto di vista, si dovrebbe discutere e valutare ed indicare
uno schema di sviluppo del sistema economico regionale, che
costituisca l'intelaiatura di ogni ragionamento interno alla
politica economica e del territorio.
E conseguentemente esaminare e valutare e decidere se lo schema
proposto risponda al requisito.
Qui noi abbiamo proposto, sia pure in termini sintetici, abbiamo
proposto uno schema di sviluppo che è quello che emerge dalle
indicazioni della programmazione, non è assolutamente diverso da
quelle che sono le conclusioni a grandi linee della programmazione,
e lo abbiamo proposto qui, su questo gradiremmo avere delle
risposte; è stato proposto in termini chiarissimi, senza
possibilità di equivoco.
Da un secondo punto di vista si dovrebbe discutere e valutare e
decidere se la bozza sembra uno strumento efficace ed agibile sul
piano amministrativo e istituzionale.
Più concretamente si tratta di valutare le proposte avanzate
circa il ruolo del settore turistico, del settore agricolo ed
industriale, nel breve e nel medio e nel lungo periodo, e le
relative politiche urbanistiche e settoriali che di conseguenza si
propongono.
Ecco, il modo corretto di procedere è appunto di dare una
risposta che non sia approssimativa ma che sia abbastanza precisa a
queste cose che vengono proposte.
Quindi, noi abbiamo proposto che cosa? Abbiamo proposto questo:
un turismo che sia basato sull'imprenditoria locale, sul
contenimento e sulla razionalizzazione delle aree affermate e
congestionate, sulla incentivazione per lo sviluppo di aree che
presentano i necessari requisiti ed attualmente depresse, tipo la
Valpelline, la Valle del Gran San Bernardo, le parti mediane delle
valli dell'est, ecc. sulla diversificazione dell'offerta turistica
in ragione delle risorse, parco A - parco B, turismo culturale,
area attrezzata per il turismo domenicale, ecc. sui collegamenti
atti a connettere fra di loro diversi bacini turistici; cioè gli
impianti di risalita, i tronchi stradali, proposti nella bozza di
piano, simulati, diciamo così nella bozza di piano, sullo sviluppo
poggiato agli esistenti insediamenti, piuttosto che attraverso
nuove infrastrutture; sulla creazione di reti, di impianti, anche
per lo sci, collegamenti in quota, il maggior numero di
insediamenti possibile.
Ecco, in questi cinque o sei punti è contenuta, la strategia,
diciamo così, le scelte grosse che si propongono, l'industria è
basata sulla piccola e media impresa, collegata allo sviluppo
turistico ed agricolo, anche se non esclusivamente a questi,
produzione edilizia, impianti di risalita, macchine battipista,
abbigliamento e attrezzature sportive, trasformazione dei prodotti
agricoli, sulla localizzazione preordinata in aree di modeste
dimensioni, e facilmente attrezzabili ed accessibili.
L'agricoltura basata sull'integrazione del reddito apportato da
altre attività presenti nel medesimo sistema territoriale, sulla
collocazione dei prodotti presso i consumatori turistici,
sull'attività volta anche al mantenimento del paesaggio, sulla
utilizzazione, ai fini turistici, del patrimonio edilizio, si
propongono inoltre alcune scelte specifiche relative ad alcuni
settori di intervento, conservazione e ristrutturazione e restauro
del patrimonio edilizio esistente come operazione prioritaria
rispetto alla costituzione di un nuovo patrimonio edilizio,
sviluppo di una rete autostradale, può sembrare un discorso, così,
velleitario, noi sappiamo che tra qualche giorno, forse se non l'ha
già fatto lo farà, credo che la SAV porrà la candidatura per fare
la prosecuzione dell'autostrada Aosta-Courmayeur, anche perché un
veto che era stato precedentemente espresso dal CIPE su alcune
autostrade è stato tolto, è stato tolto, guarda caso, tra le altre
autostrade, anche alla progettata, all'ipotetica autostrada,
Aosta-Courmayeur, quindi qui bisognerà che in qualche modo il
Consiglio Regionale elabori delle indicazioni, e presenti delle
proposte, perché la cosa peggiore sarebbe quella di non dire niente
e di dire no, semplicemente ad un progetto che ci verrà quanto
prima propinato e che magari avrà la forza delle cose conseguenti
delle cose che hanno delle persone che le spingono dietro, oppure
hanno delle forze che le sostengono.
Ricorso per la soluzione di problemi di traffico, specialmente
pendolare anche alla rete ferroviaria.
Ricorso a collegamenti su gomma, su rotaie e a fune, preposti a
realizzare percorsi alternativi a quelli tradizionali, di fondo
valle, in modo da collegare direttamente i fondi ciechi delle valli
laterali, ove le risorse disponibili, le conseguenti possibilità di
sviluppo hanno carattere intervallivo; abbiamo fatto prima accenno
al Monte Rosa, abbiamo fatto accenno prima alla Valtournenche; alla
possibilità di creare un collegamento parallelo alla strada che si
sviluppi in quota, occorre inoltre valutare le proposte di
istituzione di una Commissione urbanistica regionale avente i
seguenti compiti, esprimere pareri sui piani urbanistici di ogni
scala, sia nella fase di progetto che in quella di attuazione,
proporre soluzioni urbanistiche ritenute opportune per l'insorgere
di nuove esigenze, di nuovi problemi, segnalare iniziative di enti
pubblici e privati, in contrasto, con i piani urbanistici che si
presentano pregiudizievoli all'attuazione dei piani, seguire la
formazione e la gestione del piano urbanistico regionale.
È infine opportuno valutare la proposta di ristrutturare
l'ufficio regionale di urbanistica per la tutela del paesaggio, in
funzione dei nuovi compiti che gli deriverebbero dalla
partecipazione attiva dell'Amministrazione Regionale alla
problematica della pianificazione territoriale.
Infatti il futuro piano urbanistico regionale rappresenterà
l'espressione di una politica attiva, protratta nel tempo, tendente
ad indirizzare e a controllare le trasformazioni interessanti il
territorio.
A tal proposito, si ricorda che già oggi, l'ufficio di
urbanistica è strutturalmente inadeguato a far fronte ai compiti di
controllo sugli atti degli enti locali interessanti la
...urbanistica.
Ecco, questa era la lunga e abbastanza noiosa, chiedo venia ai
Consiglieri che l'hanno ritenuta tale, relazione che avevo il
dovere di presentare al Consiglio e che accompagna la bozza, lo
schema di Piano regionale-urbanistico per la tutela del
paesaggio.
Mi pare di essere stato abbastanza chiaro e proprio per non
essere frainteso come può succedere talvolta nella esposizione di
problemi complessi e delicati ho fatto ricorso, ad una cosa che non
mi è congeniale, cioè ho scritto assieme con la collaborazione dei
tecnici che hanno redatto questo studio, ho scritto una relazione e
l'ho presentata al Consiglio in forma scritta, di modo che si
dovesse discutere sulle cose che sono scritte non sulle parole che
si dicono, che a volte possono non essere pesate nella loro giusta
collocazione.
Io mi auguro che il Consiglio voglia riprendere questo
argomento, questa sera, più tardi, voglio dire, cioè fra qualche
giorno, però è un discorso che non possiamo lasciare cadere, è un
discorso sul quale dobbiamo esprimerci con chiarezza e io mi auguro
senza cercare di fare della facile, ammesso che poi sia facile,
fare delle ironie su queste cose, comunque, di non abbandonarsi a
quegli stati di animo di ironia, o di commiserazione nei confronti
di quelle amministrazioni che cercano di affrontare dei problemi
che certamente sono più grossi di loro e che certamente non si
possono affrontare nei quattro mesi che rimangono per la fine di
questo mandato, ma che sono problemi che se non si pongono nei loro
giusti termini, di fronte al consesso adeguato, non si
affronteranno mai, si rinvieranno sempre e come sempre qualche
Consigliere, ogni tanto si alzerà e dirà "e il piano urbanistico
regionale?" poi si faranno delle mozioni, si faranno delle
interpellanze, ci si sciacquerà la bocca con l'urbanistica, però
non si farà mai dell'urbanistica.
Ora io ritengo che l'urbanistica la possa fare solo il Consiglio
regionale e la Giunta evidentemente ha il compito di proporre,
certe soluzioni, però chi deve decidere chi deve essere permeato da
questa volontà e da questa consapevolezza deve essere il Consiglio;
se questo non è, Signori Consiglieri, diciamocelo, perché il
sottoscritto per quello che gli riguarda piglia questo piano e lo
butta via, cioè se si ritiene che non si debba fare
dell'urbanistica e non si voglia fare dell'urbanistica, diciamocelo
chiaramente, diciamocelo seriamente, sprecheremo meno soldi e meno
tempo, però io ritengo che sia necessario doveroso, da parte del
Consiglio, affrontare questo grosso problema, che tra l'altro era
stato indicato nella legge del 1960, come capo saldo di qualunque
scelta urbanistica.
Si ipotizzavano allora due livelli di pianificazione, quello
regionale e quello comunale; quello comunale è avvenuto in modo
disordinato e non ha trovato conclusione, anche perché mancava il
quadro di riferimento, mancava il quadro di riferimento, mancava il
piano urbanistico regionale, oggi cerchiamo di fare assieme il
piano urbanistico regionale.
Se lo faremo, io credo avremo reso un servizio tutti assieme
alla Valle d'Aosta.
Andrione (U.V.)
- Se è vero che è utile discutere di
urbanistica in Consiglio regionale, occorrono alcune premesse di
carattere metodologico sul tipo di discussione che si può fare in
assemblea politica.
Credo che la chiave di quanto è stato esposto dalla Assessore al
Turismo, sia data a pag. 21 della Relazione, ultime righe, dove si
dice:
"41 - i problemi connessi alla formulazione definitiva del
piano; la bozza in discussione pone alcune scelte in assenza delle
quali,
- e sono assenti -
non
sembra che il
lavoro di formulazione della versione definitiva del piano
regolatore generale e della legge urbanistica regionale possa
procedere."
Detto in parole molto più semplici, la Giunta Regionale non ha
fatto le scelte politiche che avrebbe dovuto fare, non ha dato un
mandato che possa essere concretato, in qualche cosa di concreto, e
cioè in una legge urbanistica e in un piano definitivo, si viene in
Consiglio con una serie di opzioni, naturalmente in assemblea
discute, e io posso credere di discutere le mie idee in realtà, in
realtà discutere di idee che poi saranno trasformate in maniera
differente in pratica, questo piano rischia di costituire un alibi
politico in assenza di scelte fatte a monte e scelte che dovrebbero
essere di una maggioranza e di  una Giunta.
Il nostro dovere come minoranza dovrebbe essere quello di
criticare, se si vuole usare il termine di moda, criticare
costruttivamente delle scelte già fatte e quindi su una discussione
di oggetti concreti, mentre noi qui in realtà ci troviamo a
discutere dell'universo mondo e di opzioni...fondamentali ma che
siano delle opzioni politiche, e non delle opzioni
tecniche,...possibile sapere...questa discussione, poiché e prendo
solo un esempio per non dilungarmi a pag. 9 della stessa relazione,
è detto che
"ciò richiede un intervento coordinato in molteplici
direzioni; privilegiare l'edilizia rurale e turistica, privilegiare
l'edilizia rurale e turistica, privilegiare con una politica dei
servizi idonea i nuclei abitati rurali e turistici."
Ora io vorrei sapere come l'operazione Pila o Alpila si concilia
con queste opzioni che però nella stessa relazione sono delle
opzioni puramente di studio, ma non sono delle scelte politiche
fatte dalla Giunta, cioè pestiamo acqua in un mortaio, rimandandoci
delle grandi idee gli uni alla faccia degli altri, senza che ne
esca niente.
Com'era quell'affare latino che parlava dei
parturio
montes.
Il Consiglio Regionale discute per due giorni alla fine
dei quali si ha ancora una volta una enorme massa di carta stampata
che serve soltanto politicamente a dire noi abbiamo proposto un
piano regolatore regionale, ma in realtà non si è proposto un piano
regolatore regionale; si sono proposte semplicemente delle
discussioni preliminari alle scelte che questo piano regolatore
deve fare.
Ora questo sistema di discussione rischia di trasformare il
Consiglio regionale in un'inutile accademia dove chi ha voglia di
parlare più a lungo, faccio una parentesi, non alludo al
Consigliere Manganoni, chiudo la parentesi, chi ha più voglia di
parlare più a lungo ha ampio spazio per prendere la parola venti
volte di fila e ripetere sempre le stesse cose.
Manganoni (P.C.I.)
- Io voglio porre una domanda al
Consiglio, noi abbiamo sentito la relazione dell'Assessore,
l'intervento del Consigliere Andrione, sono le 19.11, si è detto, e
io condivido quanto si è detto prima, che la discussione di questo
piano richiede non un paio d'ore, ora vogliamo proseguire stasera o
vogliamo riprendere la discussione, perché io penso che questa sera
anche se ci fermiamo fino a mezzanotte, certamente non finiamo la
discussione di questo piano.
Io sono della tesi, io riconosco che ci sono molte
contraddizioni, come ha detto Andrione, e anche noi le abbiamo
notate, ci sono anche dei lati positivi, sia chiaro!
Comunque secondo me la discussione deve essere ampia e profonda,
e tutti i Consiglieri devono avere il tempo, di intervenire e di
esprimere il loro parere; il loro giudizio e le loro critiche.
Certamente non si può fare questa sera, allora vogliamo
continuare e poi troncare e poi la prossima volta ci ripetiamo le
stesse cose, o vogliamo sospendere con l'impegno di convocare il
Consiglio, non so, quando la Giunta crede, prima naturalmente del
solito Consiglio di fine mese, in cui si discute solo di questo,
però.
Io sarei di questa tesi, perché se noi discutiamo ancora per
alcune ore, la prossima volta ci ripeteremo quello che abbiamo già
detto adesso, perché?
I Consiglieri avranno dimenticato quello che si è detto oggi, i
Consiglieri, dico, io compreso, no, perché non abbiamo tutti la
memoria di Pico della Mirandola, quindi io proporrei di rinviare ad
un giorno da stabilirsi, la Giunta può anche proporre in questa
sede, in cui si discuta solo di questo, e se non basta un giorno,
lo si faccia anche due, però si venga a una conclusione.
Oggi non abbiamo il tempo materiale.
Caveri (U.V.)
- Questo non è un intervento sulla pretesa
relazione dell'Assessore Milanesio, questo è soltanto una
controproposta a quello che dice Manganoni, cioè, mi associo a
quello che ha detto prima l'Avvocato Andrione, cioè, necessita
dire, per i Consiglieri che hanno chiesto la parola, necessità di
permettere a questi Consiglieri quello che hanno da dire adesso che
sono freschi di impressioni, di questa presunta relazione
dell'Assessore Milanesio. Io chiedo, ho chiesto la parola, chiedo
di poter, quando sarà il mio turno, prendere la parola e di dire
quelle che sono le mie impressioni, i commenti che intendo fare su
quello che è stato detto dall'Assessore Milanesio.
Ciò non toglie che potremo riprendere dopo, in modo più
approfondito la discussione, in un'altra seduta, ma non so perché
dobbiamo strangolare così questa seduta; sono soltanto le 7.14,
possiamo benissimo continuare ancora per un po'.
Personnettaz (D.P.)
- L'avvocato Caveri può continuare la
discussione e quando il Consiglio sarà d'accordo rimanderemo alla
prossima seduta.
Caveri (U.V.)
- Voglio fare alcune osservazioni, dunque,
noi...
Personnettaz (D.P.)
- Non so, andiamo avanti fino alle
20? 20,30? Alle ore 20, va bene.
Caveri (U.V.)
- ...a noi sembra che, sia il Presidente
della Giunta, sia l'Assessore al Turismo, in interviste varie hanno
cercato di dire, e molti giornalisti ci sono cascati, che questa
Giunta avesse fatto il piano regionale di urbanistica, o qualche
cosa del genere.
Ora, questa affermazione, che è stata creduta da molti, che
parlano, "il piano, il piano, il piano", questo piano in realtà non
esiste nel modo più assoluto. C'è quella cosiddetta "bozza" - e da
notare che gli autori di questo documento hanno messo la parola
bozza tra virgolette, perché sapevano benissimo che la parola bozza
non era adatta, perché questa non è neanche una bozza di piano
regionale, questa è una introduzione, questa è la prefazione,
queste sono le premesse di un futuro, avveniristico piano
regionale. Ma qual è lo scopo della Giunta? Di raccontare agli
elettori, in vista delle elezioni regionali che hanno fatto il
piano, un piano che in realtà non hanno fatto, nel modo più
assoluto.
Intanto c'è da osservare che gli autori di questo documento, in
sostanza di questa monografia, hanno avuto una certa sincerità
quando hanno lamentato l'insistenza di un dibattito con la Giunta.
Quei due Signori, come due cavalieri solitari, hanno scritto questo
libercolo, ma dicono essi stessi di non aver fatto nessun dibattito
con la Giunta, e aggiungono anche che è mancata la collaborazione
dell'Ufficio di programmazione; e queste sono osservazioni gravi.
Noi sappiamo quanto costa l'Ufficio di programmazione, col bel
risultato che quando si fa una monografia che dovrebbe costituire
la prefazione, l'introduzione al piano non c'è dibattito con la
Giunta, assenza della Giunta, da una parte, e assenza dell'Ufficio
di programmazione, dall'altra.
Questa monografia, noi lo riconosciamo perché vogliamo essere
obiettivi e non vogliamo fare una critica per la critica, non
vogliamo fare una opposizione per l'opposizione, noi riconosciamo
che nella monografia, io lo chiamo così, in questo saggio,
chiamiamolo saggio, si dicono delle cose giudiziose
sull'industrializzazione, ma dicono cose già dette qui in
Consiglio, non sono delle scoperte dell'America, diversi
Consiglieri, nel loro comune ordinario buon senso, avevano detto le
stesse cose sulle possibilità di industrializzazione della Valle
d'Aosta.
Però, anche questa parte che è abbastanza sensata, non esce dal
generico, non contiene nulla di preciso, non contiene nulla di
concreto, non si precisa quali industrie competitive possono
sorgere in Valle d'Aosta; questo non lo si dice.
Poi c'è la terza parte, che parla degli insediamenti, dei
collegamenti, tra insediamenti vari, ecc.... e questa è la parte
più fumosa, la parte più generica e la parte più sconclusionata di
questa monografia.
Ecco qual è il sugo di queste pagine. Naturalmente in un mare di
parole, perché bisogna leggere 30 pagine di parole per arrivare a
qualche affermazione, non dico concreta ma un po' precisa e tutto
questo si diluisce in quella prolissità che oggi è di moda,
attraverso quante pagine? Attraverso ben 74 pagine
dattiloscritte.
Ma noi neghiamo che da un documento simile qualunque
amministratore avveduto possa trarre ispirazione per delle scelte
da farsi. Non c'è assolutamente niente in questo documento che
possa dare indicazioni precise agli amministratori regionali in
quale realtà si trovano al punto di partenza come nel gioco
dell'oca.
La relazione, la relazione Milanesio, quale scopo si è prefisso
Milanesio con la sua presunta relazione. Si è prefisso lo scopo di
trasmettere poi stasera al corrispondente della Stampa e al
corrispondente della Gazzetta del Popolo, quello scritto, in modo
che domani vi possa essere su quattro o cinque pagine, su quattro o
cinque colonne, pardon, il titolo l'Assessore Milanesio presenta la
sua relazione sul piano regionale, mentre invece il piano regionale
non esiste ancora.
Quindi questo è un sistema di ingannare l'opinione pubblica.
Quando io sentivo parlare l'Assessore Milanesio mi ricordavo di
quella barzelletta che si raccontava 30 anni fa a Torino. C'era un
avvocato che parlava, non so se alla Corte d'Appello o dove e
l'Avvocato A dice all'Avvocato B "però quell'Avvocato che ha fatto
quell'arringa ha fatto un'arringa brillante". E quell'altro
risponde "per me era tutta
gazeuse
".
Ebbene, la relazione dell'Assessore Milanesio è tutta
gazeuse
, è una
gazeuse
di parole, che è durata per
un'ora, ma di concreto e di preciso non c'è proprio niente.
Diversi anni fa ho parlato col Prefetto di Lione, ho chiesto,
siccome sette, otto anni fa si parlava in lungo e in largo di
urbanistica e di piani regolatori e di programmazione, ho chiesto
al Prefetto di Lione che era seduto alla mia destra durante uno dei
soliti pranzi delle sei o sette inaugurazioni del Monte Bianco -
perché sapete che il Monte Bianco è stato inaugurato almeno sei o
sette volte, ebbene in una delle tante inaugurazioni, in uno di
quei tanti pranzi, io ho chiesto al Prefetto di Lione "Ma voi, come
avete fatto per fare i vostri piani dipartimentali, anzi
regionali?" Mi ha risposto che si sono riuniti i due Prefetti dei
Dipartimenti vicini, quello del dipartimento di Lione e quello
finitimo, con molti sindaci, Consiglieri generali, tecnici,
architetti, esperti di ogni genere; ma lì ne è venuto fuori un
piano preciso, degno di tal nome, nel quale si sono tracciate le
zone agricole che debbono rimanere agricole, si sono tracciate le
zone industriali. Nelle zone agricole è vietato costruire
stabilimenti industriali, si prevedono delle zone agricole
turistiche, e così via.
Io capisco perché la Giunta attuale continua a dare degli
incarichi a gruppi di ricerca e di studio, pubblica ogni tanto
questi documenti insulsi ed insipidi e verbosi, ma il piano
regionale non lo fa mai; sapete perché? Per questa semplice
ragione: che se, in un paese come la Valle d'Aosta, dove ogni
sindaco vuole la piscina, lo stabilimento industriale, lo stadio,
il campo per il gioco del tennis, il palazzo del ghiaccio, se in un
paese come il nostro qualcuno facesse seriamente un piano regionale
come lo si è fatto in altri paesi, con le zone agricole e le zone
industriali, e le zone agricole-turistiche, chi fa quel piano perde
le elezioni per 20 anni di seguito, questo di sicuro, questo è
certo.
E se la nuova Giunta, che non sappiamo di che colore sarà, saprà
inventare un piano regionale dovrà vararlo all'inizio del
quinquennio, perché solo nel primo anno una Giunta potrà avere il
coraggio di fare il piano regionale; dopo sarà troppo tardi, dopo
ci saranno le elezioni comunali, dopo qualche anno altre elezioni e
purtroppo tante volte gli amministratori hanno un sacro terrore di
questi confronti.
Io non so, forse sono eccessivamente maligno, ma io penso che
sia per questo che un piano regionale serio non si faccia.
Ho sentito parlare un momento fa l'Assessore Milanesio della
questione dei comprensori. L'Assessore Milanesio ha detto che ogni
comprensorio avrà il suo statuto. Ed allora mi ricordo della
dichiarazione resa ai giornali dal Presidente Dujany in merito alle
comunità montane.
Io penso che voi della Giunta Regionale siete in "gambissima",
siete abilissimi nelle trovate pubblicitarie, nelle trovate
pubblicitarie, nelle trovate pubblicitarie reclamistiche,
propagandistiche. La relazione di Milanesio ne è un esempio, la
dichiarazione di Dujany, per quanto riguarda le comunità montane, è
un altro esempio di trovata pubblicitaria, perché così c'è un sacco
di gonzi che credono che con questa trovata delle comunità montane
si risolvono i problemi della montagna.
Io non capisco bene come dovrebbero poi funzionare questi
comprensori, da una parte, e come dovrebbero funzionare le comunità
montane. Per quanto riguarda le comunità montane, chiedo scusa se
anticipo quello che dirò quando questa legge verrà in discussione
al Consiglio Regionale, vi sono delle Regioni dove vi è la
possibilità - pensiamo alla Toscana - che ha delle parti del suo
territorio in pianura, altre Regioni collinari, altre regioni come
il Pistoiese e il Casentino che sono delle zone montane omogenee;
ma in Valle d'Aosta, come si possono creare delle comunità montane
omogenee, perché se c'è un paese che è eterogeneo, è proprio la
Valle d'Aosta. Io intanto, in questa legge, in questo progetto di
legge regionale si stabilisce che le comunità debbono essere
regolate - e questo lo si dice, salvo errore, all'articolo 1 della
legge - con un decreto del Presidente della Giunta regionale. A me
pare che la delimitazione di queste comunità montane dovrebbe
essere fatta dalla Giunta, la Giunta dovrebbe fare un progetto di
ripartizione e poi tutto questo dovrebbe essere sottoposto al
Consiglio. Non si può, il Consiglio non può firmare una cambiale in
bianco di questo genere.
Ed io voglio vedere quelli che si preparano a delimitare le
comunità montane omogenee cosa, che razza di lavoro faranno, in un
paese come la Valle d'Aosta, dove evidentemente i due Gressoney e
Issime, Gaby, Lillianes, Fontainemore, non possono essere messi coi
paesi di fondo valle con Pont St. Martin e Verrès, che hanno una
configurazione economica sociale completamente diversa. E allora,
quale sarà il risultato vero? Che con queste comunità montane, come
domani con i comprensori, si creano delle super ...(?) si creano
dei doppioni, le comunità montane saranno dei doppioni
dell'amministrazione regionale, saranno dei doppioni del B.I.M. e
saranno una super (?) dei Comuni perché quello che ha detto
Milanesio non dimostra nulla, perché sarà sempre l'Amministrazione
regionale che dovrà intervenire con i suoi mezzi finanziari e con i
suoi tecnici; che se invece, le comunità montane da una parte e i
comprensori dall'altra dovranno avere una organizzazione
burocratica con nomina di tecnici, ed allora che cosa succederà?
Che vi sarà la burocrazia comunitaria, e vi sarà la burocrazia
comprensoriale, in aggiunta, ma forse la Giunta attuale pensa che
quello è il sistema per dare, per collocare delle persone che hanno
chiesto lavoro e tutto questo probabilmente nel piano della Giunta
regionale - e quello è il vero piano - e non quello di cui
favoleggia Milanesio, è un piano di collocazione dei disoccupati
per averne degli attivisti per la prossima, e per le future
campagne elettorali.
Quindi, queste sono le realtà che si nascondono dietro queste
parole fumose, per cui a questa relazione di Milanesio, che non
contiene assolutamente niente di preciso, niente di concreto e
niente di solido, a queste pagine di questa relazione di Milanesio,
si può applicare il detto di quel personaggio di Shakespeare che
diceva "parole, parole, parole," ma i latini l'avevano già
inventato prima perché dicevano  ...
(verba, verba, prefer
aque ni...(?)...
) non è che con queste caricature di piani, non
è con questo verbalismo vuoto che si può fare dell'amministrazione
seria e dell'amministrazione concreta.
Si parla di collegamenti che ricordano i progetti delle montagne
russe; ma credete che ci credono a queste cose? Queste sono parole
buttare a vanvera per ingannare i gonzi, e di gonzi ce ne sono
molti purtroppo. Quando si fa la riunione dei Sindaci della
Valpelline e si racconta che si vuole fare il tunnel da Place
Moulin, o da Bionaz, dal Comune di Bionaz, fare il tunnel
attraverso le Grandes Murailles per arrivare al Breuil, con una
spesa di parecchi miliardi, che non so dove sarebbero poi trovati,
e così si favoleggia di una ferrovia Aosta Martigny. L'unico
risultato di questi progetti, cos'è? Che alla faccia dei gonzi poi
ci sono i furbi, i soliti furbi che fanno i progetti, immaginiamoci
il progetto dell'Aosta Martigny, cosa verrebbe a costare, e la
ferrovia naturalmente sarà, sarebbe
di       là da venire.
Quindi, queste sono le osservazioni che noi facciamo e non posso
fa (?), un aggettivo che ha usato bene Milanesio è quando ha usato
l'aggettivo "chimerico"; ha usato prima il sostantivo "discorso"
che a lui piace tanto, perché fa parte del linguaggio del Partito
Socialista, questo è un discorso, questo è un altro discorso,
discorso, discorso; ma dopo aver usato il sostantivo "discorso" ha
usato l'aggettivo "chimerico"; ecco questo è proprio, questo, non
tanto questa introduzione che ha già maggiore serietà della
relazione, ma questa relazione, non so, è qualche cosa di vuoto e
l'esposizione fatta e certe affermazioni fatte da Milanesio, è come
un buttare delle immagini, è come far vedere ad una folla di
persone che Milanesio spera veramente sprovvedute, di fare vedere
dei fantasmi, di fare vedere, non so, la proiezione di un film di
cartoni animati, a bellissimi colori, ma fuori di quello non rimane
più niente; sembra di vedere uno spettacolo pirotecnico, dopo lo
spettacolo pirotecnico, si ha soltanto mal di testa e rimane
soltanto del fumo nauseabondo.
Cerchiamo di studiare insieme queste cose, ma cerchiamo di
ritornare al linguaggio, non dico al linguaggio antico, ma al
linguaggio delle persone serie e di dire delle cose precise e di
dire delle cose solide e concrete e non veniamo a parlare della
ristrutturazione della ferrovia da Aosta a Châtillon, anche quella
una bella favola, o delle ristrutturazioni della Ferrovia da Aosta
a Pré St. Didier quando le ferrovie dello Stato addirittura
pensavano, e forse pensano ancora di sopprimere l'Aosta - Pré St.
Didier e noi parliamo di ristrutturazione.
Quindi io penso, non corriamo dietro ai fantasmi, cerchiamo di
rimanere coi piedi attaccati alla terra.
Manganone (D.C.)
- Non mi dilungherò tanto.
Ho ricevuto questa "bozza" tra parentesi il giorno prima che
partissi per il mare, e da Consigliere diligente me la sono portata
dietro, e ho fatto alcune annotazioni.
Appena terminata una prima lettura ho veramente sorriso
ironicamente e mi sono chiesto se i membri della Giunta avevano
letto questi appunti.
Credo che se avessero, gli Assessori, letto questi appunti,
certamente non ci avrebbero consegnato questo qua, perché il
contenuto dà delle pesanti responsabilità, sia alla Giunta, sia
agli Uffici della Programmazione.
Dare una denominazione esatta a questo volumetto è praticamente
impossibile; io penso, anzi, mi era venuta l'idea che fosse redatta
da un poliziano, perché qui dentro c'è di tutto un po' e un po' di
tutto. È assodato quindi che trattasi di una raccolta generica di
appunti, talvolta fedeli alla realtà, talvolta molto approssimativi
e che non sempre hanno attinenza, se non in linea strettamente
teorica con l'organizzazione territoriale della Regione.
Le impostazioni comunque trattate sovente hanno un carattere
provvisorio esemplificativo, e sicuramente non potevasi fare
diversamente mancando agli estensori le indicazioni stabilite dalla
Giunta, le scelte stabilite dall'Ufficio Programmazione, sono
mancate, quindi, e soprattutto, le esperienze dirette e reali
pervenute alla Giunta, attraverso un approfondito dibattito su
esami seri e scrupolosi dei piani regolatori, dei programmi di
fabbricazione, degli strumenti urbanistici per la formazione dei
quadri; ostinatamente la Giunta ha voluto stanziare centinaia di
milioni, prima della formazione di norme regionali e prima del
piano urbanistico regionale. Centinaia di milioni spesi quasi
inutilmente, e, dicevo: ebbene, la Giunta presieduta dal Dr Dujany,
non ha esaminato un solo, dico, un solo strumento urbanistico, o
piano regolatore generale comunale, lo strumento urbanistico, o
piano regolatore generale comunale; da questi fatti scaturisce la
triste realtà che la Giunta non ha potuto dare alcune indicazioni e
siamo certi e convinti che di questo basilare problema nessuno
degli assessori si sia disinteressatamente occupato.
Ma ritorniamo al nostro volumetto. Si potrebbe anche esprimere
un giudizio non negativo sulla presente relazione, anzi, se fosse
stata presentata alcuni anni fa avrebbe avuto tutta la nostra
approvazione, su molti argomenti svolti. Tuttavia è evidente che
nelle pagine, dove si giunge alla parte più concreta, vedasi pagina
69 e oltre, dove si stabiliscono indicazioni per una legge
regionale urbanistica, si esprimono indicazioni per una legge
regionale urbanistica, si esprimono i concetti, i temi, le
soluzioni che noi, del gruppo democristiano avevamo, espresso, ma
non solo espresso, ma anche tradotto in un progetto di legge nel
lontano 1970, progetto di legge che non era altro che il
regolamento della legge dell'aprile del 1970.
Nulla di nuovo quindi è detto in questo volume, né si poteva
dire altrimenti. Balza evidente di fronte ai nostri occhi la realtà
che la Giunta Dujany non ha fatto nulla per migliorare le
condizioni urbanistiche regionali. In questi sfortunati anni, per
differenti interpretazioni delle norme nazionali vigenti, in molti
centri urbani della Valle sono sorte costruzioni faraoniche, 5, 6,
7 piani, vedasi Pont Saint Martin, per esempio favorendo così
speculazioni economiche a danno dell'assetto panoramico, ecologico,
geologico del nostro territorio, negando magari nel contempo al
piccolo artigiano, al contadino, al modesto proprietario, la
ristrutturazione modesta della propria azienda, la modificazione
della propria abitazione, la costruzione di una semplice dimora in
remoti villaggi.
Nelle costruzioni di questi vecchi villaggi, e mi ricordo di
aver più volte portato come esempio la frazione di Ivery di Pont
Saint Martin, non è stato permesso, in quanto facente parte della
zona A, nessuna costruzione o ristrutturazione ed inoltre, una
recente sentenza della Pretura di Aosta ha confermato, e ne fosse
stato il caso, ciò che noi sempre abbiamo sostenuto e previsto: che
la legge nazionale 765 poteva essere interpretata in modi diversi,
e ciò avrebbe danneggiato lo sviluppo economico delle zone montane
interessate; lo si è visto questo. Dicevamo allora che le distanze
di rispetto delle strade devono essere limitate; allora, dicevamo
che gli standard urbanistici nazionali dovevano essere variati e
uniformati alla particolare condizione del nostro territorio. E
noi, del Gruppo democristiano, Consiglieri diligenti, abbiamo
proposto alla Giunta un disegno di legge e la lettura di queste
pagine ha confermato essere ancora veramente valido.
Mi sono sentito rispondere il 30 ottobre 1970 dall'Assessore
Milanesio, "le tue perplessità sono inutili, gli standard, quelli
la legge sì che li prescrive, ma sono la conquista della civiltà
una delle poche cose belle che abbia fatto il governo di
centro-sinistra". È una delle poche cose mi dicevi e qui si
potrebbe imbastire una polemica lunga e fare anche della demagogia,
ma non vogliamo scendere a certi livelli perché l'argomento da
trattare è troppo serio.
A pagina 65, e noi, siamo noi adesso che lo diciamo, troviamo la
smentita dell'Assessore al Turismo, che sono state in sostanza le
teorie applicate dalla Giunta in questi anni. A pagina 75 troviamo
la conferma che noi eravamo nel giusto, ma vogliamo rileggerlo,
questo passo, "probabilmente una via per risolvere questi problemi,
una via di tipo sperimentale consiste nell'utilizzare lo
strumentario attualmente a disposizione dell'Amministrazione
regionale"; legge urbanistica attuale, per la parte agibile,
certamente, Milanesio, qui non si riferisce alla 765, ma si
riferisce a quella regionale a cui noi ci siamo riferiti a cui noi
dobbiamo e vogliamo riferirci, passando attraverso il filtro della
Commissione urbanistica regionale potrebbero essere chiariti e
messi a punto abbastanza rapidamente ed essere collaudati in una
fase transitoria.
Tra i punti richiamati, ad esempio, l'adeguamento della 765, e
qui senti Milanesio, "per quanto riguarda in particolare gli
standard urbanistici potrebbe essere sottoposto ad analisi
immediata ed essere portato alla discussione del Consiglio
regionale" - tre anni fa non credevo in queste cose - "e alle
amministrazioni comunali abbastanza rapidamente", questo è detto a
pagina 75 ed è una sonora smentita alle impostazioni della Giunta,
è la conferma in ritardo, con molto ritardo, delle indicazioni e
delle scelte che noi avevamo previste, tradotte in testo di legge,
perché noi all'articolo 3 avevamo previsto la costituzione del
Comitato regionale per l'urbanistica e la tutela del paesaggio e
qui, su questo volumetto è chiamata "Commissione urbanistica
regionale" che in pratica è la stessa cosa; avevamo previsto
all'articolo 5 i compiti di questo Comitato, e qui è chiamato
questo compito con il nome strano di "filtro"; per noi indirizza
invece la stesura e le successive modificazioni del Piano
regolatore regionale, controlla, vedasi un po', la corrispondenza
delle previsioni del piano regionale; inoltre agli articoli 6
abbiamo previsto la composizione del Comitato comunale; al titolo
II, all'articolo 8 la formazione del Piano regionale e dei piani
particolareggiati di attuazione; all'articolo 12, e fino al 18 la
formazione dei piani regolatori comunali, piani particolareggiati e
pubblicazione, e poi un titolo importante che è dimenticato nella
relazione, le autorizzazioni, soprattutto le sanzioni.
Ecco, signori della Giunta, le nostre scelte. Sono le scelte di
tanti anni fa, scelte di cui non avete mai voluto tenerne conto;
grande chiasso avete fatto in questi anni, avete voluto spendere
male i vostri quattrini per la formazione dei piani e poi non avete
avuto la capacità, la volontà, e il senso del dovere; non avete
avuto la responsabilità che qualsiasi comune amministratore della
cosa pubblica deve avere nell'affrontare l'esame dei piani che da
due, tre, tre anni e mezzo, giacciono nei vostri cassetti
polverosi.
Ad ogni piè sospinto avete organizzato conferenze stampa,
riunioni di amministratori comunali, tentate di fare capire loro
che avete risolto numerosi problemi come questo sulla urbanistica
regionale, date quasi per realizzato il piano regionale, ma sono
soltanto fumose parole. La realtà è che su questo campo non avete
fatto proprio nulla e se qualche tentativo è stato fatto, è stato
fatto nel senso non positivo; le somme spese inutilmente a favore
di una ristretta cerchia di esperti urbanistici, o di pseudo
esperti, consulenti, incaricati, dimostrano che fate del denaro un
pessimo uso. Ora, a distanza di anni, ci proponete una discussione
sull'urbanistica, ora che molte cose sono andate nel verso
negativo, solo ora vi ricordate di noi che siamo all'opposizione e
mi sovviene alla mente cosa dicevate voi dell'esecutivo, per bocca
dell'Assessore Milanesio il 30 ottobre 1970, dicevate allora: è
pronto da parte del mio Assessorato e della Direzione Regionale
Urbanistica una soluzione e una deliberazione che verrà proposta
alla Giunta dopo aver consultato le forze che compongono la
maggioranza della Regione, notate bene: "dopo aver consultato le
forze che compongono la maggioranza della Regione"; questa la
vostra democrazia; una strana democrazia; di positivo avete...nella
vostra democrazia, una strana democrazia e quindi a brevissima
scadenza l'Amministrazione predisporrà quelle iniziative per...
finalmente il piano urbanistico regionale, allora volevate solo
consultare le forze della maggioranza, ora che vi abbiamo
dimostrato che nulla di positivo avete saputo fare venite qui a
proporci questa discussione. Solo ora dopo tre anni di inattività,
solo ora che avete fatto grandiose conferenze e assemblee con gli
amministratori comunali, solo ora dopo averci per tanto ignorati
chiedete il nostro parere, ma noi del gruppo democristiano che
abbiamo avuto ben presenti gli interessi della nostra popolazione,
le nostre scelte ve le abbiamo già date attraverso il disegno di
legge regionale, attraverso il nostro disegno di legge regionale e
voi che vi professate democratici avreste dovuto distribuire questo
nostro disegno nelle vostre riunioni e nelle vostre conferenze con
gli amministratori pubblici. Solo ora e solo così operando si
facevano gli interessi dei valdostani, ma io non voglio dilungarmi
tanto e termino con una modesta riflessione: in questo volumetto è
scritto che gli estensori non hanno avuto indicazioni dalla Giunta,
non hanno avuto nulla insomma dagli organi esecutivi eppure molte
cose hanno scritto, ebbene è nostra convinzione che abbiamo avuto
davanti ai loro occhi la nostra legge e che su essa abbiano
ricamato questo trattato che io denomino...
Personnettaz (D.P.)
- C'è ancora qualcuno che vuole
prendere la parola? Vogliamo fissare la data del prossimo
Consiglio?
Milanesio (P.S.I.)
- ...il caso di fare una prima tornata
di risposta per arrivare all'ora canonica, oppure se io debba fare
grazia ai Signori Consiglieri che mi hanno così gentilmente
trattato
à poissons sur le visage
potrei ricambiare questo
loro trattamento anche adesso, oppure lo posso fare anche nella
prossima seduta come vuole il Consiglio. Va bene, allora pesci in
faccia alla prossima seduta, grazie.
Quindi speriamo di sentire anche qualche voce concorde
nel...
Personnettaz (D.P.)
- Quand'è che dobbiamo, che possiamo
riunire il Consiglio?
Dujany (D.P.)
- Ci metteremo d'accordo con la Presidenza
del Consiglio di fissare un giorno per metterci d'accordo.
(voci: parlano tutti assieme)
Personnettaz (D.P.)
- ...facciamo due giorni. Allora data
l'ora la seduta è tolta.
---
La seduta termina alle ore 19,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK