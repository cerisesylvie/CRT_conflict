Consiglio Regionale della Valle d'Aosta - Oggetto del Consiglio n. 1703 del 23 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1703 del 23 marzo 2011 - Resoconto
OGGETTO N. 1703/XIII - Interpellanza: "Interventi per la
tutela dell'attività di soccorso sanitario esercitata dai direttori
di pista e dai pisteurs-secouristes".
Interpellanza
Vista la deliberazione n. 324 del 21 febbraio 2011 del
Direttore generale dell'Azienda USL della Valle d'Aosta relativa
alla "Approvazione di uno schema di convenzione tipo tra l'Azienda
e l'Associazione Impianti a Fune (AVIF), o soggetti terzi
incaricati, ai sensi dell'art. 12, lett. h) della legge regionale
n. 4 del 13 marzo 2008 - Disciplina del sistema regionale di
emergenza-urgenza sanitaria - per l'espletamento di attività di
formazione e aggiornamento in materia di primo soccorso sanitario
per direttori di pista, pisteurs-secouristes o collaboratori del
settore funiviario con mansioni di primo soccorso già
abilitati";
Evidenziato che nello schema di convenzione viene "premesso
che fra i compiti istituzionali del Servizio Sanitario Regionale
rientrano le funzioni di urgenza e di emergenza sanitaria alle
persone";
Rilevato che l'attività di soccorso sanitario costituisce
competenza esclusiva del Servizio Sanitario e che la legge
regionale n. 5 del 25 gennaio 2000 pone in capo all'Azienda USL
della Valle d'Aosta l'attività di soccorso (con propri mezzi o
indirettamente con convenzioni apposite);
Visto che lo schema di convenzione allegato alla
deliberazione del Direttore generale 324/2011 disciplina unicamente
l'espletamento di attività di formazione e aggiornamento
professionale in materia di primo soccorso sanitario;
Richiamato l'articolo 35/bis della legge regionale 5/2000 che
recita "Le attività di soccorso sanitario e di trasporto di infermi
e feriti sono esercitate dall'Azienda USL, direttamente o mediante
convenzioni con enti, associazioni o soggetti privati in possesso
di autorizzazione sanitaria rilasciata dall'Azienda stessa, previo
accertamento del possesso dei requisiti di cui al comma 4";
Rilevato che neanche in occasione dell'assunzione della
deliberazione 324/2011, il Direttore generale ha ritenuto di
ottemperare a quanto stabilito dall'articolo 12, comma 2 lett. h)
della legge regionale 4/2008 che prevede la stipula di appositi
accordi in materia di primo soccorso in ambito montano;
Ribadito che per l'attività esercitata dai direttori di pista
e dai pisteurs-secouristes è necessaria non solo una formazione
specifica ma, prioritariamente, l'autorizzazione a svolgere quella
particolare attività di soccorso sanitario altrimenti competenza
esclusiva del Servizio Sanitario Regionale a norma di
legge;
il sottoscritto Consigliere regionale
Interpella
la Giunta
regionale per conoscere se intende
intervenire presso l'Azienda USL della Valle d'Aosta perché sia
data attuazione alla normativa regionale che ha la finalità di
tutelare l'attività di soccorso sanitario esercitata dai direttori
di pista e dai pisteurs-secouristes e, conseguentemente, l'Azienda
USL e i cittadini.
F.to: Rigo
Président
- La parole au Conseiller Rigo.
Rigo (PD)
- Grazie Presidente.
Certamente non pensavo di tornare in Consiglio su questo
argomento così presto. Il 12 febbraio scorso, rispondendo ad una
nostra interrogazione, l'Assessore Lanièce informò che l'azienda
USL della Valle d'Aosta aveva approvato, con deliberazione del
Direttore generale, uno schema di convenzione - leggo l'oggetto
della deliberazione -
"per l'espletamento di attività di
formazione e aggiornamento in materia di primo soccorso sanitario
per direttori di pista e per pisteurs-secouristes o collaboratori
del settore funiviario con mansioni di primo soccorso già
abilitati"
. Ho sperato che finalmente si desse il via ad un
adempimento di legge, fra l'altro richiamato nell'oggetto e nelle
premesse della deliberazione dell'azienda stessa. La lettura della
deliberazione mi ha invece lasciato un poco sconcertato: nell'atto
amministrativo viene disciplinata la formazione di queste figure
del soccorso sanitario ma, ancora una volta, non si dà attuazione
ad un preciso dettato di una legge regionale che ha la finalità di
tutelare l'attività esercitata dai direttori di pista e dai
pisteurs-secouristes
e, conseguentemente, tutelare la stessa
attività dell'azienda USL e i cittadini. Sì, tutelare l'attività di
soccorso sanitario svolta da questi operatori: tutela dal punto di
vista sanitario, ma tutela anche dal punto di vista legale e
assicurativa per loro, per le società, per la stessa azienda USL.
Tutela che adesso non esiste, perché non c'è nessuna convenzione
che regolarizza e disciplina quello che questi operatori stanno
facendo da anni sulle piste da sci. Cerco di spiegare il decreto
del Presidente della Repubblica del 27 marzo 1992 ("decreto De
Lorenzo") all'articolo 5, comma 2, recita:
"l'attività di
soccorso sanitario costituisce competenza esclusiva del servizio
sanitario nazionale"
, "esclusiva", tant'è vero che la legge
regionale n. 5/2000 all'articolo 35bis recita:
"in conformità a
quanto previsto dal decreto del Presidente della Repubblica del 27
marzo 1992... le attività di soccorso sanitario e di trasporto di
infermi e di feriti sono esercitate dall'azienda USL, direttamente
o mediante convenzioni con enti, associazioni o soggetti privati in
possesso di autorizzazione sanitaria rilasciata dall'azienda
stessa, previo accertamento del possesso dei requisiti..."
.
Mi sembra chiaro che, se l'azienda USL della Valle d'Aosta non
può o non vuole esercitare direttamente, con proprio personale, le
attività di soccorso sulle piste da sci, perché le stesse possano
essere regolarmente svolte da terzi, occorre normarle con
un'apposita convenzione. In pratica, l'azienda USL, dando atto che
il ruolo svolto dai direttori di pista e dai
pisteurs-secouristes
, con l'ausilio della propria
organizzazione in materia di soccorso e trasporto sanitario, è
rilevante e importante ai fini del raggiungimento, da parte del
servizio sanitario regionale, degli obiettivi di tutela e
salvaguardia della salute di tutti coloro che praticano lo sci,
disciplina con un'apposita convenzione le disposizioni dirette a
garantire un'adeguata organizzazione delle attività svolte da
questi operatori, al fine di poter dare risposte certe e corrette
alle domande di soccorso sanitario, nel rispetto dei diritti degli
utenti degli impianti di risalita. Insomma, si tratta di dare
concretezza a quanto stabilito dall'articolo 12 della legge
regionale n. 4/2008:
"L'azienda USL nell'ambito della propria
autonomia organizzativa... in particolare, entro quattro mesi dalla
data di entrata in vigore della presente legge, -
comma 2,
lettera h), di tale articolo -,
stipula appositi accordi per
regolamentare le modalità della collaborazione in materia di primo
soccorso in ambito montano con il soccorso alpino valdostano e le
società che gestiscono i comprensori sciistici per quanto riguarda
i pisteurs-secouristes..".
La formazione può essere considerata
una componente dell'accordo; accordo che deve in pratica normare
una delega di funzioni e competenze dall'azienda USL ai direttori
di pista e ai
pisteurs
. Nella convenzione dovrebbe venire
disciplinato il fatto che l'azienda USL si avvale, ai sensi
dell'articolo 5, comma 3, del decreto del Presidente della
Repubblica 27 marzo 1992 e dei successivi provvedimenti applicativi
e nel rispetto della normativa regionale, del concorso di questi
operatori per l'esercizio delle attività di soccorso sanitario
nell'ambito territoriale di competenza dell'USL della Valle
d'Aosta, ossia solo in ambito regionale, ovviamente secondo
protocolli operativi concordati fra i responsabili dell'azienda USL
e i referenti dei direttori di pista e dei
pisteurs-secouristes
. Se manca questo, l'attività di tali
operatori non è regolamentata con le possibili conseguenze negative
che potrebbero capitare e che tutti voi potete ben comprendere.
Questo fatto ci sembra importante e per questo siamo intervenuti in
Consiglio regionale in questi anni. Si deve regolamentare ciò che
viene fatto da anni sulle nostre piste da sci, la convenzione non
costa in termini economici qualcosa in più rispetto a quello che
costa oggi, ma tutela l'attività che questi operatori svolgono con
professionalità e competenza. Credo che addirittura il Prefetto sia
stato sollecitato ad intervenire - non il Prefetto Presidente della
Regione Rollandin, ma il Prefetto Presidente della Regione
Onorevole Caveri - sul problema del trasporto in ambulanza, proprio
perché alcune ambulanze non avevano questa convenzione e non erano
autorizzate a svolgere quel tipo di servizio. Non vorrei che il
Prefetto della Regione fosse chiamato a dirimere una questione che
è aperta da anni; per adesso è andata sempre bene per tutti, non
continuiamo a sfidare la fortuna. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Voglio fare un intervento molto breve per non richiamare tutto
quello che è già stato illustrato dal collega Rigo per quanto
riguarda la normativa regionale e nazionale. Il quadro non è
proprio così, nel corso degli anni non è stata solo questione di
fortuna, ma senza entrare in polemica, perché gli argomenti sono
sempre propositivi, faccio osservare che l'attenzione è sempre
stata altissima su tutto il settore dell'emergenza, in particolare
sull'emergenza relativa agli impianti di risalita del mondo dello
sci. Richiamo il discorso dei centri traumatologici, dei trasporti
dal fondo pista ai centri traumatologici e non per ultima anche
l'attenzione all'attività dei
pisteurs-secouristes
. Avevo
qui un richiamo all'interno di un intervento del collega
Marguerettaz sull'attività dei
pisteurs-secouriste
s
nell'ambito della loro attività sugli impianti di risalita. Quello
che posso dire, tagliando corto, è che abbiamo sollecitato
l'azienda che intanto ha fatto questo protocollo, con la finalità
di migliorare la formazione prevedendo che quest'ultima venga
supervisionata e in cui l'azienda USL abbia un ruolo importante
nella formazione dei
pisteurs-secouristes,
ed infine che gli
esami finali di questo percorso formativo per i nuovi
pisteurs-secouristes
sono in corso. C'è intenzione per
coloro che da anni portano avanti tale attività di effettuare
integrazioni formative per i
pisteurs-secouristes
che hanno
acquisito l'attestato delle edizioni precedenti.
Detto questo, per quanto riguarda il secondo passaggio, quello
di autorizzare tali professionalità a svolgere la loro attività nei
comprensori, non è stato ben specificato nel protocollo, ma
ribadisco che ci sarà questo secondo passaggio e quindi
l'autorizzazione a queste professionalità una volta che si siano
formate secondo questo nuovo modulo formativo, dunque si andrà ad
ottemperare a quanto prevede l'articolo 12 e agli auspici del
collega Rigo. Nonostante non sia stato specificato sarà mia premura
sollecitare tale passaggio e naturalmente informerò personalmente
il collega Rigo nel momento in cui esso verrà effettuato. Ci sarà
pertanto questo passaggio, che autorizzerà i
pisteurs-secouristes
ad effettuare attività di soccorso
nell'ambito dei protocolli e della legislazione che, come ha
ricordato correttamente, prevede che l'unico ente autorizzato sul
territorio nazionale ad effettuare attività sanitaria sia proprio
l'azienda USL.
Président
- La parole au Conseiller Rigo.
Rigo (PD)
- Grazie Presidente.
Non voglio fare polemica, la nostra preoccupazione è solo quella
di tutelare l'attività di tutte le persone che svolgono servizi e
lavori pubblici e non, in particolare solo di quegli operatori che
svolgono volontariamente interventi di soccorso sanitario.
L'attività svolta in questi anni da questi operatori è stata fatta
con professionalità e capacità, con un rapporto molto buono fra
loro e gli organismi pubblici del servizio sanitario, intendo il
pronto soccorso. La nostra preoccupazione, quindi, era solo quella
di tutelare questo lavoro fino in fondo, che non vi fosse il minimo
dubbio... perché basta un caso che finisce sui giornali che poi si
amplifica e diventa difficile districarsi. Prendo atto della
risposta dell'Assessore - e lo ringrazio -, che al termine della
formazione tutti gli operatori che svolgeranno il percorso saranno
dotati di autorizzazione; in pratica, questo significa che
l'azienda USL autorizza i direttori di pista e i
pisteurs-secouristes
a svolgere quelle operazioni di
soccorso indispensabili per un'ottimale conduzione dei comprensori
sciistici. Mi auguro che tutto ciò sarà sorretto da un atto
amministrativo, che dia senso e regolarizzi con le azioni previste
dalle normative che abbiamo prima citato. Deve essere quindi un
accordo, anche con le società che gestiscono i comprensori
sciistici, che disciplini queste attività di soccorso anche per il
futuro, non solo per il momento della formazione, e parallelamente
per salvaguardare i cittadini sciatori; tale autorizzazione deve
dettare anche i modi e i tempi dei controlli da parte dell'azienda
USL. Mi auguro che con l'autorizzazione rilasciata dall'azienda USL
venga regolarizzato un lavoro importante per il nostro turismo, non
secondario per la nostra capacità di attrarre anche da questo punto
di vista sciatori dalle altre parti d'Italia e del mondo e si
risolva, Assessore, me lo consenta, una problematica che forse si è
protratta per troppo tempo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK