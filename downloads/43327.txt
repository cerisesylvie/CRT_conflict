Consiglio Regionale della Valle d'Aosta - Oggetto del Consiglio n. 728 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 728 del 23 giugno 2021 - Resoconto
OGGETTO N. 728/XVI - Interpellanza: "Modalità e tempistiche
per la riapertura della strada romana tra Bard e Donnas".
Marguerettaz (Presidente) -
Punto n. 25 all'ordine del
giorno. La parola al collega Brunod.
Brunod (LEGA VDA) -
Preso atto che dalle notizie
riportate dall'articolo pubblicato martedì 27 aprile 2021 sul
giornale La Stampa, sezione Aosta e Regione, avente come titolo:
"Facciamo rinascere la strada delle Gallie come pista ciclabile",
un'azione portata avanti dal gruppo di maggioranza del Comune di
Donnas che chiede al Sindaco e alla Giunta di adoperarsi per la
riapertura;
rilevato che la problematica legata alla chiusura della strada
romana risale all'anno 2006, dove venne emanata dal Sindaco di Bard
la prima ordinanza di chiusura in seguito alla caduta di massi;
evidenziato che nel mese di novembre 2011, a seguito di una
scarica di pietre caduta sul tratto di Donnas, il Sindaco ne
decreta la chiusura con ordinanza;
preso atto che entrambe le assemblee cittadine dei due Comuni
della Bassa Valle d'Aosta hanno dato mandato all'unanimità ai
rispettivi Sindaci d'intraprendere tutte le azioni necessarie, di
concerto con l'Amministrazione regionale, volte alla riapertura
della strada;
rilevato che nell'articolo de "La Vallée Notizie" del 3 aprile
2021 si apprende che l'associazione FIAB, Federazione Italiana
Ambiente e Bicicletta, si è confrontata con l'allora Assessora
Chiara Minelli in merito a diverse osservazioni fatte sul piano
regionale della mobilità ciclistica e l'Assessora aveva
sottolineato le criticità esistenti soprattutto a
Leverogne-Montjovet e aveva fatto riferimento alla riapertura della
strada romana almeno a livello ciclopedonale tra Bard e Donnas;
evidenziato che l'Amministrazione comunale di Bard ha investito
risorse finanziarie sulla valorizzazione del tratto di strada di
sua competenza con tanto d'illuminazione notturna;
preso atto che su questo tema della Via Delle Gallie, in quel
tratto che ho presentato nelle premesse, già nel mese di febbraio
2019 e nel mese di luglio 2019 i miei colleghi di gruppo Lega
avevano presentato un'interpellanza e un'interrogazione sempre sul
medesimo tema, in seguito anche a una lettera dove le
Amministrazioni comunali del Comune di Bard e Donnas in data 2
ottobre 2018 richiedevano la convocazione di una conferenza di
servizi per la valutazione e l'approfondimento delle tematiche
relative alla messa in sicurezza e alla valorizzazione della strada
delle Gallie nel tratto compreso tra i due Comuni;
ritenuto che la riapertura della strada romana delle Gallie tra
Bard e Donnas, oltre a consentire una percorrenza ciclopedonale
senza dover transitare lungo la SS 26, produrrebbe inoltre numerosi
benefici dal punto di vista turistico;
si interpellano gli Assessori competenti per conoscere in che
modo si intenda procedere alla riapertura della strada romana tra
Bard e Donnas e quali siano le tempistiche per raggiungere tale
obiettivo ritenuto strategico dal punto di vista dell'offerta e
promozione turistica per entrambi i Comuni già in vista della
prossima stagione estiva 2021.
Presidente -
Per la risposta, il presidente Lavevaz.
Lavevaz (UV) -
Credo che concordiamo tutti sul fatto che
la riapertura di una così importante strada a livello storico -
oltre che di una possibile valorizzazione anche dal punto di vista
della fruizione stessa della strada delle Gallie - sia un atout per
tutti noi; come è noto, però, il problema è tutto legato alla
situazione abbastanza complessa relativa al versante a monte della
strada delle Gallie su tutto il tratto peraltro compreso tra Bard e
Donnas, e cioè il rischio di crolli di pietrame e di sassi,
peraltro - come giustamente già richiamato nell'interpellanza - le
prime chiusure risalgono a quindici anni fa, al 2006, e risalgono
anche a quell'anno i primi studi proprio di pericolosità geologica
di tutto il sito e le prime analisi puntuali sulla situazione del
versante, studi che poi nel 2010 hanno visto degli approfondimenti
successivi.
In sintesi, gli studi hanno evidenziato quello che dicevo, cioè
la pericolosità di tutta la tratta romana, e tutte le soluzioni
ipotizzate poi negli anni hanno rappresentato sinora un impatto sia
economico sia di lavori da fare di grande importanza, oltre al
fatto che rimane un rischio residuo, - quindi il rischio che rimane
dopo i lavori non è trascurabile - quindi con una pericolosità
residua di fatto che non può essere trascurata.
Tutto questo però, va detto, è stato fatto dal 2006 in poi
relativamente a un'idea di riapertura al transito veicolare di
quell'area; in realtà soltanto più recentemente negli ultimi anni
sono nate queste nuove indicazioni finalizzate a valutare le
condizioni di un'apertura più limitata, quindi per il solo traffico
pedonale, o anche ciclabile.
Quindi questo oggettivamente permette di fare qualche
riflessione di relativizzazione anche del rischio e si aprono delle
prospettive nuove, anche perché - bisogna dirlo - negli ultimi anni
ci sono state anche delle evoluzioni a livello tecnologico
importanti, anche sul monitoraggio dei versanti: ne abbiamo parlato
ancora stamattina relativamente al monitoraggio della frana di
Quincinetto dove ci sono dei sensori puntuali che in tempo reale
sono in grado di fermare il flusso veicolare; vi sono comunque
delle possibilità di mitigazione del rischio o di poter sostenere
questo rischio e renderlo accettabile.
In quest'ottica già a marzo di quest'anno la struttura Attività
Geologiche dell'Assessorato finanze ha affidato un incarico per
l'effettuazione di un rilievo con laser-scanner delle pareti che
sovrastano la strada delle Gallie; questo per avere una fotografia
aggiornata e precisa di tutte le crepature, di tutte le
fratturazioni della parete stessa e per avere una prima analisi
delle situazioni più instabili presenti sul versante.
Il lavoro del rilievo è già stato fatto, è in fase di
elaborazione la parte di analisi dei dati e nel frattempo è stato
anche contattato il Dipartimento di Ingegneria dell'ambiente del
Politecnico di Torino per attualizzare lo studio fatto quindici
anni fa, nel 2006, in relazione ai nuovi utilizzi ipotizzati e
quindi come dicevo prima a cercare di relativizzare il rischio a un
utilizzo più ristretto dell'asse viabile.
Questo studio dovrebbe concludersi entro la fine di quest'anno,
quindi si ipotizza, che per l'inizio del 2022 potremmo avere una
valutazione di fattibilità e di sostenibilità tecnica e soprattutto
di accettabilità del rischio tale per cui si potrà decidere sugli
interventi da fare ed eventualmente sulla riapertura almeno per
quanto riguarda la viabilità pedonale-ciclabile della strada.
Dalle ore 16:28 riassume la Presidenza il presidente
Bertin.
Bertin (Presidente) -
Per la replica, consigliere Brunod
ne ha facoltà.
Brunod (LEGA VDA)
- Grazie, presidente Lavevaz, per la
risposta. Ha ripercorso anche lei le tappe di questa lunga vicenda
che purtroppo vede ancora del tempo per arrivare all'obiettivo
finale che, sicuramente, anche da parte nostra, è almeno aprire il
tratto a livello pedonale e ciclabile, soprattutto a livello
ciclabile, in quanto darebbe una completezza al progetto previsto
per la mobilità sostenibile regionale, in quanto andrebbe a dare
collegamento dalla Bassa Valle, il Comune di Donnas, anche dalle
zone appena fuori dalla Valle d'Aosta, e dare continuità con tutto
quello che c'è a monte attualmente interrotto.
Purtroppo proprio quest'oggi bisogna constatare che, appena
fuori dalla Valle d'Aosta, c'è stato un ennesimo incidente mortale
sulla SS 26, quindi queste sono le ragioni che ci portano a
presentare queste iniziative: da una parte per la valorizzazione
sicuramente turistica, culturale e archeologica di quella zona che
è molto famosa e dall'altra parte l'aspetto sicurezza, che è
altrettanto importante, anche perché questo passaggio strategico
permetterebbe di avere un maggiore ritorno per tutte le strutture
presenti all'interno dei due Comuni, in quanto, attraverso questo
passaggio strategico, dei numeri che fa il Forte di Bard potrebbero
usufruirne bene i due Comuni.
Noi ci auguriamo a questo punto, come ha detto anche lei, che
per l'estate 2022 finalmente sia ripristinato il passaggio e si dia
il giusto valore a questa importante via.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK