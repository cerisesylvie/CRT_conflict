Consiglio Regionale della Valle d'Aosta - Oggetto del Consiglio n. 2264 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2264 del 5 aprile 2023 - Resoconto
OGGETTO N. 2264/XVI - Interpellanza: "Criticità legate
all'approvvigionamento idrico ad uso irriguo e umano e impatto
stimato sul calo della produzione di energia rinnovabile
idroelettrica".
Bertin (Presidente) -
Punto n. 39. Per l'illustrazione,
la parola al consigliere Marquis.
Marquis (FI) -
Anche la Valle d'Aosta, seppure sia una
regione ricca di acqua, così come in tutte le altre realtà montane
e anche le altre regioni, è interessata dalla crisi idrica, dovuta
sostanzialmente ai cambiamenti climatici e alle ripercussioni che
questa crisi dà sia sotto il profilo dell'utilizzo umano, anche
quello irriguo e quello della produzione idroelettrica, che non è
neanche da sottovalutare in Valle d'Aosta.
Sotto il profilo idroelettrico, abbiamo avuto modo di essere
informati che l'anno 2022 è stato un anno particolarmente difficile
rispetto a quelli che ci hanno preceduti, c'è stato un grosso calo
di produzione che è stato mitigato in parte nei conti della nostra
società di gestione del settore idroelettrico, la CVA, dalla
diversificazione energetica ma soprattutto dall'aumento dei costi
dell'energia, diversamente avremmo avuto già dei problemi molto
concreti e pesanti a livello di effetti anche sui bilanci della
Regione.
Detto questo, è all'ordine del giorno anche tutta la
riorganizzazione del servizio idrico, bisogna cominciare a fare
degli interventi strutturali che possano razionalizzare la gestione
dell'acqua come bene prioritario per la nostra vita, quindi
bisognerà anche molto in fretta immaginare degli interventi, da una
parte, di diminuzione delle perdite e rinnovamento degli impianti
e, dall'altra, anche di riorganizzare e razionalizzare la gestione
dell'utilizzo irriguo dell'acqua.
Sotto il profilo dell'idroelettrico, anche qui ci saranno delle
tematiche importanti da considerare che possano tener conto sia del
potenziamento e dell'aggiornamento degli impianti che abbiamo,
perché a pari disponibilità idrica un impianto innovato può
garantire una maggiore produzione rispetto a quella esistente. Così
come ci sono delle tematiche che sono lì che da anni non trovano
soluzione, che è quella dello sfangamento dei bacini idrici, i
fanghi che residuano, sotto un certo profilo diminuiscono la
produzione o ne limitano la disponibilità nell'ambito delle fasce
orarie che maggiormente sarebbe utile per la comunità. Sotto questo
profilo, è da tempo che c'è questa problematica che i fanghi
vengono considerati dei rifiuti e quindi ci sono anche delle
attività di bonifica dei bacini che sono fermi. Faccio un esempio:
quella del lago di Brusson ma ce ne sono anche tante altre. Sotto
questo profilo, per cercare di risolvere questa questione, noi
abbiamo interessato il ministro Fratin per vedere se è possibile
non considerare i fanghi di montagna alla stessa stregua di quelli
che si considerano in pianura, dove c'è l'inquinamento che viene
caricato dalla presenza antropica dell'uomo in quei territori,
quindi con tutte le problematiche di tipo diverso.
Alla luce di queste considerazioni, con l'interpellanza
sostanzialmente si vorrebbe avere qualche elemento in ordine alle
eventuali criticità che si possono già paventare sull'estate in
zone del nostro territorio per capire come eventualmente si può far
fronte, qualora ci fossero delle situazioni di questo genere, per
fare delle azioni anche preventive di razionalizzazione e
soprattutto per non lasciare i Comuni da soli, ciascuno ad
affrontare la questione anche a livello di comunicazione su quelli
che possono essere degli indirizzi a fare determinati usi
dell'acqua, cioè più razionali per far sì che ci possa essere poi
per tutti la disponibilità in un momento che c'è un maggiore carico
rispetto agli altri momenti dell'anno, perché c'è anche una grossa
presenza turistica in Valle d'Aosta.
Chiediamo anche quando si immagina di presentare un piano di
interventi concreti che possa fronteggiare queste problematiche,
che assumono delle caratteristiche poi strutturali di interventi e
anche soprattutto, alla luce anche delle previsioni attuali sul
2023, quali possono essere i cali stimati di produzione di energia
rinnovabile idroelettrica a condizioni chiaramente attuali.
Speriamo che la situazione possa cambiare, però se è già possibile
avere delle indicazioni di merito.
Presidente -
Risponde l'assessore Sapinet.
Sapinet (UV) -
Grazie collega Marquis. L'attuale
situazione idrica indica che - abbiamo i dati fino a metà marzo -
il quantitativo di acqua stimato nella copertura nevosa dell'intera
regione era leggermente superiore a quello dello scorso anno. È
facile, l'anno scorso eravamo messi veramente male, quest'anno
leggermente meglio ma sicuramente una percentuale variabile tra il
35 e il 65 percento rispetto alle medie degli ultimi quindici anni.
Una condizione che oggi ai primi di aprile è leggermente migliorata
grazie alle recenti precipitazioni ma che tuttavia non hanno
certamente risolto una situazione che rimane grave e attenzionata.
Le previsioni di piovosità per i prossimi mesi non sono ancora
stabili ma oscillano tra un leggero aumento rispetto alle medie e
un drastico calo. Le temperature saranno in aumento invece, questo
ci dicono gli ultimi dati rispetto alle medie, in ultima analisi la
situazione è analoga quindi a quella dello scorso anno avendo alle
spalle però in più un anno di sensibile crisi idrica.
In riferimento al primo quesito, quindi tutte le aree del
territorio regionale che lo scorso anno hanno avuto dei problemi di
approvvigionamento idrico continueranno facilmente ad averli anche
nel 2023, in più la situazione dei rifornimenti idropotabili
potrebbe essere più critica, perché le falde idriche, come dicevamo
prima, sono in sofferenza già per via della siccità dell'anno
precedente, come i diversi interventi di approvvigionamento con
autobotti stanno a dimostrare. I bacini che non presentano alle
loro testate apparati glaciali presenteranno problemi di carenza
idrica superiore agli altri e le elevate temperature comporteranno
comunque un incremento delle esigenze idriche.
In riferimento al secondo quesito, in risposta ad alcune
iniziative già nello scorso Consiglio, anche la successiva poi del
collega Ganis, saranno occasione e sono state occasioni per fornire
informazioni relative alle misure adottate e in corso di
predisposizione per i settori potabili irrigui ma che posso
sintetizzare nei quattro punti seguenti:
- punto 1: rendere efficiente l'attuale sistema di
approvvigionamento e distribuzione idrica potabile e irrigua,
andando a ridurre le perdite e migliorando i sistemi di captazione,
razionalizzando l'utilizzo delle acque specie nel settore
irriguo;
- punto 2: pianificare la realizzazione di interventi volti
all'interconnessione tra le reti potabili e quelle irrigui, al
potenziamento di nuove fonti di approvvigionamento e alla
realizzazione di bacini di accumulo delle acque;
- punto 3: incentivare un uso razionale delle acque e una lotta
agli sprechi mediante campagne informative, come citava anche lei,
e di sensibilizzazione e migliorare la capacità di previsione e di
monitoraggio delle disponibilità idriche e dei consumi;
- punto n. 4: semplificare le procedure autorizzative relative
ai piccoli bacini fino a 100 metri cubi, è una norma contenuta nel
disegno di legge di manutenzione dell'ordinamento regionale del
2023 che abbiamo approvato in Giunta lunedì, appunto per lo
stoccaggio delle acque destinate all'irrigazione. Adeguare anche la
governance
del sistema di gestione di controllo anche
mediante l'istituzione di tavoli di concertazione tra i diversi
utilizzatori.
Riguardo al terzo quesito, i dati disponibili, che forse saranno
già in suo possesso, indicano per CVA un calo di produzione del
2022 rispetto ai quindici anni precedenti pari al 28 percento, poi
se vuole, le farò avere la risposta con i dati, mentre
complessivamente per gli altri impianti di potenza superiore a 220
kW, che unitamente alla produzione CVA rappresentano il 97 percento
della produzione complessiva regionale, il calo rispetto alle medie
degli anni precedenti effettuata impianto per l'impianto
corrisponde a circa il 2 percento. Tale stima si riferisce al
periodo gennaio-agosto 2022 perché i dati relativi ai piccoli
impianti non sono ancora completi.
Dall'analisi dei dati relativi ai piccoli impianti si rileva che
nei bacini glaciali la produzione è aumentata o quanto meno si è
conservata rispetto alle medie di produzione precedenti, mentre è
fortemente calata con punte fino al 60-80 percento negli altri
bacini. Complessivamente la produzione è calata del 2 percento, ma
ricordo che tale produzione è pari a meno del 4 percento di quella
totale perché quasi il 94 percento della produzione complessiva è
di CVA. Con i dati dell'innevamento e con le previsioni disponibili
ad oggi è probabile che il livello di produzione del 2023 sarà
simile a quello del 2022, questo ci dicono i dati in nostro
possesso.
Con riferimento invece al quarto quesito, esiste da sempre la
disponibilità a valutare iniziative volte a migliorare la capacità
di produzione degli impianti esistenti proprio per meglio adeguarli
agli andamenti delle portate dei corsi d'acqua. Questi adeguamenti
devono ovviamente tener conto dell'impatto sugli ecosistemi
fluviali attuali e ipotizzabili in relazione agli effetti dei
cambiamenti climatici. Le proposte devono consentire di meglio
adattare la presenza della derivazione sul corso d'acqua in termini
di riduzione degli impatti, sfruttando al meglio i picchi di
disponibilità idrica.
Da ricordare, ad esempio, poi che la carenza idrica sta facendo
emergere problematiche specifiche nella diluizione dei reflui degli
impianti di depurazione nei periodi di minor portata oppure sta
acutizzando conflitti tra utilizzatori diversi, rendendo più
difficile conciliare la produzione idroelettrica con i prelievi a
scopo irriguo, ma su questo si lavora, come già in passato nello
scorso anno.Fino ad ora le pochissime proposte ipotizzate non
davano sufficienti garanzie in tale ottica, ma permane la massima
disponibilità a valutare le proposte e a condividerle con i diversi
portatori di interesse. Questo concerne anche le suggestioni che ha
posto relativamente allo sfangamento. Certamente si sono
contemperate le esigenze di CVA con quelle di ARPA e degli altri
attori, cito, ad esempio, il Consorzio pesca, proprio in
riferimento anche alla qualità dell'acqua.
Relativamente alla gestione della capacità idrica dei bacini,
certamente è importante, nell'ottica di un migliore utilizzo della
risorsa acqua sempre più scarsa... sono allo studio le sinergie per
l'allocazione futura e il riutilizzo di ghiaia e fanghi
opportunamente resi idonei, come citava giustamente il problema di
trattare questi fanghi perché non siano considerati rifiuti. Su
questo passaggio ci stiamo confrontando e direi che permette anche
di affrontarlo più direttamente dal nuovo accorpamento di quella
che è stata la nuova organizzazione dell'Assessorato, che prevedeva
al suo interno sia il Dipartimento ambiente che quello di
programmazione risorse idriche e territorio. Su questo c'è
assolutamente la disponibilità e l'impegno ad affrontare e ad
approfondire la questione per poi ovviamente arrivare a una
soluzione in tempi brevi.
Presidente -
Per la replica, la parola al consigliere
Marquis.
Marquis (FI) -
Abbiamo ascoltato le sue parole con
attenzione che sostanzialmente hanno confermato le nostre
preoccupazioni riguardo alla situazione che si sta vivendo e anche
per la prospettiva di breve e medio periodo.Credo che un piccolo
suggerimento potrebbe essere dato a cui avevo già fatto cenno
prima: a fronte di una situazione di difficoltà di
approvvigionamento, probabile per il periodo estivo, così come è
stato nell'anno scorso, anche sulla scorta di quelle che sono già
state le esperienze maturate, probabilmente la Regione dovrebbe
prendere un po' la regia anche ai fini comunicativi di dare delle
informazioni di come comportarsi ai cittadini per dare la garanzia
a tutti di avere la disponibilità idrica nella giusta quantità in
base alle esigenze, magari diffondendo - non so - una
brochure
su qualche canale informativo dei comportamenti,
delle modalità comportamentali, che possano andare nell'indirizzo
di chiarire a tutti quali sono le azioni che si possono fare
positive per incidere. Faccio un esempio: l'utilizzo dei fontanili
è un problema sul quale si può fare dei ragionamenti, perché c'è
tanta acqua che scorre. Ci sono anche altre cose che possono essere
considerate.
Per quanto invece riguarda l'altro discorso che lei ha fatto sui
bacini, che state affrontando la questione, riteniamo che sia un
po' diventata una priorità e auspichiamo che il fatto che ci sia
stata una riorganizzazione nell'accorpamento delle funzioni che ha
portato sotto lo stesso Assessorato l'attenzione sul medesimo
argomento, ma da due punti di vista diversi, possa essere magari
utile per trovare delle soluzioni, ma delle soluzioni che vanno
trovate nel breve, perché ci sono anche delle situazioni, faccio
degli esempi: quella del Lago di Brusson, che è due anni che è
stato appaltato il lavoro di sfangamento ma non è ancora partito
perché non si sa dove andare a portare il materiale. Come questa
quindi ci sono anche altre situazioni sul territorio che meritano
di essere affrontate e gestite con la giusta priorità. Pertanto
quello che evidenziamo... sollecitiamo l'attenzione su queste
situazioni, noi per quanto possiamo daremo il nostro contributo,
come avevo fatto già cenno che abbiamo interessato il Ministro
competente su questa questione, però contiamo anche che da parte
vostra ci sia la giusta attenzione e presa in carico perché è
fondamentale poter intervenire per razionalizzare la gestione di
quest'importante risorsa.
Presidente -
Con quest'interpellanza interrompiamo i lavori
del Consiglio di questa mattina. I lavori riprenderanno alle ore
15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK