Consiglio Regionale della Valle d'Aosta - Oggetto del Consiglio n. 3448 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3448 del 21 marzo 2024 - Resoconto
OGGETTO N. 3448/XVI - Interpellanza: "Approfondimento
relativo ai centri commerciali naturali come strumenti per
contrastare il fenomeno della desertificazione
commerciale".
Sammaritani (Presidente) -
Passiamo al punto 43
all'ordine del giorno.
Presenta l'interpellanza il consigliere Ganis.
Ganis (LEGA VDA) -
Buon pomeriggio colleghi.
Torniamo a parlare di attività commerciali, con l'intento di
dare un contributo ad un settore che versa in grave difficoltà, una
problematica percepita non soltanto nella nostra regione, come
anche lei Assessore ha ben evidenziato, ma su tutto il territorio
nazionale.
Lo abbiamo più volte messo in risalto in questo Consiglio
regionale: il settore del commercio risulta essere particolarmente
in crisi rispetto ad altri settori; purtroppo dobbiamo altresì
evidenziare che le misure messe in atto dal Governo regionale non
sono riuscite ad arginare il fenomeno della desertificazione
commerciale.
Per questi motivi, in questi ultimi anni, come gruppo di
opposizione, abbiamo presentato una serie di iniziative costruttive
e propositive, anche di tipo collaborativo, con l'intento di
sollecitare il Governo affinché si prendesse a cuore questa
problematica, perché chiudere un'attività è una scelta estrema di
un imprenditore, e molte volte operata anche a malincuore.
Le ragioni che portano ad una chiusura definitiva sono
molteplici, lo abbiamo più volte evidenziato in quest'Aula, e, per
far fronte a questa problematica, come gruppo ci siamo sempre
impegnati nel trovare delle possibili soluzioni, finalizzate a dare
un po' di sostegno alle nostre attività commerciali.
Per questo motivo, dopo varie ricerche, abbiamo appurato che in
molti Comuni e Regioni della nostra penisola sono presenti i CNN,
sono dei centri commerciali naturali, una sorta di piccoli
distretti commerciali, finalizzati a valorizzare le attività
commerciali, con l'intento di promuovere il territorio e
riqualificare il settore del commercio.
Ma cosa sono queste CNN? Sono aggregazioni in forma consortile
di esercizi di vicinato, esercizi di somministrazione di bevande e
alimenti, di imprese turistiche e di servizi, gestite da una regia,
composta dai Comuni di riferimento -
quindi qui non c'è la
Regione, come nella nostra proposta di legge, concentrata
prevalentemente sulla nostra Regione -, dalle Associazioni di
categoria e da vari settori maggiormente rappresentativi, che
insieme lavorano per valorizzare il settore del commercio.
Una realtà che è rappresentata anche da moltissime attività di
vicinato presenti nei nostri centri storici, nei borghi dei nostri
Comuni.
Lo abbiamo più volte ricordato in questo Consiglio regionale: le
nostre attività commerciali, distribuite su tutto il territorio,
rappresentano un vero presidio territoriale e vanno tutelate.
Ricordo inoltre che la presenza di queste attività mantengono in
vita molti paesi e contribuiscono a mantenere viva una comunità,
soprattutto quelle di montagna.
In base quindi a queste considerazioni, il sottoscritto
interpella il Governo regionale per conoscere se il Governo
regionale sia a conoscenza dell'esistenza dei centri commerciali
naturali e, in caso affermativo, se l'Assessore competente intenda
approfondire maggiormente l'argomento, tenuto conto che i CNN
possono rappresentare una grande opportunità per contrastare il
fenomeno della desertificazione commerciale.
Presidente -
Per la risposta, la parola all'assessore
Grosjacques.
Grosjacques (UV) -
Grazie al collega Ganis, che è sempre
molto puntuale nel mettere in evidenza le sue preoccupazioni, che
sono anche le nostre, perché la tutela del piccolo commercio
sicuramente è uno dei punti sui quali quest'Amministrazione e
questa maggioranza pone una delle sue attenzioni maggiori.
Venendo all'interpellanza, per quello che riguarda il primo
quesito, si ritiene opportuno preliminarmente fare chiarezza sul
significato della locuzione "Centri commerciali naturali".
Il centro commerciale naturale nasce a seguito di associazione
volontaria di commercianti, che hanno valutato di poter esercitare
la propria attività di impresa e di competere in maniera più
efficace sviluppando insieme alcune attività di servizio e di
promozione.
In Italia il fenomeno inizia a prendere forma all'inizio
dell'anno 2000 in alcune realtà dei centri storici di aggregati
urbani di medie e grandi dimensioni; il contesto in cui nasce e si
sviluppa il centro commerciale naturale a livello territoriale è il
Comune, in particolare una parte dell'area circoscritta dal
perimetro dei confini dell'ente locale, come lei ha messo in
evidenza.
I soggetti promotori coinvolti sono, da un lato, le Associazioni
di categoria del commercio, dell'artigianato, del turismo e
dell'agricoltura, e, dall'altro lato, i singoli operatori aggregati
individualmente.
Interlocutori privilegiati sono il Comune nel cui territorio i
soggetti promotori hanno la sede operativa e, in taluni casi, le
Camere di commercio o altre realtà associative minori.
Dalla sinergia tra le associazioni, gli operatori del commercio
e il Comune, riguardo ad una gestione più razionale delle aree
urbane, con riferimento ad infrastrutture, parcheggi, viabilità,
trasporti, arredo urbano, raccolta di rifiuti, sicurezza, cultura,
eventi e molto altro ancora, si crea una potenziale opportunità per
incentivare la rivitalizzazione del tessuto commerciale
cittadino.
Pertanto, il coinvolgimento diretto in qualità di attore
pubblico, è riferito alle Amministrazioni comunali, al fine di
attuare tutta una serie di programmi legati al loro ambito
territoriale, coerentemente con quelle che sono le loro specifiche
ed esclusive competenze istituzionali.
In Valle d'Aosta, nel territorio del Comune di Aosta in
particolare, esiste l'unica realtà che si può caratterizzare come
centro commerciale naturale: è l'Associazione Viale Conte Crotti,
composta da una quarantina di realtà commerciali.
L'associazione si definisce appunto come centro commerciale
naturale e ha organizzato negli anni regolarmente una serie di
iniziative che hanno coinvolto realtà associative e Comune di
Aosta.
Non si ha conoscenza sul territorio regionale di altre
iniziative che abbiano caratterizzazioni simili a quella
precedentemente evidenziata.
Passando al secondo punto dell'interpellanza, l'Amministrazione
regionale non può avere un ruolo nella costituzione in forma
associativa dei centri commerciali naturali, che si distinguono per
essere strutture orizzontali, completamente autonome dal punto di
vista gestionale, che nascono spontaneamente, ovvero naturalmente,
su iniziativa di operatori commerciali di una determinata zona.
C'è da considerare poi che i centri commerciali naturali
necessitano di aree urbanizzate di dimensioni minime, che possano
raggruppare un numero sufficiente di operatori, ciò che la
conformazione frammentata del nostro territorio non facilita
certamente.
L'aggregazione di esercizi commerciali presenti in determinate
aree del centro urbano non può che essere quindi spontanea e allo
stato attuale il fatto che da una prima ricognizione nell'ambito
regionale sia emerso un unico esempio di iniziativa inquadrabile
come centro commerciale naturale fa ragionevolmente propendere a
valutare che vi sia uno scarso interesse da parte degli operatori
del settore nei confronti di uno strumento di questo genere;
considerazione che emerge dal fatto che in nessuna occasione di
confronto con le associazioni di categoria è mai emersa
quest'ipotesi di aggregazione tra le realtà commerciali come
possibile soluzione alla crisi, che è ormai strutturale di un
settore che subisce gli attacchi di
e-commerce
e grande
distribuzione di cui abbiamo parlato in più occasioni in
quest'Aula.
Qualsiasi ulteriore approfondimento in merito alle opportunità
che potrebbero rappresentare i centri commerciali naturali sarà da
mettere in relazione diretta ad una minima consistenza numerica sul
territorio regionale di aggregazioni del genere e all'interesse
degli operatori commerciali locali, che attualmente non hanno
costituito forme associative riconducibili a questa tipologia, se
non nell'unico caso sopra citato, che è appunto quello di viale
Conte Crotti.
Per quanto riguarda le esperienze effettuate in alcune Regioni
italiane, quasi esclusivamente mirate al finanziamento di progetti
di aggregazione nei centri urbani di medie e grandi dimensioni,
quindi oltre i 50 mila abitanti, non sono seguite esperienze solide
e strutturate di gestione unitaria che abbiano prodotto una
crescita effettiva.
Qualche ulteriore considerazione, in conclusione, per dire che
la frammentazione eccessiva del territorio valdostano dal punto di
vista commerciale certamente non aiuta a mettere in campo delle
misure di aggregazione del piccolo commercio di vicinato,
situazione che lei conosce molto bene essendo un operatore del
settore prestato alla politica e che quindi ha contatti con il
territorio e conosce bene la situazione, in particolare quella dei
nostri piccoli borghi, che ha citato nella sua esposizione.
Come ho avuto modo di dire in risposta ad una sua precedente
iniziativa, la crisi del piccolo commercio è strutturale ed è
drammatica in tutta l'Italia, e la nostra regione purtroppo non fa
eccezione, ma ha una situazione di riconversione delle attività in
altre tipologie migliore rispetto a quelle della penisola, aiutata
in questa direzione dalle misure di finanziamento a sostegno di
nuove aperture di piccoli esercizi di vicinato, nonché dalla
vocazione turistica della nostra regione, che consente in molti
casi la riconversione delle attività.
Come lei ben sa, nessuna misura seria ed efficace è stata messa
in campo da altre Regioni o Province, semplicemente perché non
esiste una ricetta salvifica applicabile a tutti i territori.
Alcuni Enti locali stanno ipotizzando di mettere in campo degli
sgravi su tasse ed imposte comunali che non potranno, in ogni caso,
essere troppo impattanti sui bilanci comunali e quindi rischiano di
essere non sufficientemente incisive, ed è anche per questo che sia
gli Enti locali che le associazioni di categoria sostengono con
forza gli incentivi finanziari che sono stati messi in campo
dall'Amministrazione regionale fin dall'anno 2020.
A questo riguardo, chiudo citando una relazione sul tema, che ho
avuto modo di leggere e che conclude, cito testualmente,
"all'attivismo nel coniare locuzioni accattivanti" - questo con
riferimento ai centri commerciali naturali - "al fiorire di
iniziative di stampo tradizionale e al notevole investimento
finanziario e di immagine da parte di molte Amministrazioni
pubbliche, non sono seguite in Italia esperienze solide e
strutturate di gestione unitaria che abbiano prodotto una crescita
effettiva e non effimera della redditività delle attività
commerciali nelle aree centrali nelle quali esse si sono
realizzate".
Presidente -
Grazie Assessore. Replica il consigliere
Ganis.
Ganis (LEGA VDA) -
Grazie Assessore per la risposta.
Confermo che le sue preoccupazioni ovviamente sono anche le
nostre.
Mi fa molto piacere che lei abbia citato viale Conte Crotti,
l'avevo già fatto anch'io precedentemente in un'iniziativa, quindi
questa realtà potrebbe essere anche un esempio per molte altre.
La Regione giustamente non può dare il suo contributo, ma
potrebbe dare delle indicazioni; perché le dico questo? Perché la
Regione autonoma della Sardegna ha istituito un elenco dei centri
commerciali naturali, quindi è proprio la Regione.
Ovvio, ci sono anche i Comuni, come il Comune di Chieri, il
Comune di Livorno, il Comune di Novate Milanese - 20 mila abitanti
-, il Comune di Firenze... quindi vede che ci sono tanti Comuni
dove i centri commerciali naturali funzionano, oltre ad una Regione
come la Sardegna.
Questi CNN potrebbero quindi favorire i nostri prodotti locali,
questa è una delle finalità, il turismo sostenibile, e trasformare
le nostre realtà commerciali in piccoli dinamici e sostenibili
commerci.
I contributi sono dei palliativi, occorre creare un modello
organizzativo capace di simulare l'evoluzione dell'offerta
commerciale.
Mi permetta una piccola considerazione: lei è Assessore ed è
molto attento nel valorizzare il turismo e le attività sportive, ma
il settore del commercio, a mio avviso, merita delle attenzioni in
più.
Vorrei accompagnarla a fare un giro al mercato di Aosta il
martedì o il sabato o dai nostri commercianti che mantengono aperte
con tante difficoltà un'attività commerciale; tutto questo, sia
chiaro, in una collaborazione fattiva tra opposizione e
maggioranza.
Lei ha parlato di associazioni di categoria: non hanno preso in
considerazione i centri naturali commerciali ma non hanno preso in
considerazione nemmeno la nostra proposta di legge sui distretti
del commercio; è chiaro che qualcosa non va, forse manca un po' di
collaborazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK