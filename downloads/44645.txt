Consiglio Regionale della Valle d'Aosta - Oggetto del Consiglio n. 1599 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1599 del 8 giugno 2022 - Resoconto
OGGETTO N. 1599/XVI - Interrogazione: "Problematiche relative
all'apertura di sale da gioco nelle vicinanze di luoghi sensibili
ai sensi della legge regionale 14/2015".
Bertin (Presidente) -
Punto n. 21. Risponde l'assessore
Barmasse.
Barmasse (UV) -
La prima domanda è se sia a conoscenza
delle problematiche evidenziate in premessa sull'apertura di
strutture di case da gioco, comunque attività di questo tipo, in
prossimità di strutture sensibili e quali siano nel dettaglio gli
interventi previsti per far rispettare le disposizioni di legge.
Con riferimento all'oggetto della presente interrogazione, informo
che la materia relativa al gioco d'azzardo patologico è
disciplinata dalla legge regionale 15 giugno 2015 n. 14, la quale
tra l'altro all'articolo 4 definisce le disposizioni relative ai
divieti di apertura di sale da gioco e di spazio per il gioco,
demandando ai comuni l'eventuale definizione in senso maggiormente
restrittivo delle disposizioni regionali. L'articolo 4bis della
citata legge regionale prevede la mappatura dei luoghi sensibili,
la quale è aggiornata sulla base degli elenchi redatti e aggiornati
dai comuni, i quali sono altresì tenuti a localizzare l'ingresso
principale dei medesimi tramite il sistema regionale delle
conoscenze territoriali, ai fini della creazione delle aree di
interdizione.
I dati risultanti, elaborati in modo automatico, sono pubblicati
a cura della struttura regionale competente in materia di
cartografia. La Regione provvede a supportare i comuni
nell'inserimento dei dati di cui trattasi, attraverso la
predisposizione di un geonavigatore dedicato, facente parte
integrante del sistema regionale delle conoscenze territoriali.
L'articolo 10 della legge regionale 14 del 2015, rubricato
controlli e sanzioni amministrative, pone in capo ai comuni, nei
quali sono ubicate le sale da gioco e gli spazi per il gioco, le
funzioni di vigilanza sull'osservanza dei divieti e degli obblighi
di cui alla legge medesima, l'accertamento delle violazioni e
l'applicazione delle sanzioni. I proventi delle sanzioni
amministrative sono introitati sui bilanci delle amministrazioni
comunali che accertano la violazione. L'articolo 10 al comma 7
prevede poi che le stesse amministrazioni procedano a verifiche a
campione riguardanti, nel corso di un anno, almeno il 10 percento
delle sale da gioco e degli spazi per il gioco in attività.
Quanto al quesito puntuale oggetto dell'interrogazione, svolte
le necessarie verifiche presso il Comune di Quart, informo che a
oggi non risulta esservi stata la riapertura di sale
slot
nella zona dell'Amérique di Quart che si trovano nelle vicinanze di
luoghi sensibili. Il Comune ha altresì precisato che periodicamente
anche le forze dell'ordine competenti, cioè Questura e Guardia di
Finanza, effettuano i controlli previsti dalla legge regionale 14
del 2015. L'Amministrazione comunale si è comunque riservata di
effettuare ulteriori attività di controllo in applicazione della
legge regionale in esame.
Presidente -
Per replica la consigliera Erika
Guichardaz.
Guichardaz E. (PCP) -
Grazie Assessore. L'interrogazione
non era rivolta a lei volutamente, perché naturalmente era rivolta
al Presidente della Regione che è anche garante dell'ordine
pubblico, per farci sapere se era a conoscenza di alcune
problematiche, che noi abbiamo evidenziato comunque alle forze
dell'ordine, le quali già sono intervenute.
Come lei ha ricordato la legge 14 del 2015 ha funzionato e ha
funzionato bene, e dobbiamo ringraziare il presidente Rollandin per
averla portata avanti. Proprio rispetto alla questione della tutela
della salute, quel Governo su questo argomento ha svolto azioni
importanti e positive che sono sotto gli occhi di tutti.
Le distanze, lo abbiamo visto in un dossier arrivatoci in questi
giorni dall'associazione Avviso Pubblico, hanno sollevato negli
anni sicuramente un ampio contenzioso di fronte ai giudici
amministrativi. Per uno di questi locali che, come dico, abbiamo
segnalato, vi è anche una sentenza del TAR del 2020 che ha ribadito
la scelta fatta dal Comune, proprio sul criterio più restrittivo
adottato che quindi andava conservato.
Sotto questo punto di vista mi dispiace che mi abbia risposto
lei, perché capisco bene che non è una sua competenza, quindi non
poteva far altro che rispondermi rispetto a una questione che,
ribadisco, essere sotto la nostra attenzione. Soprattutto ribadisco
che deve essere sotto l'attenzione di tutti, perché quando facciamo
delle leggi buone, molto probabilmente sarebbe importante
riconoscerlo e mantenerle. Sotto questo punto di vista la
ringrazio, ma mi aspettavo che mi rispondesse qualcun altro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK