Consiglio Regionale della Valle d'Aosta - Oggetto del Consiglio n. 3128 del 14 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 3128 del 14 aprile 1998 - Resoconto
SEDUTA POMERIDIANA DEL 14 APRILE 1998
OGGETTO N. 3128/X Discussione generale del disegno di legge:
"Iniziative a favore della famiglia".
Président La parole au rapporteur, Conseiller Rini.
Rini (UV) La famiglia è da sempre l'istituzione primaria e
basilare della società risultando sempre più importante ed
indispensabile per l'espletamento di innumerevoli funzioni sociali.
La qualità della vita e la vita stessa dipendono in misura
considerevole dal ruolo che la famiglia ha e che si auspica possa
continuare a ricoprire nella promozione di una cultura di
partecipazione e di responsabilità civica nella cura delle nuove
generazioni che dovranno essere in grado di affrontare e superare
le problematiche che si profilano all'orizzonte.
Rispetto al passato la famiglia risulta oggi essere una realtà
molto articolata e variegata. Il modello tradizionale, composto da
due coniugi con due figli, è ormai superato e sostituito da
famiglie composte da coniugi con un solo figlio, monoparentali, con
unioni di fatto ricostituite.
La trasformazione socio-demografica in atto, dovuta anche alla
diminuzione delle nascite e all'innalzamento dell'età media,
agevola l'insorgenza di nuclei composti da anziani soli o in
coppia.
Anche i nuovi stili di vita, dettati dall'esigenza di ricercare
e mantenere un certo tenore di vita, contribuiscono alla formazione
di nuclei familiari sempre meno consistenti, più fragili e con
minore capacità di risposta rispetto alle situazioni critiche.
Per dare una prima risposta alle istanze delle famiglie con
questo disegno di legge, oltre a riconoscere il ruolo e i diritti
che la stessa deve avere, considerandola come società naturale
fondata sul matrimonio, riconosciamo inoltre come formazione
sociale primaria e con fondamentale interesse pubblico la famiglia
comunque formata. È formata su legami socialmente assunti di
convivenza anagrafica, di solidarietà, di mutuo aiuto, di
responsabilità nella cura delle persone che la compongono e
nell'educazione dei minori.
La Regione intende orientare i propri strumenti di
programmazione e di legislazione al fine di: promuovere e
realizzare sempre più una politica sociale diretta a porre la
famiglia al centro degli interventi, considerandola soggetto attivo
e responsabile; facilitare la formazione di nuove famiglie anche
con incentivi economici; riconoscere concretamente il lavoro
domestico con l'istituzione dell'Albo delle persone casalinghe
dando loro la possibilità di accedere al fondo pensione e poter
usufruire di un'indennità giornaliera per degenze ospedaliere e per
infortuni domestici; sostenere ed incentivare le nuove nascite con
interventi economici per far fronte alle maggiori spese che
incidono in modo consistente sul bilancio familiare a seguito della
nascita dei figli; elargire contributi economici a parziale
risarcimento del mancato guadagno alle persone che sospendono o
limitano la normale attività lavorativa per dedicarsi alla cura di
familiari portatori di gravi handicap o anziani non
autosufficienti; prevedere per anziani ultrasessantacinquenni non
autosufficienti e per portatori di gravi handicap buoni spendibili
per il miglioramento della qualità della vita; potenziare e
coordinare i servizi presenti sul territorio e favorirne la
fruibilità per quanto riguarda la gravidanza, la nascita e il
puerperio; sostenere il diritto della coppia alla scelta positiva,
libera e responsabile della procreazione aiutandola a superare i
motivi che possono indurla a restrizioni non desiderate della
fecondità; sostenere l'associazionismo familiare che possa dare
impulso all'autorganizzazione sociale; sostenere la
corresponsabilità di entrambi i genitori negli impegni di cura e di
educazione dei figli.
Con l'articolo 1, oltre ad enunciare i principi della legge, si
riconosce come formazione sociale primaria e soggetto di
fondamentale interesse la famiglia comunque composta, fondata su
legami socialmente assunti di convivenza anagrafica, solidarietà e
mutuo aiuto, di educazione dei minori e di responsabilità nella
cura delle persone che la compongono, attribuendo anche alla
famiglia di fatto gli stessi riconoscimenti di cui gode quella
formata sul matrimonio.
L'articolo 2 fissa le finalità che sono principalmente tese a
perseguire una politica di sostegno alla famiglia agevolando la
formazione di quelle nuove, valorizzando la funzione dei genitori
nella cura e nell'educazione dei figli.
L'articolo 3 fissa gli obiettivi della legge, l'articolo 4
tratta gli interventi a sostegno della procreazione e della
sessualità, sostenendo il diritto della coppia ad una procreazione
libera e responsabile, prevedendo la realizzazione dei programmi di
informazione e di educazione oltre all'assistenza psicologica,
sociale e sanitaria.
L'articolo 5 prevede la consulenza genetica preconcezionale di
informazione sui servizi e sulle norme di igiene in gravidanza,
l'istituzione di corsi di preparazione alla nascita, la tutela e
l'assistenza durante la gravidanza e l'assistenza al parto
domiciliare.
Con l'articolo 6 si promuovono e si sostengono iniziative messe
in atto da enti locali e privati per servizi socio-educativi per la
prima infanzia con il potenziamento della rete degli asili nido,
anche con forma di partenariato, e con l'istituzione delle
"garderies d'enfance" per dare alla famiglia una forma alternativa
di sostegno, di socializzazione e di aggregazione. Si prevede
inoltre l'istituzione della tata familiare per i soggetti che per
vari motivi non possono usufruire di servizi alternativi.
L'articolo 7 prevede interventi a sostegno della preadolescenza
e dell'adolescenza con il potenziamento di assistenza domiciliare
educativa, con la promozione e l'istituzione di centri di incontro
con finalità socializzanti culturali e pedagogici, con l'eventuale
collaborazione dei genitori e del personale qualificato.
L'articolo 8 prevede degli importanti interventi che potranno
facilitare la formazione di nuove famiglie, prevedendo aiuti alle
persone sole con figli a carico.
È prevista l'erogazione di prestiti d'onore fino a 30 milioni a
tasso agevolato per le spese connesse alla prima abitazione,
l'abbattimento degli oneri di costruzione per alloggi destinati a
famiglie di nuova formazione, oltre alla possibilità per i comuni
che possono attuare forme di incentivazione alla locazione
prevedendo agevolazioni per i privati che concorrano con il comune
stesso alle modalità. Quest'articolo definisce in modo puntuale
cosa si intende per famiglie di nuova formazione che possono
accedere alle facilitazioni previste dall'articolo stesso.
L'articolo 9 istituisce l'Albo regionale delle persone
casalinghe riconoscendo e tutelando il lavoro familiare come
attività costruttiva per il benessere delle famiglie e della
società. Per l'iscrizione all'Albo si prevede che il richiedente
abbia la residenza in Valle da almeno tre anni ovvero che sia
coniugato o convivente da almeno un anno con una persona residente
in Valle da almeno tre, che abbia 18 anni e che sia privo di
copertura assicurativa per attività lavorativa e che svolga
l'attività di lavoro familiare.
Gli articoli 10, 11, 12 e 13 disciplinano le modalità per
l'iscrizione all'Albo e prevedono l'indennità per infortuni
domestici e per degenza ospedaliera oltre alla possibilità di
accedere ai fondi pensione previsti dalla recente legge regionale
del 26 giugno 1997 n. 21.
L'indennità per infortuni domestici è prevista in lire 35.000
giornaliere, mentre per l'indennità di degenza ospedaliera ci si
rifà alla legge regionale del 21 aprile 1981 n. 20, già prevista
per i coltivatori diretti, per gli artigiani e per i
commercianti.
L'articolo 14, a sostegno delle maggiori spese che la nascita di
un figlio determina, prevede un assegno post-natale di durata
triennale, variabile a seconda del numero dei componenti il nucleo
familiare e rapportato al reddito. L'importo dell'assegno è
determinato in lire 1,5 milioni annuo per il primo figlio, 2
milioni per il secondo, 2,5 milioni per il terzo e un ulteriore
aumento di 500.000 lire oltre il terzo figlio.
A favore di gestanti sole, in situazioni di disagio, verranno
elargiti dei contributi per il periodo della gravidanza e per i
primi tre mesi di vita del bambino.
Gli articoli 14bis, ter e quater prevedono e disciplinano la
corresponsione di un assegno integrativo a sostegno delle famiglie
numerose. Tenuto conto dei redditi complessivi dei nuclei familiari
per il terzo e per ogni ulteriore figlio a carico viene corrisposto
fino al 18° anno di età un assegno mensile di lire 50mila,
elevabile a 70mila per nuclei nei quali uno o entrambi i genitori
non svolgono lavoro dipendente e questo a partire dal secondo
figlio.
L'articolo 15 prevede indennizzi a favore di famiglie che
includono soggetti in difficoltà e per la cura dei quali un
familiare debba rinunciare temporaneamente allo svolgimento della
propria attività lavorativa con conseguente perdita di reddito.
L'articolo 16 prevede la possibilità di accedere al fondo
regionale di cui alla legge regionale n. 22/97 per prestazioni di
assistenza a soggetti non autosufficienti.
L'articolo 17 istituisce un "voucher" annuale del valore massimo
di lire 1.000.000 a favore di portatori di gravi handicap o di
anziani ultrasessantacinquenni non autosufficienti, spendibili per
servizi pubblici o privati che siano finalizzati al miglioramento
della qualità della vita.
L'articolo 17bis ha lo scopo di suscitare e valorizzare le
risorse di solidarietà delle famiglie, prevede dei contributi
finanziari fino all'80 percento delle spese ammissibili per
progetti sperimentali, formulati e gestiti direttamente da parte di
famiglie organizzate anche in forma cooperativistica o
associazionistica a scopo assistenziale ed educativo.
Con l'articolo 18 si promuove l'aggiornamento, promuovendo ed
incentivando progetti sperimentali di aggiornamento, in particolare
per quanto riguarda il servizio di tata familiare. Si prevede che a
tali iniziative possano partecipare anche le associazioni del
privato sociale.
L'articolo 19 ha lo scopo di verificare periodicamente
l'efficacia delle azioni intraprese, attribuisce all'Assessorato
regionale competente in materia di politiche sociali i compiti di
osservatorio permanente che, avvalendosi anche di esperti, svolge
funzioni di orientamento, monitoraggio ed analisi.
L'articolo 20 stabilisce che almeno ogni due anni, allo scopo di
approfondire e valutare le situazioni, esaminare le politiche
attuate ed avanzare proposte sulle politiche regionali per le
famiglie, la Giunta regionale debba convocare la Conferenza
regionale sulla famiglia.
Alla Conferenza partecipano gli enti locali, l'USL, i consultori
privati, le organizzazioni sindacali, le organizzazioni di
volontariato, le associazioni delle famiglie e ogni altro soggetto
che operi nel campo inerente alla politica familiare.
Gli articoli 21 e 22, infine, sono di carattere finanziario e di
bilancio.
Per questo disegno di legge le commissioni consiliari competenti
hanno dato il massimo contributo effettuando tutta una lunga serie
di audizioni, cercando di fare propri i suggerimenti che hanno
contribuito al miglioramento di una legge che interessa
l'istituzione più importante e basilare della società, la
famiglia.
Il testo che stiamo per approvare è l'ultimo di una serie che
abbiamo di volta in volta rielaborato e cercato di migliorare.
Credo che sia anche doveroso dare atto che anche alcuni consiglieri
di minoranza per questo progetto di legge hanno dato impulso e
collaborazione e vi assicuro che in questi cinque anni non è sempre
successo.
Questa non è sicuramente una legge perfetta, ma è comunque una
buona legge che riuscirà a dare alle varie tipologie di famiglie le
prime, concrete risposte.
Essendo una legge che tiene conto delle esigenze di una
pluralità di persone, è necessariamente una legge di mediazione per
cui non può accontentare tutti. Personalmente ritengo molto
importante una parte della legge che interviene a sostegno delle
famiglie di nuova formazione con la previsione di aiuti quali: i
prestiti d'onore, l'abbattimento degli oneri di costruzione per
alloggi destinati a famiglie di nuova formazione ed agevolazioni
sulle locazioni.
Come sappiamo, la legge prevede che ai contributi previsti
all'articolo 8 possano accedere le coppie eterosessuali con
l'esclusione quindi delle coppie formate da lesbiche ed
omosessuali.
Personalmente, pur prendendo atto di una realtà che esiste,
penso che non sia ancora giunto il momento di incentivare con aiuti
vari la formazione di cosiddette famiglie di omosessuali e di
lesbiche. Voterò a favore del mantenimento dell'aggettivo
"eterosessuale" presente all'articolo 8 della legge e penso che per
questioni etico-morali ognuno voterà secondo coscienza.
Si dà atto che, dalle ore 16.41, presiede il Vicepresidente
Chenuil.
Presidente È aperta la discussione generale. Ha chiesto la
parola il Consigliere Lanièce.
Lanièce (Aut) Con questo mio breve intervento voglio solo
esprimere alcune considerazioni di carattere sociologico, se mi si
permette questa piccola presunzione. Al mio seguirà poi
l'intervento più strutturato del collega Marguerettaz.
Il senso, anzi forse è meglio dire il ruolo della famiglia,
checché se ne dica, da qualche tempo è cambiato: mentre una volta -
questo credo valga sino agli anni '70 - i valori morali e sociali
contenuti nel nucleo familiare medio e piccolo borghese erano
uguali per tutti e corrispondevano agli obiettivi primari della
società di allora, ovvero al mantenimento di tradizioni ed usanze
ben precise e di alcuni "status" sociali comuni a tutte le classi
medie e al perpetuarsi di tali tradizioni fra le famiglie, oggi le
cose sono piuttosto cambiate. Sono cambiati i rapporti all'interno
delle famiglie e gli obiettivi che la famiglia si pone soprattutto
in ragione di una corsa al livellamento economico che ha abolito le
classi sociali comunemente dette, ma soprattutto, proprio in virtù
di tali presunte pari opportunità, ciò che è significativamente
cambiato è il rapporto fra la famiglia e il mondo esterno ad essa,
dove per mondo esterno intendo i contatti quotidiani che la
famiglia ha con la realtà immediata che la circonda.
Spesso la famiglia moderna purtroppo, lungi da poter mettere a
buon frutto le risorse tecnologiche, culturali ed intellettuali,
patrimonio della nostra epoca, si trasforma, ma sarebbe meglio dire
viene trasformata, in una sorta di mero contenitore nel quale i
cambiamenti non avvengono in funzione di scelte operate sulla base
di esperienze e sulla discussione, ma giungono imposte, volute da
enti superiori ed esterni al nucleo familiare che utilizzano la
televisione, la pubblicità, i giornali, la comunicazione di massa
per far passare ed accettare i loro messaggi.
Questi enti sono facilmente individuabili, in quanto mentre una
volta il potere sulla famiglia veniva esercitato privandola dei
beni, oggi avviene l'esatto contrario: le catene dei supermercati
hanno i magazzini stipati di ogni sorta di merce buona per tutte le
tasche, i mass media elargiscono qualunque tipo di informazione,
dalle più futili a quelle utili in tempi quasi reali.
La tecnologia elettronica offre evasioni e prospettive virtuali
inimmaginabili solo pochi anni fa e tutto questo ci viene detto è
fatto per il bene dell'individuo, della società e dunque, visto che
la società è composta dal nucleo familiare, per il bene della
famiglia.
Tutto cade dall'alto sulle teste di uomini, donne e bambini ai
quali viene detto di non preoccuparsi perché c'è già qualcuno che
pensa per loro, c'è già chi ha deciso e questo costituisce, secondo
me, il nocciolo del problema.
Qualunque famiglia deve essere in grado di poter recuperare il
suo ruolo di protagonista all'interno della società anche se si
tratta di una società voluta e sostenuta da istituzioni che si
dicono al di sopra delle parti. Spesso ci viene rappresentata
l'unità della famiglia con immagini di un padre, di una madre e due
o tre pargoli seduti di fronte alla televisione. Questa è
un'immagine distorta e non rappresentativa di ciò che realmente
significa unità familiare. Come cristiano e come democratico, ma
anche (spero) come individuo attento al mondo che mi circonda e
alle sue trasformazioni, sono convinto che la famiglia, essendo già
un ente di per sé, debba poter dare un contributo fattivo e attivo
moralmente e socialmente alla nostra Comunità e debba essere in
grado di sostenere i suoi valori senza imposizione alcuna, semmai
con un sostegno amorevole e sussidiario quando ve ne sia
bisogno.
Se la famiglia è e deve essere il perno della nostra società,
una legge che disponga le formule migliori di tale sostegno non può
non tener conto dell'autonomia nel rispetto del contesto sociale
che ogni famiglia degna di questo nome porta con sé.
Presidente Ha chiesto la parola il Vicepresidente Aloisi.
Aloisi (Aut) Intervengo su quest'importante quanto delicato
disegno di legge che avrei preferito non fosse stato solamente il
frutto di una parte politica in modo particolare della Giunta,
anche in considerazione del fatto che un altro disegno di legge
giace in Commissione.
E al di là di quello che sosteneva il relatore, ovvero che su
quest'aspetto sono stati convocati in Commissione tutti i soggetti
attivi della Società valdostana, credo che questo tipo di disegno
di legge non soddisfi e avrebbe per certi aspetti meritato maggiore
attenzione da parte di tutti.
Dicevo, è un argomento molto delicato quello che andiamo a
trattare perché investe non solo la composizione della Società, ma
investe per certi aspetti la coscienza di ognuno di noi. Siamo
un'Assemblea legiferante e, quando ci muoviamo in questa direzione,
dobbiamo tenere nella dovuta considerazione che le leggi devono
essere non solo universali, ma soprattutto generali e quindi devono
andare verso quello che è l'interesse della Comunità e della
collettività.
Questa legge poteva essere confrontata con altri disegni di
legge. Parte male perché contiene in sé un elemento pericolosissimo
del quale nessuno di noi è riuscito a scrollarsi definitivamente e
che è l'elemento del pregiudizio. Questo è un aspetto di
sottocultura molto importante ed intorno a quest'elemento ha
giocato da sempre la storia dell'uomo.
Il pregiudizio è quell'aspetto concettuale in virtù del quale
molti credono di giudicare pensando di avere continuamente delle
certezze, mentre su questi aspetti credo che il dubbio sia
doveroso, ma il dubbio è maggiormente doveroso quando, rispetto a
queste tematiche, si sente la necessità di capire, di conoscere, di
comprendere e anche di valutare perché è la valutazione poi
l'essenza principale intorno a cui ruotano lo sviluppo e la
dinamica della società.
E capire e valutare significa anche tollerare, significa essere
più attenti verso i deboli, verso il diverso, ma significa anche
esaltare l'aspetto dell'amore, che non è l'amore come atto fisico,
ma come quello che ognuno di noi può dare al suo simile o a quello
che si trova in particolari momenti di debolezza. E questo, al
contrario di chi sostiene il ragionamento di approfondire le
conoscenze, può significare che il pregiudizio ancora insito in noi
significa fanatismo a volte intransigenza, intolleranza e spesso
anche emarginazione.
Di questo disegno di legge che, ripeto, investe la coscienza di
ognuno di noi, condivido solo l'articolo 1, laddove ci si richiama
non solo allo Statuto della nostra Regione, ma alla convenzione che
regola i diritti dell'uomo. Quando parliamo di diritti dell'uomo,
parliamo della possibilità di esprimere opinioni in libertà e ciò
significa anche avere la consapevolezza di prestare rispetto a
quello che gli altri sostengono e nel contempo anche difendere la
propria posizione con la convinzione che poi se si è in errore, ci
si può rivedere.
Appartengo ad uno schieramento libertario. Negli anni ?70
abbiamo fatto grandi battaglie di grande civiltà. Non ci
dimentichiamo che, mentre negli USA, usciva un film, "Indovina chi
viene a cena", che già prefigurava i matrimoni misti, fra due
colori diversi, in Italia ancora non avevamo nemmeno iniziato la
battaglia per il divorzio. Specialmente in Calabria, caro Borre,
laddove la realtà era molto più dura e delicata, era più difficile
fare quella battaglia perché c'era un pregiudizio culturale, c'era
un certo maschilismo, cosa che per tua fortuna non hai vissuto qui
in Valle d'Aosta, dove per certi aspetti il livello culturale era
decisamente più elevato su quei problemi.
Solo chi è miope non può rilevare la differenza di clima in
termini culturali in cui si viveva e come in passato si è vissuto
anche con una certa esperienza il referendum sull'aborto. Sono
state battaglie di grande idealità civile, di grande civiltà e su
alcune sono rimasto fermo perché bisognava per certi aspetti
sancire il cosiddetto concetto laico rispetto a quello che poteva
essere la preminenza del pensiero cattolico.
E sull'aborto, a distanza di anni, anch'io ho rivisto la mia
posizione, molto probabilmente non farei né mi comporterei così
come mi sono comportato negli anni ?75.
Questa legge nasce, dicevo, all'insegna del pregiudizio e il
pregiudizio non è altro che un'anticamera di razzismo. In modo
particolare ho aperto gli occhi, qualora qualche volta li avessi
chiusi, assistendo al dibattito sul Maurizio Costanzo Show quando
Fini espresse quell'assurdo quanto insostenibile parere. All'inizio
pensavo che parlasse per paradossi poi mi sono accorto che quello
non era un paradosso che gratta gratta certe concezioni - checché
ce ne volessero fare credere - erano ancora radicate, precise e
presenti.
Partivo dal ragionamento che se il pregiudizio è l'anticamera
del razzismo, allora capisco che l'accettazione del diverso è
difficile e il diverso è anche colui che non appartiene alla specie
e neanche al territorio, il diverso è colui che per certi aspetti
non vive, non si comporta, non rientra nei canoni della comune
morale. E noi, ringraziando Iddio, siamo in una Regione che il
diverso lo ha accettato, dove la tolleranza è un fatto assodato ed
acquisito quindi, sotto quest'aspetto siamo ad un livello civile
decisamente elevato. Quando iniziamo con il ragionamento del
razzismo partiamo da qualche categoria che poi significa per forza
di cose coinvolgerne altre, significa tornare agli steccati, mentre
il ragionamento ci deve spingere ad andare verso non solo una
società multiculturale, non solo verso una società multirazziale,
ma addirittura verso una società che per certi aspetti tenda ad
anticipare quei fenomeni che si sono verificati in altre
realtà.
Pregiudizio e razzismo, questi concetti contengono un terzo
elemento che è quello dell'ipocrisia. L'ipocrisia di non voler
sapere, l'ipocrisia di non voler capire, l'ipocrisia di non voler
comprendere. E qui alcune confessioni religiose farebbero molto
bene se si comportassero in modo completamente diverso, riuscendo a
capire la dinamica che sta intervenendo all'interno della società.
Non si possono accettare sempre i soliti ragionamenti delle
pubbliche virtù e dei vizi privati, sono cose difficili da
digerire, sono cose difficili da capire. Il valore umano e la
libertà del valore umano devono tornare a quello che era un
ragionamento della convenzione dei diritti dell'uomo, un valore
irrinunciabile e un valore di rispetto e da rispettare sempre e
comunque.
Questo mio ragionamento non fa altro che sottolineare la carenza
di questo disegno di legge, il quale a monte e al di sopra di tutto
doveva contenere un grosso, elevato e spesso livello culturale.
Avevamo le condizioni per poterlo fare, non siamo stati in grado di
farlo, forse perché concetti di primogenitura ancora imperversano
in molti di noi, compreso me quindi, mi rammarico per questo
ragionamento perché pregiudizio, razzismo ed ipocrisia non sono
elementi definitivamente sconfitti.
Mi accingo a chiudere con una frase che ho letto in questi
giorni su "L'Espresso", sulla rubrica di Enzo Biagi il quale,
riferendosi ad un attore americano che faceva parti non proprio
consone all'aspetto maschile, riportava una metafora di
quest'attore: "Meglio nascere negri che gay perché se sei negro,
non lo devi dire a tua madre".
Presidente Ha chiesto la parola il Consigliere Chiarello.
Chiarello (RC) Questa legge, a differenza delle altre delle
quali ci siamo lamentati per la gestazione abbastanza corta, ha
avuto una gestazione lunga, faticosa, travagliata.
Vi dico la verità, farò poi la proposta di mandarla al prossimo
Consiglio perché la montagna questa volta ha di nuovo partorito il
topolino.
A partire dalla costituzione della Repubblica italiana, che
riconosce alle persone la titolarità dei diritti sociali, di
cittadinanza, fondamento di qualsiasi Stato moderno e considerata
la famiglia quale luogo di affetti e di responsabilità liberamente
assunte, riteniamo una normativa indirizzata esclusivamente alla
famiglia una grave forma di intromissione nelle scelte di vita di
ciascun individuo oltre che una forma di discriminazione nei
confronti dei singoli.
La famiglia non deve e non può sostituirsi ai compiti sociali
propri delle istituzioni pubbliche; in famiglia il lavoro di cura
deve essere distribuito e scambiato fra i soggetti validi; il
benessere della famiglia e dei suoi componenti è garantito
innanzitutto dall'esercizio del diritto al lavoro da parte di tutti
i componenti, uomini, donne, giovani, del diritto ad una pensione
adeguata nell'età anziana e del diritto ad una casa.
Ciò premesso, non si nega la possibilità che si possa
intervenire con norme per la promozione e il sostegno della persona
e della famiglia che prevedano in particolare: misure di sostegno
alla maternità, congedi parentali, l'approntamento di una rete
adeguata di servizi sul territorio per l'infanzia, gli anziani e le
persone non autosufficienti, ripensamento complessivo degli orari e
dei tempi della scuola, del lavoro, dei pubblici servizi e in
generale della città attraverso promozione di piani comunali e
degli orari.
Entrando nel merito della proposta presentata, ci preme
sottolineare quanto segue: se nelle premesse pare che vengano
riconosciute forme di famiglia diverse, nella relazione si fa
esplicito riferimento alle coppie omosessuali, nella realtà queste
ultime non vengono tutelate e vengono anzi discriminate, manca il
benché minimo riferimento all'attività dei consultori familiari.
All'articolo 4 si fa riferimento genericamente ai servizi
esistenti, resi dalla Pubblica Amministrazione e dal privato
sociale. Indispensabile invece è promuovere nell'ambito degli
interventi su sessualità, procreazione, responsabilità e nascita,
un rilancio ed una riqualificazione del consultorio familiare
prevedendo anche programmi specifici rivolti agli adolescenti e ai
giovani compresi i progetti di ricerca e sperimentazione in ambito
educativo.
Non sono definiti nell'articolato criteri e modalità di verifica
delle attività previste, siano esse gestite dalla Pubblica
Amministrazione sia da un privato sociale genericamente richiamato.
Sarebbe perlomeno il caso di definire i necessari requisiti di
esperienza e competenza nonché le adeguate capacità tecniche
organizzative ed operative di gruppi, movimenti ed associazioni
senza scopo di lucro chiamate in causa oltre che gli "standards"
qualitativi ed organizzativi definiti e controllati periodicamente
dalla Regione. È il caso dell'istituzione delle tate familiari
attraverso generiche forme di collaborazione con soggetti
altrettanto generici del privato sociale.
Allo stesso modo una verifica ed un controllo nella tutela dei
diritti dei lavoratori impegnati nel privato sociale, sarebbe cosa
alquanto auspicabile in quanto direttamente inserita
nell'articolato.
Non sono previsti particolari e specifici interventi per
situazioni a grave difficoltà sociale, problematiche sanitarie,
psichiatriche, di tossicodipendenza, di grave emarginazione
sociale, se non attraverso un'ulteriore monetizzazione della presa
in carico delle persone in difficoltà all'interno della
famiglia.
Non si fa cenno a programmi particolari di edilizia residenziale
pubblica, non si fa ugualmente cenno a possibili interventi che
favoriscano il ricongiungimento familiare degli immigrati
extracomunitari.
Il nodo cruciale del lavoro di cura, lontano dall'essere
definito come relazione di responsabilità e di obbligo sociale
all'interno del nucleo familiare, tant'è che viene riconosciuto e
tutelato soltanto se viene svolto da un unico soggetto all'interno
della famiglia secondo un modello superato di visione del lavoro e
di ruolo servile delle persone casalinghe, viene liquidato
attraverso un riconoscimento economico di difficile applicazione:
albo a partire dai 18 anni e fondo pensione per persone
casalinghe.
Per contro sono assenti misure di sostegno alla riqualificazione
professionale e all'entrata delle donne nel mercato del lavoro. La
normativa in generale predilige interventi di monetizzazione
dell'assistenza ai soggetti in difficoltà, a sostegno
dell'educazione e della cura dei bambini anziché intervenire
direttamente per migliorare i servizi e renderli maggiormente
usufruibili attraverso ad esempio, forme di assistenza domiciliare.
Particolarmente grave in questo senso il "voucher" per i servizi
genericamente definito a cui verrebbe delegato il compito di
sopperire ai disservizi esistenti anziché intervenire per
promuovere il miglioramento.
La famiglia, e all'interno di questa, la donna pare doversi fare
carico da sola delle numerose incombenze che la Regione trova più
comodo delegare. L'assegno post-natale in particolare ricorda il
premio di produzione erogato dal fascismo in generale, la normativa
non contiene elementi per un cambiamento socio-culturale nel campo
delle pari opportunità che anzi in molti casi sembrano messe
irrimediabilmente in discussione.
Leggendo questa mia relazione penso di aver detto su questa
legge quello che noi pensiamo. Mi hanno fatto piacere le parole
libertarie del Consigliere Aloisi, mi ci ritrovo in pieno in questi
momenti in cui si cerca di approvare una legge che lascia fuori
delle categorie di persone, non si capisce bene perché. Quando da
parte di altre regioni e da parte dello Stato si cerca di andare a
riconoscere tutti i soggetti componenti la nostra Comunità, in
questa Regione si fa una legge con diverse pecche secondo noi e con
la pecca più grossa di non riconoscere le coppie di fatto.
Al termine di questo mio intervento rinnovo a questa maggioranza
la richiesta di rimandare questa legge al prossimo Consiglio ed a
una più attenta e puntuale valutazione di un atto in favore della
famiglia, atto che a mio avviso non si è riusciti a partorire bene.
Se non sarà così, voterò contro questa legge.
Presidente Ha chiesto la parola il Consigliere Marguerettaz.
Marguerettaz (Aut) Dopo aver sentito l'intervento del collega
Aloisi e anche altri interventi, mi sembra che la discussione su
questo disegno di legge si stia mettendo su un binario etico o
morale. È logico che se i singoli consiglieri, liberamente,
decidono di leggere questo disegno di legge secondo questo taglio,
va da sé che ogni Consigliere seduto in quest'aula, come già per
certi versi anticipato dal relatore Rini, dovrà valutare questa
legge non tanto da un punto di vista dello schieramento politico a
cui appartiene, ma da un punto di vista personale. Ripeto, se si dà
questa chiave di lettura, una chiave di lettura etica e morale al
disegno di legge, è comprensibile un atteggiamento così da parte di
tutti e trentacinque i consiglieri.
Il mio tentativo vorrà essere, magari non subito, ma in un
secondo intervento, quello di spostare il baricentro del
ragionamento, di evitare ragionamenti di tipo etico o morale.
Cercherò invece di addentrarmi su motivazioni più politiche, più
amministrative che reggono questo disegno di legge, ma su questa
strada, ripeto, mi incamminerò forse in un secondo intervento
perché quello che mi premeva condividere con voi era un
ragionamento più generale sul tema della famiglia prima di andare a
confrontare la proposta che ci viene presentata oggi con un
ragionamento su canoni generali che poi dovrebbero portare
all'elaborazione di un progetto di legge.
Inizierei con il dire che il semplice fatto che una Regione come
la nostra si interessi di politiche familiari tanto da arrivare a
presentare due proposte di legge nel corso dell'ultimo anno, a
partire dal marzo '97, quando il sottoscritto insieme ai colleghi
Viérin e Collé depositò una proposta di legge, fino all'ottobre
dello stesso anno, quando la Giunta a sua volta propose questo
disegno di legge, anche se modificato rispetto al testo iniziale,
dicevo questo fatto è di per sé un fatto estremamente positivo. In
Italia, nelle altre regioni, ma soprattutto a livello nazionale, vi
è una tale assenza di politiche familiari che il nostro Paese si
colloca in una posizione decisamente arretrata rispetto ad altre
realtà europee in cui la legislazione della famiglia appare assai
più sviluppata rispetto alla nostra.
In un colloquio internazionale, che si è tenuto nel novembre
?92, quando ancora i Paesi del Mercato europeo erano 12, è stato
presentato uno studio commissionato dal Ministero della famiglia e
degli anziani della Repubblica Federale Tedesca ad un'associazione
tedesca che conteneva un confronto fra le politiche familiari dei
12 Paesi membri del Mercato europeo.
La politica familiare italiana, comparata con gli altri paesi
europei, è stata definita con due parole: non esplicita e
rudimentale. Non esplicita, diretta cioè non alle famiglie, ma ai
singoli e di fatto una politica assorbita dalle politiche sociali
in generale; rudimentale perché concepita come assistenza alle
famiglie con problemi, essa infatti, come tutti noi sappiamo,
interveniva soprattutto sulle famiglie a bassissimo reddito, non
compensava i carichi familiari - tutti conosciamo sia le politiche
fiscali ancora in vigore in questo Paese, sia gli assegni familiari
che hanno un'inefficacia pressoché totale - e non permetteva ai
genitori con figli piccoli di conciliare la vita familiare con il
lavoro professionale infine, non aiutava le famiglie monoreddito.
Il punto più positivo della nostra politica familiare riguardava
un'unica cosa e cioè il congedo per la maternità e l'intervento per
membri di famiglie portatori di handicap.
Quindi, nel nostro Paese non si è mai tenuto in debito conto di
quanto sancito dalla Costituzione della nostra Repubblica che
all'articolo 2 recita: "La Repubblica riconosce e garantisce i
diritti inviolabili dell'uomo sia come singolo, sia nelle
formazioni sociali ove si svolge la sua personalità". Dall'articolo
29 all'articolo 31 poi sono riconosciuti i diritti della famiglia
come società naturale fondata sul matrimonio.
La famiglia viene dunque riconosciuta dalla Costituzione come
primo nucleo sociale che la persona umana incontra fin dall'inizio
della sua esistenza, ambito naturale di accoglienza della vita, di
formazione, di crescita della personalità, luogo della
realizzazione personale.
La famiglia dunque è descritta come un soggetto sociale, come un
fondamento e quindi come prima risorsa della società, ma come
spesso accade, a tanti bei principi non è seguita una legislazione
conseguente. Spesso, infatti, si è barattata tutta una serie di
interventi e di misure verso singoli individui come politica
familiare; questo genere di politica, che è impostata sovente sul
rapporto assistenziale: ente pubblico-singolo individuo e che
quindi non ha investito sulle risorse proprie che ha ogni individuo
quale appunto la famiglia, ha senz'altro contribuito in maniera
importante alla crisi del cosiddetto "Welfare State".
In questi anni la famiglia è apparsa sempre più chiaramente come
un soggetto che svolge importanti e decisive funzioni dalle
rilevanti ricadute sociali come giustamente ricordava il collega
Rini. In questo senso però, come mi è sembrato di cogliere anche da
alcuni passaggi della relazione di Rini, dobbiamo cercare di
sfrondarci dall'idea della famiglia come di un soggetto
cronicamente fragile e debole.
Credo che tutti questi anni che abbiamo avuto la fortuna di
vedere nel corso della nostra vita hanno dimostrato semmai l'esatto
contrario: la famiglia è di per sé una struttura forte della nostra
società che nel corso degli anni ha saputo adattarsi ai vari
cambiamenti a cui faceva riferimento il collega Lanièce e per molti
versi supplire alle molte carenze dei servizi pubblici, caro
Consigliere Chiarello.
Non c'è dubbio, inoltre, che la famiglia conserva ancora in
Valle d'Aosta anche fra le nuove generazioni un'elevata
considerazione sociale e si costituisce ancora oggi per la maggior
parte della popolazione come ambito essenziale di vita e
realizzazione personale.
Nonostante tutto questo si avverte piuttosto chiaramente come le
famiglie siano sottoposte a delle tensioni via via crescenti. Segno
evidente e preoccupante di questa situazione è ad esempio lo stesso
sensibile calo delle nascite che in Valle d'Aosta porterebbe non da
un anno o da due, ma da addirittura venti anni ad un saldo
demografico negativo. Se in Valle d'Aosta non avessimo avuto nel
corso di questi venti anni un flusso migratorio che ha tenuto in
una media più o meno costante la popolazione della nostra Regione,
avremmo oggi assai meno abitanti rispetto a vent'anni fa.
Non c'è oggi un indicatore che faccia pensare ad un'inversione
di tendenza in questo senso, vale a dire, finché il flusso
migratorio dura, la popolazione della nostra Regione rimarrà più o
meno costante. Qualora dovesse venire a mancare questo flusso
migratorio, è giusto che questo Consiglio regionale si interroghi
su qual è la prospettiva del "peuple" di questa Regione.
Queste tensioni a cui la famiglia è sottoposta sembrano derivare
da un complesso di circostanze... quando dico "peuple", non parlo
di ragionamenti etnici, collega Squarzino, sto pensando ad un
insieme di persone che abitano una terra e che hanno una
tradizione, una storia, una cultura e per i quali questo Consiglio
regionale dovrebbe adoperarsi. Non sto facendo questioni
etniche.
Dicevo che queste tensioni a cui la famiglia è sottoposta
sembrano derivare da un complesso di circostanze, ne cito alcune:
il crescente impegno lavorativo della coppia, le esigenze di cura
che derivano dall'invecchiamento ormai evidente della popolazione,
le attrazioni provenienti dalla sfera del consumo e l'intervento
del collega Lanièce credo che volesse sottolineare in particolare
quest'ultima componente. Queste problematiche tuttavia non si
manifestano in identica misura per tutte le famiglie. Le condizioni
delle famiglie sono da un punto di vista socio-economico diverse,
ma perché sono diverse? Perché innanzitutto sono diverse le
esigenze di cura che esse manifestano a parità di condizioni
socio-economiche in rapporto al numero della prole e alla presenza
di persone prive di autonomia. È un passaggio che ricorrerà spesso
nei miei interventi: o ci rendiamo conto che lo star bene del
soggetto famiglia non dipende unicamente da un benessere economico
derivante da un reddito più o meno alto, ma dal carico dei bisogni
a cui la famiglia deve far fronte, o non ragioneremmo in termini di
politiche familiari.
Riteniamo innanzitutto che una politica della famiglia deve
essere rivolta all'insieme delle famiglie e non solo a quelle che
manifestano disagi particolarmente gravi. Nei confronti delle
famiglie povere o in condizioni di disagio occorre avere
un'attenzione particolare, ma una politica della famiglia non è
essenzialmente limitata a questo. Ci si deve proporre piuttosto di
ridurre quelle tensioni a cui facevo riferimento e a cui la
famiglia è sottoposta.
La politica della famiglia, a nostro avviso, deve essere
orientata a ridurre le differenze nelle condizioni di vita, in
particolare nelle disponibilità di tempo che caratterizzano le
famiglie in relazione al numero della prole e alla presenza di
persone prive di autonomia.
È proprio nel peggioramento delle condizioni relative di vita
nelle famiglie con prole numerosa rispetto a quelle senza prole o
con un solo figlio che vanno individuate le origini delle attuali
difficoltà riscontrate nelle scelte procreative, testimoniate dallo
scarto esistente fra il numero di figli mediamente procreati e
quello considerato ottimale. In questo senso è doveroso ricordare
che la nostra Regione è inserita in un Paese che ha il più basso
tasso di natalità al mondo, pari a circa 1,2 figli per donna - voi
tutti sapete che il tasso di sopravvivenza di una popolazione è
pari a 2,1 figlio per donna - e la Valle d'Aosta è la Regione che a
sua volta ha il più basso tasso di natalità fra le regioni italiane
o perlomeno uno dei più bassi. Così come non può non far pensare il
fatto che sempre rispetto alle altre regioni la nostra è quella che
ha il minor numero di componenti per nucleo familiare, siamo nella
media di 2,4 persone per nucleo.
Una politica della famiglia si deve infine porre culturalmente
all'interno di quelle ipotesi di "Welfare Society" che sono
scaturite dalla crisi di quei tradizionali sistemi di "welfare"
incentrati sul ruolo predominante assegnato all'offerta pubblica.
Esse prevedono che la presa in cura dei soggetti si realizzi
mediante l'apporto integrato del privato sociale così come dei
soggetti pubblici, per questi motivi è importante tentare di
incentivare le forme di autoaiuto e di associazionismo fra le
famiglie, ma su queste osservazioni mi soffermerò adeguatamente più
tardi.
Ciò che mi interessa dire in questo primo intervento è che
interessarsi di politiche della famiglia significa interessarsi di
un soggetto diverso dal singolo individuo, significa interessarsi
non più del singolo cittadino, ma significa interessarsi di un
corpo sociale a cui due persone inizialmente danno vita. Questo è
fondamentale per ragionare in temi di politiche familiari.
Promulgare una legge per la famiglia nella nostra Regione
significherebbe fare una vera e propria rivoluzione di tipo
culturale da una parte e di tipo istituzionale dall'altra,
significherebbe cioè cambiare l'interlocutore dell'Amministrazione:
non più il singolo individuo, ma i cosiddetti corpi intermedi della
società, primi fra i quali la famiglia e le associazioni fra le
famiglie, sarebbe quasi una rivoluzione Copernicana.
Ma per quali motivi un'istituzione pubblica come la nostra
dovrebbe interessarsi alla famiglia? Quando un soggetto pubblico,
sia esso lo Stato, la Regione, la Provincia o il Comune guarda alla
famiglia, può farlo in due modi. La prima possibilità è quella di
assistere questo soggetto, di farne oggetto di assistenza sociale e
questa posizione parte da una visione di una piccola società
strutturalmente fragile, incapace di costruire, anzi bisognosa di
intervento. Apro una piccola parentesi: non è un caso che, nelle
molte audizioni che abbiamo svolto su questa proposta e su quella
presentata dal sottoscritto, da più parti - mi sembra anche dalla
stessa componente sindacale - sia emersa una critica propositiva
nei confronti di entrambe le leggi: piuttosto che promulgare una
legge sulla famiglia, secondo costoro, sarebbe stato assai più
interessante ed efficace riorganizzare tutte le leggi che regolano
il settore dell'assistenza all'interno della nostra Regione. Va da
sé che una proposta di questo genere si situa nella prima
prospettiva che dicevo: abbiamo già tante leggi che assistono i
soggetti deboli perché farne una in più che assiste un soggetto
debole quale la famiglia? Riorganizziamo il tutto e faremo un
miglior servizio anche alla famiglia.
La seconda possibilità con cui guardare la famiglia è
esattamente l'inverso ed è quella a cui accennavo prima.
La famiglia è un soggetto forte, è un soggetto che se domani
mattina questo Consiglio regionale non ha promulgato una legge non
è che si sfascia, andrà avanti e risponderà come sempre ha risposto
ai suoi bisogni e darà quelle risposte a livello sociale che fin
qui ha sempre dato anche senza una legge regionale o nazionale. Da
questa prospettiva la famiglia viene vista come un soggetto forte
capace di rispondere ai propri e agli altrui bisogni. Allora,
perché interessarsene? Perché, come diceva giustamente Rini, la
famiglia svolge delle funzioni sociali che vanno al di là delle sue
quattro mura domestiche, è per questo che un'istituzione qual è la
Regione deve porre attenzione al soggetto famiglia perché l'opera
della famiglia ha un risvolto sociale. L'Amministrazione regionale,
al contrario, non ha nessun diritto di intromettersi in quella che
è la sfera degli affetti familiari che è un'altra componente
importante della famiglia, anzi direi che è la molla iniziale che
dà vita alla famiglia, ma sulla quale la parte pubblica deve ben
guardarsi dall'esprimere un giudizio essendo quello che importa
alla parte pubblica esclusivamente un ritorno di tipo sociale.
Per dare al problema una distinzione di valore fondamentale,
bisogna distinguere queste due possibilità. La politica sociale
della famiglia esisteva già nel passato anche in Italia e si
riduceva ad assistenza o a soccorso per la famiglia povera e ad
interventi in favore dei singoli membri.
Corrispondeva ad una dottrina giuridica e ad una prassi sociale
di stampo individualistico che emancipano solo dei singoli: il
bambino, la donna, l'anziano, il malato, il portatore di handicap
negando la famiglia sia come oggetto e sia come soggetto. Ad essa,
sola o associata, non è permesso di assumere il ruolo di
interlocutore, quindi di soggetto attivo e corresponsabile.
Desidero far vedere la differenza che c'è fra le due politiche,
quella sociale fa aumentare i costi economici all'infinito, rende
passivi gli utenti e soprattutto accentua, forse senza volerlo, la
frammentazione interna al nucleo familiare e perciò l'indebolimento
continuo della famiglia come entità connettiva, affettiva ed
educativa. Se la politica familiare è ciò che deve essere e quindi
non assistenziale, si mette al servizio di ogni famiglia solo
perché è famiglia e non si propone la perequazione economica tra le
diverse categorie sociali, le preme la crescita e la tenuta della
famiglia come tale. Infine sa la parte pubblica che il denaro speso
per le famiglie ritorna all'Amministrazione come un risparmio
nell'uso dei servizi e come frutto di attività di solidarietà
interne ed esterne alla famiglia come cercavo di dire poc'anzi.
Così la famiglia è una risorsa solida e dignitosa su cui la parte
pubblica può contare addirittura anche per risparmiare. I problemi
di assistenza, di cura, di educazione dei singoli componenti ed in
risposta ai singoli bisogni educativi, sanitari, economici fanno
riferimento a diritti individuali ed è importante che tali diritti
siano affermati, ma si può parlare di vera e propria politica
familiare solo se tali diritti individuali vengono affrontati nel
quadro del ciclo di vita familiare o dei rapporti
intergenerazionali e cioè avendo come obiettivo il rinforzo delle
relazioni all'interno della famiglia e la promozione e il sostegno
delle funzioni di educazione e di cura che sono proprie della
famiglia.
L'obiettivo di sostegno alla famiglia, nell'adempimento delle
sue responsabilità, chiama in causa direttamente i servizi. A
questo proposito, ho sentito il Consigliere Chiarello dire che la
famiglia non può permettersi di interferire nei servizi pubblici:
questo è il modo di vedere la cosa esattamente opposto a ciò che è
per me, io sostengo l'esatto contrario: sono i servizi pubblici che
non possono interferire nelle capacità proprie della famiglia di
rispondere alle sue esigenze. Una delle argomentazioni che è uscita
e che è formidabilmente interessante è la libertà della famiglia.
Oggi se c'è una libertà che manca alla famiglia è quella di
costruire, è quella di fare, è quella di autorispondersi a delle
necessità alle quali potrebbe rispondere magari insieme ad altre
famiglie perché o le si fornisce un certo tipo di servizio dalla
parte pubblica oppure la famiglia stenta a darsi delle
risposte.
Credo che ci sia nella nostra Regione, nonostante l'ultima cosa
che ho detto, una forte potenzialità. Dicevo che fare una politica
per la famiglia significa fare una rivoluzione innanzitutto di tipo
culturale, perché quella della famiglia, intesa come capacità di
crescita civile, è una cultura latente che ha bisogno di crescere,
in particolare nella nostra Regione. Non è un caso che
l'associazionismo fra le famiglie nella nostra Regione non è così
sviluppato come in altre realtà, è però vero un fatto che ho potuto
notare interessandomi un po' di queste cose a livello locale: che
l'associazionismo fra famiglie nella nostra realtà nasce laddove
c'è un problema grave che accomuna le famiglie e faccio due esempi
per tutti. L'Associazione delle famiglie dei portatori di handicap,
e le tante associazioni di famiglie che sono state colpite in uno
dei loro componenti dal problema della tossicodipendenza ma,
ripeto, la capacità di associarsi nelle famiglie valdostane è
spesso dovuta ad un problema molto evidente e molto grande e che
lascerebbe nella disperazione la famiglia che rimane isolata.
Vi sono altre potenzialità che oggi stentano ad emergere, ma che
mi pare di vedere latenti. A questo proposito vorrei, a conclusione
di questo primo intervento, leggervi una cosa che, personalmente,
mi ha molto colpito e mi ha fatto dire le cose che dicevo adesso
cioè di come, a livello della nostra Regione, vi sia una
potenzialità che non aspetta altro che di crescere e compito nostro
dovrebbe essere proprio quello di mettere in cantiere uno strumento
legislativo che sostenga la crescita di queste famiglie.
Nel leggervi questo brano vorrei fare un'ultima osservazione. È
una lettera apparsa sul giornale "La petite Société alpine de
Cogne" che credo... no, non è politico, possiamo anche leggerci dei
risvolti politici, ma non sono quelli che oggi mi interessano, sì,
quello dell'opposizione, ma che penso riceviamo tutti... c'è una
firma di una mamma di Cogne, che non leggerò, che scrive questa
lettera aperta e che mi ha colpito perché ha un taglio diverso
dalla posizione con cui purtroppo molte famiglie si pongono nei
confronti di un problema o di un mancato servizio erogato
dall'istituzione pubblica:
"Diventata mamma nell'anno 1993 ho potuto constatare
personalmente le difficoltà per le madri che vivono a Cogne di
conciliare la maternità con un eventuale lavoro. Il nostro Comune,
infatti, dato il numero non sufficiente di nascite, non ha previsto
un asilo nido che ospiti bimbi dai primi mesi di vita fino
all'inizio della scuola materna. La distanza rispetto ad altri
comuni impedisce di appoggiarsi ad altre strutture per l'infanzia,
facendo sì che ogni mamma, che non può contare sulla disponibilità
di un familiare, debba rimanere a casa senza possibilità di scelta.
Ciò grava inoltre sul bilancio domestico: nella nostra società
infatti un solo stipendio è appena sufficiente. Un altro problema è
che il nostro Comune si basa prevalentemente su un'attività
turistica e quindi la maggiore offerta di lavoro è nelle giornate
di sabato e domenica, nelle festività. La scuola materna proprio in
questi giorni rimane chiusa.
Riflettendo sull'argomento ho ipotizzato che l'eventuale nascita
di un locale adibito alla cura dei bambini, come una ludoteca o una
"garderie", già esistente in altri comuni della Valle, potrebbe
essere di aiuto a molte famiglie, questa struttura potrebbe essere
studiata anche per coinvolgere i bambini di molti turisti creando
in questo modo per Cogne un nuovo servizio".
Ora, molti fra noi potrebbero pensare che questa lettera si
concluda più o meno così: "Pertanto invito l'Amministrazione
comunale e l'Amministrazione regionale a provvedere in tal senso".
Questa invece no! State a sentire: "Avrei piacere di discutere
l'argomento con chi volesse approfondirlo insieme a me, con chi
fosse interessato a lavorare in questa struttura e con chi volesse
aderirvi. Se ci fossero i presupposti sufficienti, quest'idea non
rimarrebbe più un sogno per molte mamme. Mi potete chiamare al
numero..." e lascia il numero di telefono.
Una lettera di questo genere mi ha fatto molto riflettere e
dovrebbe guidare tutto il nostro ragionamento sulla proposta di
legge che oggi siamo chiamati a discutere.
Presidente Ha chiesto la parola il Consigliere Ferraris.
Ferraris (GV-DS-PSE) Dopo la famiglia etica e dopo la filosofia
della famiglia che ci ha illustrato il Consigliere Marguerettaz,
cercherò più modestamente di descrivere una famiglia laica in uno
Stato che vuole essere laico e liberale. Partirei da alcuni dati
concreti che sono già stati ricordati in altri interventi, ma che
vale la pena di ricordare.
Nel nostro Paese il tasso di attività fra uomini e donne è quasi
dimezzato rispetto a quello che c'è in altri paesi europei, i Paesi
scandinavi, ma anche altri paesi più vicini ai nostri confini.
Abbiamo una famiglia e uno stato sociale fondato su un maschio
capofamiglia che lavora con una grossa difficoltà ed
un'incompatibilità fra lavoro familiare e lavoro remunerato
soprattutto per quanto riguarda le donne. Non è un caso che il
nostro sia uno dei paesi europei a minor tasso di natalità. Questo
perché sulla famiglia gravano tutta una serie di servizi e di
carichi che vanno dall'infanzia all'assistenza degli anziani che in
altre realtà all'esterno del nostro Paese invece sono assolte in
modo diverso da strutture sociali gestite e governate anche dallo
Stato.
È vero anche che non ci troviamo di fronte ad un'unica famiglia
ontologicamente data, un po' quella che è stata descritta
nell'intervento che mi ha preceduto. Se andiamo a vedere le stesse
classificazioni dell'ISTAT, troviamo almeno quattro classificazioni
diverse di famiglie. Credo anche che il disegno di legge che è in
discussione nell'articolo 1, commi 1 e 2, descriva bene questa
molteplicità di famiglie che esiste nella nostra società anche
perché una legge sulla famiglia deve comunque tener conto delle
dinamiche sociali presenti in una Regione come la Valle
d'Aosta.
Abbiamo anche una situazione in cui ci troviamo con un aumento
della famiglia che è decisamente superiore all'aumento della
popolazione, quindi c'è una forma di autonomizzazione da questo
punto di vista e in presenza di tassi di nuzialità stabili. C'è
nella legge - e questa è una delle disposizioni che più farà
discutere - il riconoscimento delle coppie di fatto; a livello
nazionale le coppie di fatto secondo i dati ufficiali sono l'1,5
percento delle coppie totali, in Valle d'Aosta dove questo dato è
un po' superiore e possiamo anche pensare che sia sottostimato,
siamo al 2 percento. Tenete conto che in altri paesi europei, come
ad esempio in Svezia e Danimarca, le coppie di fatto sono intorno
al 20 percento, quindi prendere atto di una realtà è sicuramente
doveroso, ma teniamo conto che il fenomeno ha dimensioni
estremamente limitate.
Nell'intervento che mi ha preceduto è venuto fuori come sulla
problematica della famiglia esistano due concezioni. Da una parte
la famiglia viene vista un po' come ontologicamente data cioè un
corpo intermedio della società, un corpo - non è stato detto, ma è
nelle cose - che deve essere unico ed indissolubile perché dalla
divisione della famiglia deriverebbe un indebolimento della
famiglia stessa e quindi non si potrebbe più parlare di una
famiglia forte e autosufficiente e in quest'ottica si vede
l'intervento esterno, in questo caso della Regione, più un
intervento rivolto agli individui e più una forma di intrusione
verso questo corpo intermedio della società che gode di una propria
autonomia ed autosufficienza.
Dall'altra parte c'è una concezione diversa che ritiene che un
intervento dello Stato o della Regione non debba essere visto come
un'intrusione, ma piuttosto come una risorsa per dare la
possibilità alla famiglia di sviluppare una propria azione rispetto
ad una situazione esterna sia di carattere sociale, sia di
carattere economico, sia legata alle stesse dinamiche familiari che
consentano a tutti gli individui all'interno della famiglia una
parità di diritti e quindi una garanzia dei diritti individuali di
ciascuno. Per cui le azioni positive, che sono contenute in questa
legge, vengono viste come un elemento per garantire un'uguaglianza
ai membri della famiglia e maggiori opportunità per tutti i membri
della famiglia.
D'altronde non dobbiamo dimenticarci che non sempre gli
interessi e i diritti della famiglia coincidono con gli interessi e
i diritti del singolo individuo. C'è tutta una legislazione che si
è sviluppata nel tempo per quanto riguarda la protezione legale dei
bambini, la questione che concerne il lavoro minorile, la tutela
delle donne, per cui la famiglia è un'entità importante e nessuno
vuole mettere in discussione questo, ma se la famiglia viene
lasciata sola a gestire sé stessa non sempre produce gli effetti
positivi che venivano indicati prima. Con questo non dico che debba
necessariamente produrre effetti negativi, ma pur essendo d'accordo
che ci debba essere un sostegno alla famiglia, questo non può
prescindere dai diritti e dai doveri degli individui.
L'Italia, forse anche per particolari condizioni storiche, ha
visto la presenza di due ideologie diverse della famiglia, da una
parte l'ideologia cattolica, dall'altra un'ideologia che faceva
riferimento a concezioni di Sinistra, Marxiste e questo ha fatto sì
che in questo Paese, come giustamente diceva Marguerettaz, le
politiche di sostegno alla famiglia siano fra le più deboli in
Europa, siamo al dodicesimo posto nella graduatoria europea per
quanto riguarda gli interventi a sostegno della famiglia. Infatti,
sia per quanto riguarda gli assegni familiari che praticamente sono
scomparsi, sia per quanto riguarda le detrazioni fiscali, i
servizi, la casa e via dicendo non si può dire che ci sia una
politica compiuta della famiglia anche se un qualche tentativo in
questa direzione è stato messo in campo dal Governo non senza
polemiche. Penso a questo provvedimento che riguarda la possibilità
di un allargamento dei congedi parentali che ha creato un grande
dibattito soprattutto fra i datori di lavoro.
Detto questo, credo che al fondo della discussione che facciamo
ci siano indubbiamente valutazioni diverse rispetto ad alcune
questioni che riguardano l'uguaglianza fra i sessi, la divisione
del lavoro fra uomo e donna all'interno della famiglia e i problemi
legati all'autonomia individuale e alla responsabilità sociale, ma
credo anche che questa legge sia una legge che, almeno per quanto
riguarda l'articolo 1, la definizione della famiglia, in cui si
tiene conto in modo laico di una realtà che c'è nella nostra
società valdostana, e per quanto riguarda l'articolo 3, la
definizione degli obiettivi, sia una legge, dicevo, che pone in
modo positivo alcune questioni.
Innanzitutto viene posta in evidenza la necessità che ci sia una
parità fra uomo e donna nella responsabilità e nella condivisione
dei compiti familiari; c'è un'attenzione ai soggetti deboli perché
indubbiamente la famiglia può essere considerata un soggetto forte,
ma anche qui ci sono famiglie più forti o meno forti delle altre ed
avere attenzione ai soggetti deboli significa alleviare molti dei
problemi che ci sono all'interno della famiglia. Ci sono questioni
legate ad un potenziamento di servizio, che questo non debba
avvenire esclusivamente e direttamente da parte dell'ente Regione
sono assolutamente d'accordo cioè che si debba passare come si
diceva da un "Welfare State" ad un "Welfare Society", nel senso che
deve essere la società nel suo insieme che deve essere
responsabilizzata per la gestione di alcune questioni che
riguardano la vita sociale, questo è vero. Così come ci deve
essere, e questo è previsto nella legge, una collaborazione fra la
Regione e il privato sociale.
È altrettanto vero che nella legge vengono affrontate alcune
questioni importanti per quanto riguarda l'indennizzo degli
infortuni domestici e i provvedimenti sul piano della previdenza,
così come si affronta - su questo poi tornerò - la questione di
favorire la costituzione di nuove famiglie.
Uno degli ultimi articoli riguarda anche la necessità di
monitorare e di seguire lo sviluppo dell'evoluzione della famiglia
visto che la famiglia non è una e data; non è necessario consultare
testi di antropologia per capire quanto sia mutevole la famiglia in
una singola famiglia e in società diverse e credo che vadano
seguiti gli sviluppi di quest'importante struttura sociale.
Vorrei venire ad una questione per me importante. All'interno
della legge, in particolare all'articolo 8 che riguarda la
costituzione di nuova famiglia, viene posta una questione che credo
sia posta in termini contraddittori con lo stesso impianto della
legge. L'impianto della legge nell'articolo 1, commi 1 e 2,
definisce cos'è la famiglia e all'interno di questa definizione non
c'è alcun riferimento alle caratteristiche o agli orientamenti
sessuali dei singoli componenti la famiglia stessa. Ora porre, nel
momento in cui si parla di costituzione di nuova famiglia, le
questioni legate all'eterosessualità, quest'aggettivo che compare
nel comma 2, lettere c) ed e) dell'articolo 8, credo che sia
impostare una questione che va al di là della legge stessa.
È una questione che pone la necessità di garantire, cosa che
nella legge non viene fatta, parità di diritti a tutti
indipendentemente dalle scelte che sul piano individuale vengono
fatte. Se l'intenzione della legge è escludere alcuni cittadini
dalla possibilità di fruire del mutuo previsto in quest'articolo,
credo che questa discriminazione non debba assolutamente essere,
prima di tutto perché si ledono i fondamentali diritti di ogni
individuo. Nel momento in cui si riconosce che la famiglia è un
nucleo fondante della società, in cui si costituiscono dei legami
di solidarietà, di mutuo aiuto e attività di cura, credo che il
collegamento al fatto di essere etero o omosessuali non abbia
nessun motivo di essere. Ci sono in tal senso delle indicazioni
specifiche, acquisite a livello della stessa Comunità europea; la
Gazzetta ufficiale della Comunità europea nel 1994 già richiamava
gli stati membri a fare in modo che nelle norme giuridiche
amministrative si eviti la disparità di trattamento delle persone
con orientamento omosessuale.
Si potrebbe continuare con l'elencazione di raccomandazioni
decise dall'Unione Europea, ma quanto ho letto credo sia
sufficiente.
I diritti e i doveri dei cittadini sono indipendenti dalla
razza, dalla religione e dall'ideologia di ciascuno e questa è una
lezione che più o meno è stata appresa da tutti, dalla rivoluzione
francese in poi; abbiamo visto recentemente che qualcuno si è
distaccato da questo tipo di interpretazione, ma non voglio entrare
in discussioni che hanno interessato i "mass media" negli ultimi
giorni. Per quanto ci riguarda credo che uno Stato fondato su una
garanzia di uguaglianza di diritti per tutti non possa compiere
discriminazioni di questo tipo. Questo vale per lo Stato, vale per
le leggi regionali; sarebbe un'anomalia nel panorama nazionale una
legge di questo genere. Da questo punto di vista insieme ai
Consiglieri Florio e Chiarello ho presentato un emendamento che va
nella direzione di garantire un'uguaglianza di diritto di accesso a
tutti i cittadini valdostani a quanto previsto dall'articolo 8.
Aggiungo che, per quanto riguarda il mio Gruppo, la valutazione
complessiva sulla legge sarà legata all'esito della votazione su
quest'emendamento.
Si dà atto che, dalle ore 17.59, presiede il Presidente
Stévenin.
Président La parole au Conseiller Piccolo.
Piccolo (FA) Arriviamo al voto su quest'importante legge in un
momento che forse non è il più felice: alla vigilia dello
scioglimento di questo Consiglio quando la fretta impedisce gli
approfondimenti e i confronti che sono sempre meno costruttivi e
sempre più influenzati dalla campagna elettorale.
Nello stesso tempo, pur nell'affanno del momento, appare
evidente l'importanza di una legge che rappresenta una svolta
significativa nella politica sociale dell'Amministrazione
regionale. La legge non è esente da limiti e da imperfezioni, è
vero, ma è meglio una legge migliorabile, perfettibile, su cui
dovrà lavorare chi dopo di noi verrà.
A nome della Fédération Autonomiste ribadisco innanzitutto il
fatto positivo costituito dalla stessa presentazione della legge
che per la prima volta considera la famiglia come soggetto di
diritti e di doveri pubblici e non solo l'espressione di sentimenti
individuali.
Nel programma della Fédération Autonomiste si enuncia che la
Federazione crede nel ruolo della famiglia come cellula primaria
della società facendo proprie le definizioni che già il programma
della Lista ADP-PRI-Indipendenti del 1993 dava di essa: unità di
servizi primari e ambito di formazione di comportamenti
solidaristici.
Tali enunciazioni mi sembrano perfettamente in linea con la
relazione della proposta di legge, dove si dice che la famiglia è
formazione sociale primaria e soggetto fondamentale di interesse
pubblico. E qui inizia la diatriba dialogica con argomenti che, più
che basati su quanto dice la legge, si aggrappano a pretesti per
affermare le tesi che si vogliono reclamizzare.
Ci è parso semplicemente ridicolo il chiasso sollevato
sull'articolo 8 che riguarda un prestito per l'arredo
dell'abitazione, mentre si è fatta scivolare l'attenzione
sull'articolo 1 che invece garantisce i servizi e gli aiuti a tutti
i nuclei familiari. Non sarebbe il caso di parlarne oltre se non
per mettere in risalto un dato che finora nessuno ha fatto notare:
nella preparazione dell'articolo 8, trattandosi di una materia
attinente alla casa, probabilmente l'Ufficio ha preso l'elenco
degli aventi diritto degli iscritti all'articolo 5 della legge
regionale 30 settembre 1995 ebbene, in quell'articolo si dà il
diritto di entrare in graduatoria a tutte le convivenze, con buona
pace di chi ha accusato la Regione Valle d'Aosta di
discriminazione. Parlando di famiglie di nuova formazione,
quell'articolo 5 è parso forse eccessivo agli estensori che sono
ricorsi alle precisazioni che hanno destato scalpore.
Sarei del parere che, per quanto riguarda quell'articolo 8,
sarebbe bene che il regalo di nozze per i mobili lo si facesse solo
ai giovani che si sposano per la prima volta ma, al di là di
quell'articolo, che ha avuto importanza più per le affermazioni di
principi ideologici che non per la sua effettiva portata, la legge,
dicevo, segna una svolta nella politica sociale della Regione
perché, anziché sostituirsi alla famiglia, si vuole aiutare la
famiglia nei suoi compiti naturali, soprattutto quando si parla
della persona malata e bisognosa di assistenza. È in questi casi
che l'intervento pubblico viene moltiplicato se trova il sostegno
della famiglia e se a sua volta è di sostegno alla famiglia.
Tali aiuti e servizi sono previsti in varie leggi regionali che
con la presente legge sulla famiglia non vengono abrogate e neppure
coordinate. È già emersa in Commissione l'esigenza di predisporre
un testo unico di tutte le norme di assistenza sociale per
coordinarle con la politica familiare senza che vi debba essere
identità fra politica familiare e politica di assistenza sociale.
Questa legge infatti, deve inaugurare una politica familiare della
nostra Regione.
Nella politica familiare conviene distinguere i due aspetti,
come molti ci hanno raccomandato, al fine di raggiungere sia gli
obiettivi che vogliamo, sia l'efficacia nei provvedimenti. Il primo
aspetto riguarda le situazioni di gravità sanitaria e sociale e può
coincidere con la politica di assistenza sociale perché riguarda
comunque interventi in favore di famiglie con problemi più o meno
gravi. Il secondo aspetto riguarda invece gli interventi di
sostegno alla famiglia normale che possono essere ricondotti a tre
ambiti: a) l'incentivazione della procreazione in funzione del
riequilibrio della popolazione per classi di età, è dimostrato
matematicamente che se le classi di età continueranno a disporsi a
piramide rovesciata, vi sarà il crollo di tutto il sistema
previdenziale; b) la restrizione delle risorse al fine di ridurre
gli aspetti di diseguaglianza dipendenti dalle situazioni familiari
attraverso strumenti che consentano la possibilità di accesso
all'istruzione, alla casa, al lavoro, la possibilità di fruire di
servizi sociali; c) il sostegno alle responsabilità familiari
soprattutto degli anziani e dei minori.
Per questo secondo aspetto della politica familiare ripetiamo
che la legge in discussione ne segna l'inizio e dovrà essere non
solo il prossimo Consiglio, ma l'intera società civile valdostana a
continuarne l'approfondimento e a studiare i nuovi strumenti a
servizio della solidarietà familiare e sociale.
Vi è infine la questione della diversa visione di cosa si
intende per famiglia in leggi di questo tipo. A questo riguardo la
Fédération Autonomiste, dopo un approfondito dibattito al suo
interno, ritiene che non si possono imporre con leggi comportamenti
individuali che attengono alla sfera delle coscienze, pertanto
lascia libertà di voto al singolo consigliere.
Certi comportamenti sociali si sono determinati e i problemi che
essi creano vanno affrontati; non risolveremmo certo, ad esempio,
il gravissimo problema dei figli di divorziati escludendo le loro
famiglie dai servizi sociali. I provvedimenti di assistenza sociale
vanno estesi a tutti in quanto persone, ma al di fuori della legge
crediamo che si possa favorire un costume diverso soprattutto con
strumenti culturali attraverso l'affermazione e il dibattito dei
fini sociali dell'istituzione familiare. È con questi strumenti
culturali che l'idea che la vera famiglia è quella basata
principalmente sul matrimonio può vincere la partita e non
attraverso gli sbarramenti legislativi, evitando però principi
discriminatori nei confronti di altre composizioni familiari e di
situazioni di famiglie di fatto.
Sono convinto che la Pubblica Amministrazione dal canto suo
debba essere imparziale e questo vale in tutti i sensi: se è giusto
che i servizi vengano dati anche ai figli dei conviventi, è meno
giusto che abbiano sconti come figli di ragazza-madre.
Ai fini di una corretta applicazione della legge risulterà
pertanto importantissima la certificazione di quei legami
socialmente assunti, indicati nel 2° comma dell'articolo 1.
Concludo esprimendo, pur con le considerazioni sopra menzionate,
un giudizio positivo al disegno di legge.
Président La parole au Conseiller Squarzino Secondina.
Squarzino (PVA-cU) È apparso chiaro anche dagli interventi
precedenti come sia difficile fare un disegno di legge che riguardi
la famiglia ed è una difficoltà che è collegata alla stessa
difficoltà di individuare quale obiettivo abbiamo in mente: la
famiglia in quanto tale oppure i singoli membri, specialmente
quelli più in difficoltà?
Se pensiamo alla famiglia in quanto tale, ci poniamo il problema
di definire quale tipo di famiglia. Sono apparse già negli
interventi precedenti posizioni diverse su che cosa si intende per
famiglia. Io vorrei solo qui ricordare che tutte le analisi attuali
sono concordi nel dire che ci troviamo di fronte a più tipologie di
famiglia, non possiamo più parlare di un unico modello di famiglia
anche perché è tipico delle società complesse trovarsi di fronte a
modelli diversificati. Le società complesse sono contraddistinte
dal pluralismo culturale e quindi da una pluralità di
rappresentazioni e di modi di intendere i comportamenti accettabili
socialmente. Questo prendere in carico il modello di famiglia in
una società complessa credo che sia una delle operazioni di tipo
culturale che con questa legge dobbiamo fare.
Rispetto all'altro problema, se vogliamo prendere in esame i
singoli membri della famiglia, dobbiamo anche verificare che
attualmente sta cambiando il modo di intendere i rapporti
all'interno della famiglia. In genere le leggi regionali che sono
state emanate in altre regioni privilegiano interventi rivolti alle
singole categorie di persone. La nostra stessa legislazione
regionale ha già una serie di leggi che si rivolgono ai minori,
all'assistenza economica di chi non raggiunge un minimo vitale,
norme che riguardano aiuti ai minori, norme che riguardano aiuti a
favore di persone anziane, handicappate, alcoldipendenti,
tossicodipendenti, affette da HIV e via dicendo. Che cosa sarebbe
stato necessario fare allora nella nostra Regione? Ritengo che
nella nostra Regione c'era bisogno prima di tutto di fare una legge
quadro che mettesse ordine fra le diverse tipologie di intervento e
che comprendesse alcuni di quei settori non ancora presi in
considerazione. L'idea di quest'Albo delle persone casalinghe è
un'idea interessante che in una legge quadro poteva essere inserita
come uno degli elementi integrativi all'interno di una legge quadro
più generale. C'era bisogno anche di individuare degli spazi di
azione riconosciuti alle famiglie in quanto tali.
Chiediamoci se questo disegno di legge risponde a questi
obiettivi. Possiamo dire con molta chiarezza che questa non è una
legge quadro anche se questo era stato chiesto da tutti coloro che
sono stati sentiti in V Commissione abbiamo sentito, anche se è
stata un'esigenza che in Commissione è emersa da più parti, ma
quest'esigenza non si è tradotta in una proposta legislativa.
Teniamo conto che tutta una serie di elementi che in Commissione
sono stati presentati dai soggetti ascoltati, hanno avuto uno stop
da parte della Commissione, quindi anche all'interno della
Commissione c'è stato un lavoro tale per cui quest'idea non è stata
vincente rispetto alla situazione attuale.
Ancora ci chiediamo se non c'era bisogno di integrare
l'esistente legislatura con alcuni interventi in alcuni ambiti. A
questo riguardo dobbiamo dire che in questa parte la legge si
presenta piuttosto come un "collage" di singoli interventi che
rispondono però a logiche diverse, nel senso che non c'è una
filosofia di fondo in cui trovino una loro collocazione tutte le
varie tipologie di intervento previste. La prima parte della legge
è essenzialmente una dichiarazione di principi che o sono già
presenti nel piano socio-sanitario o sono presenti in altre leggi
regionali; alcuni di questi sono di per sé affermazioni importanti
che però rimangono affermazioni di puro principio e faccio due
esempi. Quando all'articolo 2 nelle finalità si dice che la Regione
promuove un'azione tesa a "... sostenere il diritto della coppia
alla scelta positiva, libera e responsabile della procreazione,
offrendole anche opportunità sociali e sostegni socio-culturali
idonei a superare i motivi che la inducono a restrizioni non
desiderate della fecondità;" diciamo che, rispetto a questo piano,
la legge non dà nessuno sbocco operativo, chiaro, tale da aiutare a
superare questa tipologia di motivi.
C'è poi una seconda parte della legge, gli articoli 4, 5 e 6,
che riprende alcune affermazioni del piano socio-sanitario senza
dire come fare per realizzare quanto questo Consiglio ha già a suo
tempo approvato.
C'è una terza parte in cui sono inseriti alcuni elementi di
novità: un prestito di onore alle famiglie di nuova formazione, dei
contributi per bambini di famiglie numerose, l'assistenza alle
persone in difficoltà, "vouchers" per anziani, indennità per
infortuni domestici e per degenza ospedaliera per le persone
casalinghe, sono interventi tutti estremamente interessanti che
però presentano una serie di ambiguità su cui dopo voglio
tornare.
C'è la quarta parte che è la più innovativa, nel senso che cerca
di delineare uno spazio di azione e di autorganizzazione per le
famiglie, un modo con cui la famiglia possa partecipare alla
politica regionale per delineare le scelte che la Regione intende
fare nell'ambito della famiglia. C'è però anche a questo riguardo
un elemento di ambiguità perché viene individuato un terzo soggetto
che interviene nell'organizzazione e gestione dei servizi oltre
agli enti locali e al privato sociale, nel senso che queste
famiglie prendono corpo attraverso una gestione solidaristica di
servizi, ma senza che si individui bene in cosa consista questa
gestione solidaristica e in che rapporto sta con quelli che sono
gli interventi degli enti locali e delle cooperative sociali.
Dicevo che ci sono in questa legge una serie di incertezze e di
ambiguità, vorrei metterne in risalto due o tre.
C'è una scelta di fondo che non condividiamo, nel senso che
vengono erogati soldi invece di garantire servizi; c'è un assegno
post-natale, ci sono dei "vouchers" per gli anziani, ci sono delle
indennità per gli infortuni domestici.
È vero che bisogna intervenire in aiuto della famiglia per
metterla in grado di acquistare i servizi, ma lo scegliere come una
delle strade principali quella di dare denaro per aiutare la
famiglia, è una scelta molto pericolosa che va nell'ottica di
monetizzare i figli. Prendiamo l'assegno post-natale, certo che
costa mantenere un figlio però, la scelta che è stata fatta è molto
strumentale. Innanzitutto, forse che un figlio costa soltanto per i
primi anni di vita? E dopo? Non solo, le difficoltà che hanno i
genitori per avere un figlio possiamo forse superarle con
quest'assegno post-natale? Come ricordavano già altri prima di me,
uno dei motivi per cui noi siamo nazione ed una Regione a bassa
natalità sta proprio nel fatto che non esiste da parte della donna
e della famiglia la possibilità di avere tutti i figli che
vorrebbero avere. Da ricerche fatte è stato accertato che esiste
nelle donne un desiderio di maternità pari a 2,4 figli per donna,
cosa che invece è ridotta nella realtà a 1,2 quindi, vuol dire che
da parte delle famiglie esiste il desiderio di avere dei figli; se
non lo fanno è perché ci sono delle oggettive difficoltà che
riguardano in particolare la donna. Se prendiamo atto di alcune
statistiche, vediamo con molta chiarezza che il tempo che le donne
dedicano al lavoro della casa e al lavoro di cura dei figli è
cinque volte maggiore del tempo che dedicano agli uomini. Nella
Conferenza mondiale a Pechino è apparso che la donna italiana è
quella che lavora di più: oltre alla propria professione, c'è il
lavoro di cura; fa quindi un doppio lavoro: in casa e fuori casa. È
stata fatta recentemente a Torino una ricerca in cui si è provato a
calcolare quante ore vengono dedicate al lavoro retribuito
nell'arco di una giornata per tutto l'arco dell'anno compreso anche
il sabato, la domenica e le feste e si è fatta una media, ne è
emerso che il tempo dedicato al lavoro retribuito condotto da un
individuo nell'arco di una giornata è di 3 ore 36 minuti. Se
calcoliamo sempre per la stessa tipologia di famiglie quale tempo
viene dedicato nell'arco di una giornata al lavoro di cura, lavoro
domestico tutto compreso, si raggiunge un tempo pari a 3 ore 10
minuti, quasi quanto quello richiesto dal lavoro professionale.
Questi dati ci dicono come questo carico di lavoro sia indice della
difficoltà per la donna di conciliare il lavoro di cura con il
lavoro professionale e questo esiste anche per la nostra Regione,
dove, in base ai dati ISTAT, il numero delle donne che lavorano
oltre che fuori casa anche in casa è decisamente superiore di
quello delle donne che lavorano solo in casa; si aggira sulle
16mila unità contro le 12mila unità di donne solo casalinghe.
Questo per dire come la situazione della donna col doppio carico di
lavoro pesa anche nella nostra Regione.
Cosa fare per aiutare a conciliare il lavoro di cura con il
lavoro professionale, come facilitare la funzione dei genitori,
come aiutare le famiglie ad accogliere i bambini? Sicuramente
offrire loro una tipologia variegata di servizi è importante, non
solo, ma è importante agire su tutte le tipologie di servizi.
Abbiamo l'altro giorno votato una delibera in cui calcoliamo il
costo che le famiglie devono sostenere per le colonie estive; nel
momento in cui ci apprestiamo ad elaborare una legge sulla
famiglia, aumentiamo anche l'onere che le famiglie devono sostenere
per mandare i loro figli nelle colonie estive organizzate dagli
enti locali. Quest'azione ci dice come una delle linee importanti
da seguire dovrebbe essere quella di puntare di più su tipologie di
servizi diversificate con dei costi che non penalizzino le
famiglie.
La legge presenta, rispetto a quest'aspetto, un elemento
interessante che è la previsione di tipologie diverse di servizi
per la prima infanzia cioè la tata e "les garderies". Questa che è
la parte più innovativa del disegno di legge rimane però soltanto a
mo' di indicazione, non viene precisato bene cosa se ne vuol fare
cioè si è persa ancora una volta l'occasione per delineare una
tipologia di servizi che poteva essere utile per venire incontro
alla difficoltà che hanno le famiglie di accogliere i bambini e di
educarli, seguirli nel poco tempo che hanno a disposizione.
Prendo ancora un altro esempio per dire come ci siano delle
ambiguità e delle incertezze in questo disegno di legge ed è
l'articolo 8. Il titolo parla di interventi a sostegno della
famiglia di nuova formazione. Quindi se prendessimo sul serio il
titolo dell'articolo, dovremmo trovarci di fronte ad una famiglia
di nuova formazione cioè ad una famiglia che nasce per la prima
volta, quindi dovremmo trovare un limite di età entro cui il
soggetto ha diritto ad accedere a questo tipo di intervento. Ma
questo non c'è.
Ancora, non si prende neanche in esame la possibilità che questo
tipo di intervento debba essere garantito una sola volta e non più
volte, altrimenti per assurdo ci troveremmo di fronte a soggetti
che possono nel corso della propria vita formare più famiglie e
quindi ogni volta ricorrere a questi contributi.
Dico anche per assurdo che un uomo e una donna settantenni, che
decidono di sposarsi, questi possono accedere a questo mutuo,
mentre non possono accedervi due donne anziane che decidono di
mettersi insieme per far fronte alle difficoltà. Questo per dire
che c'è una contraddizione tra quello che dice il titolo e quello
che poi viene indicato.
In quest'articolo 8 si fa un passo indietro rispetto a quanto
già questo Consiglio regionale aveva stabilito quando, nella legge
regionale n. 39/95, aveva indicato qual era il nucleo familiare che
poteva accedere all'assegnazione di alloggi di edilizia
residenziale pubblica. Mi chiedo perché questo Consiglio debba
cambiare logica con cui osservare la famiglia. Per questo abbiamo
firmato l'emendamento presentato su quest'articolo, non perché si
voglia incentivare le famiglie omosessuali, come qualcuno ha detto
prima, ma proprio per non escludere questa categoria di persone
tanto più che nell'ottica dell'articolo c'è un'idea di non mirare
solo ad una tipologia particolare di famiglia.
Infine, l'ultimo aspetto critico di questa legge. È una legge
che promette molto, ma dà anche poche certezze, Assessore. Si parla
di un assegno post-natale, ma non si sa chi ne ha diritto, non è
stato inserito alcun parametro. È vero che sarà la Giunta a
decidere, ma che speranze possiamo dare ai cittadini? Chi ha
diritto a questo tipo di assegno: coloro che hanno il minimo
vitale, coloro che hanno il doppio del minimo vitale, coloro che
hanno un reddito pari al reddito medio?
Ancora, è una legge che promette molto ma dà poco. Prendiamo
l'articolo 18, sostegno della cura di soggetti in difficoltà, è
buona l'idea di dare un contributo a chi sta a casa per seguire
nella propria famiglia un familiare in difficoltà, ma di fatto
promettiamo a queste persone 388.000 lire mensili. Mi sembra che
sia una cosa ridicola tanto quanto una pensione sociale; ci
vorrebbe almeno il doppio della pensione sociale altrimenti, è un
finto aiuto che viene dato, nel senso che appare come un aiuto che
può consentire ad un familiare di stare a casa per seguire un
malato in difficoltà e poi l'aiuto è minimo se non irrisorio.
L'impianto complessivo della legge quindi non ci convince,
abbiamo presentato alcuni emendamenti, vediamo se saranno
accettati. Abbiamo cercato di esprimere le nostre perplessità e
abbiamo presentato emendamenti anche in Commissione, dove però è
prevalsa una direzione diversa rispetto a quelle indicate dai vari
gruppi che avevamo ascoltato. Era stata chiesta una legge quadro e
abbiamo avuto un "collage", erano stati chiesti più servizi e qui
sono stati elencati i servizi, per i quali non esistono
finanziamenti, erano state chieste procedure e strumenti per
realizzare quanto indicato nel piano e nelle altre legge e invece
sono stati rimodulati gli stessi obiettivi senza però giungere ad
indicazioni operative concrete. Presento qui due emendamenti.
Président La parole au Conseiller Marguerettaz pour sa deuxième
intervention.
Marguerettaz (Aut) Nel secondo intervento vorrei fare invece
alcune osservazioni nel merito del disegno di legge che, per quanto
mi concerne, non può seguire vie diverse se non quella di
paragonare la proposta che oggi siamo chiamati a discutere con
quella che era la mia proposta iniziale e che non sono qui con
presunzione ad affermare che fosse la migliore risposta ad una
domanda di politica familiare, proposta sulla quale poi la V
Commissione si è astenuta a maggioranza, impedendo così che la
medesima arrivasse in Consiglio.
Credo, e non me ne do atto da solo perché mi hanno dato atto di
questo, che una differenza sostanziale fra la nostra proposta e
quella dell'Assessore sia che la proposta dei Consiglieri seguiva
una linea e su questa linea, condivisibile o meno che fosse, aveva
il pregio di mantenere una certa coerenza. Non si può dire
altrettanto del testo proposto dalla Giunta.
Dicevo prima al collega Florio, che il limite più grande che ha
questa proposta di legge è il fatto di non avere avuto il coraggio
di analizzare con serenità, secondo il proprio modo di vedere la
realtà perché la politica vuol dire questo innanzitutto, la
situazione della nostra società valdostana, di cercare di
proiettarla nel futuro in prospettiva e da quest'analisi di tirarne
una conclusione che fosse lineare cioè che seguisse un indirizzo
politico, chiaro, netto, limpido, giusto o sbagliato che fosse.
Mi sembra invece che la proposta che ci giunge - in questo senso
sono d'accordo con quanto ha detto la collega Squarzino - è
piuttosto pasticciata, ricca di contraddizioni che poi andremo a
vedere più dettagliatamente quando analizzeremo l'articolato perché
ci si è posti debolmente di fronte a tutta una serie di domande che
lecitamente poi vengono poste nel corso di un dibattito intorno ad
una politica familiare quali quelle che sono anche emerse qui
all'interno del nostro dibattito. La cosa che ha fatto più scandalo
della proposta del sottoscritto era che tutti gli interventi
fossero limitati ad una famiglia fondata sul matrimonio.
Tale proposta ha più di una motivazione che cercherò di
illustrarvi e che spero serva a farvi capire la mia personale
posizione sul perché l'articolo 1 di questa legge non mi può
convincere.
Prima di addentrarmi in questa questione così difficile e così
delicata, è bene sgomberare il campo da tutta una serie di
equivoci. Le prime questioni da chiarire sono che una legge non può
avere né dare né sottintendere un giudizio morale sulle scelte
affettive che liberamente i cittadini fanno. Questa è la prima
considerazione che voglio fare per cui non sono qui a dire che le
coppie di fatto così come le coppie omosessuali sono dei cittadini
di serie B, ma sono dei cittadini che hanno gli stessi diritti di
ogni altro cittadino in questa Regione.
La seconda considerazione che voglio fare è legata alle cose che
ho detto nel primo intervento. Se la Regione decide di investire
sul soggetto famiglia, se pensa che investire su queste relazioni
che si stabiliscono fra più soggetti sia utile non solo per
l'Amministrazione anche da un punto di vista di impostazione di
certe politiche sociali, educative e sanitarie, ma sia utile per la
crescita della nostra società valdostana, è evidente che per tirare
fuori un soldo dalle casse del bilancio pubblico non si può non
chiedere un qualsiasi impegno da parte di chi il soldo riceve.
Chiedo scusa della elementarietà del ragionamento, ma spero che
così sia chiaro. È evidente che per tutti i servizi che
quest'Amministrazione regionale offre, quest'impegno viene
richiesto. Faccio velocemente tre esempi: laddove l'Amministrazione
regionale tira fuori un soldo per un mutuo per la casa, impegna
colui che lo riceve a costruire la casa e a restituire questi
soldi; quando lo stesso soldo viene tirato fuori per gli studenti
per gli assegni di studio, viene chiesto agli studenti l'impegno a
sostenere un certo numero di esami; quando lo stesso soldo viene
dato per il verde agricolo, viene chiesto che il beneficiario
mantenga il suo prato verde. È normale, questa è l'ottica
dell'Amministrazione.
Ora, qual è l'impegno che viene richiesto ai beneficiari di
questa legge? Direi nessuno, se non un impegno di carattere
affettivo che così come nelle coppie sposate come in quelle
conviventi - purtroppo sappiamo tutti la fragilità umana da questo
punto di vista - può venir meno.
Cosa rappresenta la famiglia fondata sul matrimonio rispetto a
una coppia di fatto o ad una coppia omosessuale? C'è un dato e uno
solo che pone questi due soggetti su gradini diversi, senza toccare
minimamente - e lo sottolineerò ogni volta che farò questa
differenza - il diritto individuale di ogni cittadino: quando due
persone decidono di sposarsi in comune e anche in chiesa firmano
questo foglio, un foglio molto semplice dove i coniugi
sottoscrivono i diritti e i doveri che hanno reciprocamente nei
confronti dei figli, nei confronti della vita familiare in genere.
Sono gli articoli 143, 144, 147 che chi di voi è sposato ricorderà
certamente, più o meno. Io li leggo perché può servire, per me
personalmente a rinfrescarmi la memoria... per l'occasione non
indosserò né la stola né la fusciacca...
Dicono questi articoli:
- "Con il matrimonio il marito e la moglie acquistano gli stessi
diritti e assumono i medesimi doveri. Dal matrimonio deriva
l'obbligo reciproco alla fedeltà, all'assistenza morale e
materiale, alla collaborazione nell'interesse della famiglia e alla
coabitazione. Entrambi i coniugi sono tenuti, ciascuno in relazione
alle proprie sostanze e alla propria capacità di lavoro
professionale o casalingo, a contribuire ai bisogni della
famiglia.
- I coniugi concordano fra loro l'indirizzo della vita
familiare, fissano la residenza della famiglia a seconda delle
esigenze di entrambi e quelle preminenti della famiglia stessa. A
ciascuno dei coniugi spetta il potere di attuare l'indirizzo
concordato.
- Il matrimonio impone ad ambedue i coniugi l'obbligo di
mantenere, istruire ed educare la prole, tenendo conto delle
capacità, delle inclinazioni naturali e delle aspirazioni dei
figli".
Per quanto mi concerne, per essere chiari fino in fondo, è
questo semplice pezzo di carta che certifica un pubblico impegno
assunto da due persone che si fanno carico, come è chiaro dalla
lettura degli articoli, di problemi di carattere sociale e a fronte
del quale è giusto spendere quel famoso soldo dell'Amministrazione
regionale.
Le altre situazioni familiari non prevedono nessuna assunzione
di responsabilità pubblica; probabilmente ci sono di famiglie di
sposati che dopo due mesi finiscono con un divorzio o una
separazione, ci possono essere invece delle famiglie di conviventi
che durano tutta una vita, quindi non entro in questo merito. Dico
solo che non si può non richiedere, e qui rientro in un discorso
più generale, una responsabilità da parte delle famiglie. Non è
pensabile di dare tutta una serie di servizi o di emolumenti, quali
sono previsti da questa legge, senza richiedere nessun tipo di
impegno ai soggetti che ne beneficiano.
Mettere sullo stesso piano tutti i tipi di famiglie come fa
l'articolo 1, ovvero la Regione riconosce la famiglia comunque
formata, significa, guardando soprattutto al futuro della nostra
Comunità valdostana, porre un elemento che dovrebbe farci
riflettere oggi. E l'elemento di riflessione è questo, la sfida che
viene rivolta nei miei confronti quando faccio questo ragionamento
è: "Tu non vedi la realtà, tu non ti rendi conto che le famiglie
sono diverse, non ci sono solo gli sposati..." eccetera. Io sono
convinto però che una politica non deve seguire solo ciò che
avviene in una comunità, ma deve avere la presunzione, il coraggio,
la forza, il rischio di guidare una comunità. Pensiamo se, quando
ragioniamo in termini economici, ragionassimo sugli stessi termini
con i quali ragioniamo su questa legge: non favoriremmo certo la
crescita economica della nostra Regione.
Dicevo che diventa un elemento su cui riflettere in prospettiva
perché vero è che oggi stanno crescendo le convivenze nella nostra
Regione e vero è che sulla famiglia fondata sul matrimonio si sta
lentamente spandendo un giudizio tendenzialmente negativo. Parlare
oggi di matrimonio come ne sto parlando io sicuramente non è
sinonimo di progressismo o di modernità o di apertura, ma
certamente promulgare una legge qual è quella che stiamo discutendo
comporterà nei confronti delle nuove generazioni un grosso rischio
che è quello di far pensare che l'assunzione di responsabilità nel
campo familiare così come in altri campi è fatto secondario e
relativo.
Ecco perché paradossalmente una legge, che parte con dei
principi sicuramente onesti e di buona fede, però impostata così
com'è rischia di giocare contro l'obiettivo che vorrebbe porsi,
rischia cioè di lavorare non per la crescita della famiglia, delle
responsabilità familiari, delle reti di sostegno fra famiglie, ma
per una disgregazione, uno svilimento della famiglia così come la
intendevo.
Spero di avere risposto in qualche modo a chi pensava che il
sottoscritto fosse prevenuto nei confronti dei conviventi o degli
omosessuali. Torno a ripetere per la terza volta, prometto che non
lo ripeto più, che sono questioni decisamente diverse: una è la
libertà che va rispettata del singolo individuo di vivere la
propria vita affettiva e sociale come meglio ritiene, un'altra è
non richiedere da parte dell'intervento pubblico ai nuclei
familiari verso cui ci si indirizza nessuna forma di impegno
concreto e reale.
La seconda osservazione che voglio fare su questo disegno di
legge, sempre in termini piuttosto generici, riguarda il ruolo che
si dà a questa famiglia così come è stata individuata.
L'impressione che ne ho io, anche se devo riconoscere che
l'Assessore nel corso degli ultimi mesi ha cercato di mettere una
pezza, altrimenti sarei stato molto più determinato di quello che
sono a dire queste cose, è che la famiglia diventa ancora troppo un
oggetto dell'Amministrazione pubblica, un'entità che deve ricevere
da parte della Pubblica Amministrazione. Per quanto mi concerne, ho
visto solo quell'articolo aggiuntivo dei progetti sperimentali, è
come se si dicesse alla famiglia: con questa legge ti facciamo
provare se sei capace di fare qualcosa, se sei capace di tirare su
qualcosa da te, ma c'è ancora enorme la presenza del pubblico che
fa scendere tutta una serie di emolumenti, di servizi e cose di
questo genere.
Terza ed ultima considerazione, di cui ho già avuto modo di
parlare in Commissione e con l'Assessore, che ribadisco. C'è un
problema che potrebbe giocare comunque a favore delle famiglie che
però non abbiamo trovato presente in questa legge.
Quando ho proposto di inserire un capo della legge per me
estremamente significativo che era quello che riguardava la
valutazione dei redditi familiari, l'Assessore non mi ha detto che
era contrario. Mi ha detto invece una cosa vera: che fare questo,
pensare di mettere mano a tutti i servizi, a tutti i mutui, a tutti
gli emolumenti, a tutto ciò che fa la Regione e per cui chiede alle
famiglie di presentare la dichiarazione dei redditi, e noi sappiamo
oggi che vengono valutati in maniera molto diversa a seconda del
tipo di servizio e di Assessorato, chiedere, di fronte a questa
situazione, di trovare un sistema che salvasse la famiglia, che
rendesse omogenea la valutazione dei redditi familiari, che
prendesse finalmente nella giusta considerazione il carico
familiare, l'Assessore, dicevo, mi ha detto che questo è giusto in
linea di massima, ma è spaventoso perché significa ripensare tutto
il servizio regionale. Ed è qui che volevo arrivare quando dicevo,
nel primo intervento, che pensare una politica per la famiglia
significa dar vita ad una vera e propria rivoluzione di un sistema,
cosa che, di fronte ad una proposta di questo genere, è talmente
grande e difficile che spaventa affrontarla fino in fondo. Eppure,
mi ripeto, rimane il fatto che una famiglia con un reddito di 50
milioni, dove ci sono 5 persone, è comunque più povera di una
famiglia composta da una sola persona con un reddito di 30
milioni.
Il dibattito che si è svolto su questa legge è stato almeno per
me estremamente interessante. Non voglio apparire come quello che è
arrivato su questo tema con delle certezze e se ne esce con le
stesse certezze e lo faccio senza fare della demagogia, ma voglio
ringraziare tutti quelli che sono intervenuti oggi, così come
quelli che sono intervenuti, dall'Assessore ai membri della
Commissione, tutti quelli che in questi mesi hanno contribuito a
tenere vivo il dibattito su questo tema. Mi auguro che questo
dibattito continui ad essere tenuto vivo perché io non voterò
questa legge, altri la voteranno, la legge passerà, ma l'importante
è su tematiche di questo genere di non sedersi. Non pensiamo che,
una volta approvata questa legge, abbiamo risolto i problemi della
famiglia anche perché quella Signora di Cogne, di cui leggevo la
lettera nel primo intervento, credo che abiti lontano da tutta la
nostra proposta di legge, non i 30 chilometri che ci dividono da
Cogne, ma qualcosa come 3000 chilometri.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) En priant le Président du Conseil de distribuer
les amendements techniques que je présente, permettez-moi de
remercier les collègues qui sont intervenus portant des positions
différentes, mais également dignes et importantes.
Permettez-moi aussi de faire une petite prémisse générale par
rapport à l'analyse technique du projet de loi et ce pour célébrer
la solennité de l'événement puisque notre Région est la première
communauté locale qui présente un projet de loi complet, organique
et à l'avant-garde.
Face à n'importe quel problème d'ordre social, culturel ou
économique, il se peut que l'administrateur propose une comparaison
avec le passé: autrefois le problème se posait de façon différente
et à chaque fois que cet administrateur ne s'est pas caché un
certain ton d'émotion ou de regret, il y a de quoi chercher à les
expliquer comme les signes d'un respect pour la tradition perdue -
quelqu'un pourrait dire mieux: trahie - et à cet administrateur on
reprochera un certain arrièrisme, on affirmera qu'il ne sait pas
comprendre la réalité et que le passé poétique auquel il fait
référence n'a jamais existé. Le passé c'était la pauvreté, la
dureté de la vie quotidienne.
Je prends le risque d'être accusé et ironiquement critiqué en
vous rappelant ce que c'étaient le foyer valdôtain et la famille
valdôtaine. La famille dans tous ces aspects est liée à la parenté
sur laquelle les ethnologues attentifs aux lointaines réalités
tribales ne se sont jamais penchés. Rappeler le foyer et la famille
est en même temps mémoire, nostalgie et racines auxquelles se
rapporter pour bâtir un présent différent et, si les ressemblances
entre hier et aujourd'hui ne sont presque plus perçues, il suffit
d'en être conscients et de savoir pourquoi nous nous en sommes
tellement éloignés.
Les Valdôtains n'ont pas été les protagonistes, mais les
victimes des changements sociaux qui se sont passés au cours du
dernier siècle. Ils ont été spectateurs impuissants, puisque
dépourvus d'instruments pour intervenir et déterminer le
social.
Aujourd'hui nous avons l'autonomie, il est faux toutefois de
rappeler la pauvreté du passé pour nier la validité du souvenir du
passé. Aujourd'hui une autre, plus grave pauvreté obsède la famille
lorsqu'il ne s'agit pas de pauvreté au sens économique et
monétaire; ce sont les mécanismes de la société, son individualisme
poussé, ces nouvelles valeurs de référence: la compétition, le
succès à tout prix, à appauvrir la famille. La famille ne sait plus
être le point fort de la société et s'affaiblit. Pauvreté ancienne
et pauvreté moderne, la différence est dans les valeurs.
Si autrefois les valeurs n'avaient pas besoin d'être écrites,
mais elles régissaient tout simplement la société, une société où
la pauvreté matérielle était vécue avec dignité, aujourd'hui c'est
par la loi qu'on peut sauver la famille de la nouvelle
pauvreté.
Autrefois la dimension des villages se fondait sur la
solidarité; aujourd'hui c'est aux institutions, Monsieur
Marguerettaz, qu'il faut demander d'introduire dans le tissu social
des éléments de solidarité par le biais des dispositions formelles
nécessitant, pour être appliquées, même d'un soutien
économique.
Voilà pourquoi je suis convaincu que seul l'administrateur qui a
conscience de la valeur de la famille au sens traditionnel, seul
l'administrateur qui a en soi le témoignage d'une identité et d'une
racine culturelle peut, par la force de la loi, préserver la
famille au sens le plus propre du terme.
Quest'Amministrazione, questa Giunta, questo Consiglio nella sua
interezza, con l'apporto costruttivo dell'opposizione, hanno voluto
dare un segnale alla Società valdostana, innescando una serie di
meccanismi di aiuto, sostegno, apporto, che concretamente, non solo
sulla base di enunciazioni, valorizzano la famiglia.
Benché la mia introduzione sia imperniata sui riferimenti alla
tradizione, questa legge è una legge non solo moderna ed attuale,
ma è addirittura una legge di avanguardia, è una legge innovatrice,
una legge che ha già avuto il plauso di importanti personaggi che
dedicano il loro impegno alla soluzione dei punti di rottura degli
equilibri della società moderna che vanno dal crollo appunto della
famiglia, ai fenomeni delle dipendenze, del disagio,
dell'handicap.
Non considero, quindi, questa legge semplicemente un dovuto
intervento politico-amministrativo; sostengo piuttosto che è
l'insieme dei valori di riferimento che, oltre ad assicurare alla
società le risposte che attende, costruisce l'identità del singolo
individuo, di una famiglia, di un villaggio, di un paese, di una
regione, di una nazione, in definitiva di una società
complessiva.
La relazione tecnico-politica accompagna questa legge e ne
illustra le caratteristiche, gli intendimenti, ne spiega i
dettagli, ne evidenzia i nodi e le problematiche, ne spiega,
articolo per articolo, la natura.
È difficile il compito del relatore perché veramente, e il lungo
dibattito e la complessa sua costruzione lo dimostrano, essa è così
ampia che egli potrebbe momentaneamente dimenticare qualcuno dei
passaggi, qualcuno dei contenuti citandoli a braccio o desumendoli
sommariamente quindi, se non ne propongo un'ulteriore illustrazione
è proprio perché ogni punto e ogni passaggio della legge
meriterebbero un'illustrazione e su nessun punto e su nessun
passaggio è possibile sorvolare.
Ho parlato di valori e non di ideologie, non per fare esercizio
dialettico e demagogico. Anche parlando di famiglia, non potevamo
scadere nell'ideologia e disegnare a tavolino un modello di
famiglia ideale, perfetto, rispondente a credenze religiose o ad
integralismi eugenetici così come non potevamo fare una legge per
ricostruire la vecchia famiglia valdostana trascurando di sostenere
tutto ciò che di diverso da essa ormai esiste. La famiglia è ormai
un'altra cosa.
Questa legge prende atto di tipologie ormai diffuse, i "single",
le famiglie monoparentali, le unioni di fatto, le famiglie
ricostruite sono ormai realtà diffuse.
Rispetto ad esse dobbiamo toglierci dalla testa che il nostro
compito sia quello di riconoscere o non riconoscere le realtà e
peggio ancora sarebbe se come amministratori ci lasciassimo andare
a valutazioni moralistiche che non hanno ragione di esistere.
La legge non può avere forza impositiva in questo senso. La
legge deve assicurare che i fenomeni sociali, rispetto ai quali le
strutture e le istituzioni pubbliche sono chiamate a intervenire,
non siano regolati dall'arbitrio, dalla sopraffazione,
dall'ideologia, ma armonizzati poiché è nella società che la legge
stessa si determina e preesiste. Diventano un problema solo quando
arbitrio, sopraffazione ed ideologia creano nei loro confronti una
disparità di diritto e di trattamento.
Se essi esistessero solo perché è la legge a determinarli o se
fossero legittimi solo perché è la legge a sancirlo, la società non
crescerebbe e non si svilupperebbe mai.
Che tocchi proprio a chi, come me, sostiene i valori della
tradizione, intervenire concretamente per risolvere situazioni
tanto diverse da quelle che fanno parte del suo universo originale
dei valori è comunque emblematico del disorientamento e
dell'inefficacia che accompagna le attività e le scelte di chi
opera, sceglie e lavora senza radici.
In tutti gli ambiti della società l'azione politica ed
amministrativa, se non ha riferimenti nella storia, nella cultura
dell'ambito in cui si sviluppa, può solo proporre soluzioni
importate, che non sono soluzioni perché concepite per un altro
modo di porsi i problemi. Il fatto che i problemi siano analoghi in
tutto il mondo, non basta a giustificare il ricorso a soluzioni
omologhe.
Vorrei proporre a questo punto un ulteriore esempio, più
politico, che sposta l'attenzione dalla problematica che dobbiamo
discutere oggi su un tema che riguarda il diritto in senso
generale, la legge in senso generale e la realtà internazionale.
Esistono le comunità, i popoli che, estremizzando la spiegazione di
cosa siano, sono aggregazioni di famiglie che condividono un
territorio, una storia e una lingua e costruiscono, dall'insieme di
identità individuali e da ciò che li uniforma, un'identità
collettiva. Ebbene, queste vivono indipendentemente dalle leggi che
arbitrariamente decidono quando e se si debba riconoscere che hanno
diritto di esistere.
La legge deve quindi prendere atto di ciò che la società
consolida come usi, abitudini, esigenze.
Perché mi sono lasciato andare ad una digressione tanto
ideologica? Intendo ottenere due risultati. Il primo è evidenziare
come la conflittualità sociale, sia per quanto riguarda i popoli
che per quanto concerne i gruppi e gli individui, si acuisce in
presenza di un'arbitrarietà o di una carenza di legge; questa vale
anche per la situazione della famiglia.
Le nuove tipologie misconosciute, criticate o non accettate,
determinano una conflittualità. Non aspettiamo la rivoluzione in
piazza, ma vediamo di mettere mano ad un disagio degli uomini e
delle donne, vittime fino ad oggi di questo frutto poco laico della
legislazione.
Rispetto a questa scelta di laicità però, bisogna ribadire che
essa non è - ed aggiungo: come potrebbe esserlo? - impositiva. La
legge non riconosce questo o quel tipo di famiglia, né discrimina
questo o quel tipo di famiglia, la legge prende atto del porsi del
modo diverso della famiglia oggi, prende atto delle difficoltà e
della crisi della famiglia comunque composta e dà una risposta alla
realtà. Ciascuno poi è libero di sostenere, difendere, portare
avanti le proprie certezze, ammesso che certezze ci siano, a tutela
di una tipologia o di un'altra.
Capisco le perplessità di quanti, nel solco della tradizione,
chiamano famiglia quella composta da padre, madre e figlio o figli
con la presenza oppure no dei nonni e ritiene che tutte le altre
aggregazioni non possano essere definite familiari. Amministrando e
facendo leggi, non possiamo cadere in sottigliezze
semiologiche.
La famiglia è cambiata, sussiste il modello tradizionale e se ne
propongono altre, nessuno può assidersi a censore o permettersi di
castigare i costumi considerando che questa sia una situazione
degenerativa. Mi sembra per certi versi di tornare all'epoca della
questione sul divorzio. La legge sul divorzio non impose l'obbligo
di divorziare, ma la possibilità di farlo, preservando insieme i
valori di chi considerava il divorzio un'aberrazione ed un peccato
contro la fede cattolica e chi preferiva affermare esigenze
diverse.
Il secondo risultato che mi proponevo di raggiungere è
politico-culturale, teso ad esplicitare i miei riferimenti
specifici sul tema della famiglia. "La famille - scriveva Emile
Chanoux - est le groupement basilaire de la société, qui est la
cellule dont sont formés les tissus de celle-ci et qu'il sera
indispensable de renforcer afin que la vie sociale soit alimentée
par la richesse des vies individuelles dont elle se compose."
Sempre Chanoux scrive: "Il y a des pays qui meurent tout comme
les hommes: ils meurent parce que les hommes des pays meurent et
parce que ces hommes ne sont plus remplacés par d'autres hommes qui
sont nés. Ils meurent parce qu'il manque dans ces pays la voix
harmonieuse des enfants, parce qu'il n'y a plus de familles."
Nel testo di Chanoux c'è quindi la visione tradizionale della
famiglia, non è quindi un caso che egli nel suo testo "Les pays qui
se meurent", da cui ho tratto la seconda citazione, ne sostenga
ardentemente la composizione tradizionale, ma ho tratto la prima
citazione da un altro suo scritto: "Essai sur l'organisation
administrative de notre Pays", nel quale Chanoux enuncia fra gli
altri il seguente "principe politique": "Toute fonction sociale,
qui peut être exercée par nos organes inférieurs plus proches de
l'individu, ne doit pas être exercée par un organe supérieur plus
éloigné de celle-ci, plus complexe; c'est-à-dire que de l'individu
à la société on doit passer par degrés, par divers groupements
sociaux afin que les rouages sociaux soient les plus simples
possibles, qu'ils soient les plus proches possibles de l'individu
auquel ils doivent servir. Voilà pourquoi nous sommes
fédéralistes."
Ecco dove Chanoux inserisce il passaggio che vi ho citato sulla
famiglia: "Après la famille qui est et cetera, et cetera, le
premier organisme social de notre vie valdôtaine est le village,
regroupement de familles qui habitent ensemble, le village est la
conséquence de la nature du sol valdôtain."
Dialogando con Binel, Chanoux osserva: "L'ami Binel nous disait
que la vraie liberté est dans l'observance stricte de la loi. Il
faut donc que la loi puisse être observée, qu'elle soit simple,
claire, accessible comme intelligibilité à tout le monde."
Non so ancora dire se la nostra legge sulla famiglia sia davvero
semplice e chiara; certo ambisce ad esserlo per quanto sia
possibile risulti semplificata legislativamente una realtà tanto
difficile e complessa come quella della famiglia.
Certo è che, come ho tentato di dimostrare, difendendo la
famiglia non si difendono solo i diritti individuali, come qualcuno
ha detto, e quelli della loro prima aggregazione, ma si mette mano
alla soluzione di un problema che riguarda l'identità collettiva.
Il mio sogno è di rivedere, come auspicava Chanoux, i villaggi
pieni di vita, di bambini che giocano sotto l'attenta e comprensiva
sorveglianza degli anziani.
"La montagne - én veladzo - é dé tsan - ou solèi - dé minoù -
qui dzoyivan - é dé vioù - qui avétévan - lo tèn passé - é lo tèn -
é lo tèn - é lo tèn y é passoù - é to sèn - é to sèn - y é
poumé."
(traduzione letterale dell'intervento svolto in patois)
"La montagna - un villaggio - e campi - al sole - bambini che
giocavano - e vecchi - che guardavano - il tempo passare - e il
tempo - e il tempo - e il tempo è passato - e tutto questo - e
tutto questo - non c'è più."
Così canta la cantante valdostana Maura Susanna, interpretando
una canzone di Magui Bétemps.
"Ouèi lé tsan i son vaco - é lé dzèn van tcheu ya - lo veladzo
s'éndor - bénéfor é tsou-grà.
Ouèi lé tsan son tcheu vaco - dé minoù n'a poumé - lo veladzo y
é mor - tsou-grà é bénéfor"
(traduzione letterale dell'intervento svolto in patois)
"Oggi i campi sono incolti - e la gente va via - il villaggio si
addormenta - assenzio e erbacce
Oggi i campi sono tutti incolti - non ci sono più bambini - il
villaggio è morto - erbacce e assenzio"
Non ricostruiremo, lo ripeto, il "foyer", la famiglia
valdostana, ma certo diamo con questa legge un segnale che il
popolo valdostano è ancora vivo, pronto a rispondere in modo
adeguato alle sfide dei nostri tempi.
Passando alla parte più tecnica ed analitica del disegno di
legge, mi pare che quattro siano i punti fondamentali che sono
emersi: il problema dell'omosessualità, della monetizzazione, degli
assegni post-natali, della famiglia di fatto.
Inizierei con il problema della famiglia di fatto. Come già ho
avuto modo di rilevare nella relazione, siamo in una situazione in
cui andiamo a toccare una materia che è normativamente oggi del
tutto assente dal panorama legislativo nazionale. È sufficiente in
questo senso verificare il disegno di legge presentato dal Governo
in materia per rendersi conto che la famiglia non basata sul
matrimonio non viene ancora riconosciuta oggi in nessun disegno di
legge pertanto, ci troviamo in difficoltà perché, a fronte di tante
affermazioni, di concreto non c'è assolutamente nulla.
Gli assegni post-natali: se prendiamo la relazione predisposta
dal Ministero degli affari sociali al disegno di legge governativo
- e questo vale anche per il concetto della monetizzazione -, si
dice testualmente: "L'impegno dei legislatori deve essere
sollecitato ad esprimere un nuovo contratto sociale; il nuovo
Welfare State significa infatti imporre una revisione critica degli
attuali strumenti di intervento nelle politiche sociali, adottare
scelte sul piano dei servizi e dei trasferimenti monetari tanto
efficaci da scongiurare il pericolo dell'allargamento delle fasce
di povertà nelle quali si trovano essenzialmente le donne e gli
anziani". Si parla esplicitamente di trasferimenti monetari che poi
nel disegno di legge governativo vengono esplicitati in modi
diversi.
Si dice inoltre: "Al fine di rimuovere gli ostacoli delle scelte
di maternità, analogamente a quanto avviene in Francia e in altri
paesi della Comunità sia per le non lavoratrici che per le
lavoratrici, che abbiano un reddito o che appartengano a famiglie
con un reddito entro i 30 milioni annui, si prevede la
corresponsione di un'indennità di gravidanza e di puerperio di
300mila lire mensili, esentata da imposte, da erogarsi alla data di
inizio della gravidanza fino al compimento di tre anni del
bambino". Questo non lo dice l'Assessore Vicquéry, ma lo dice il
rappresentante governativo per cui respingo nel modo più assoluto
chi vuole banalizzare questo disegno di legge dicendo che è un
disegno di legge che monetizza perché così non è: non solo non
monetizza, ma va nella logica di aiutare le famiglie che è uno dei
punti chiave che molti di voi avete testé citato.
Ma passiamo al punto che ha attirato l'attenzione del Consiglio
regionale e non solo, ovvero l'articolo 8. Direi che ci si può
porre su tre piani distinti: uno è il piano puramente etico, il
secondo è il piano del diritto e l'altro è il piano di fatto.
Sul piano etico concordo e sottoscrivo pienamente quanto è stato
detto dal Consigliere Marguerettaz, "nulla quaestio", nessuno può
permettersi di mettere in discussione la libertà di scelte
individuali qual è l'espressione sessuale. Personalmente ho
addirittura un senso di ammirazione per coloro che hanno il
coraggio - sottolineo questo termine - di esprimere pubblicamente
una loro supposta diversità per cui vorrei con questo tagliare la
testa al toro a quanti hanno osato affermare che la posizione
dell'Assessore Vicquéry sia paragonabile a politici che ultimamente
hanno molto maldestramente toccato questi temi, confondendo
tematiche delicatissime come quelle dell'omosessualità con
pedofilia e quant'altro. Siamo su piani totalmente diversi, ho un
profondo rispetto di tutte le diversità.
Sul piano di diritto la cosa è leggermente più complessa perché
a sua volta possiamo distinguere il piano di diritto in tre
sottolivelli: il livello costituzionale, il livello del diritto
ordinario e il livello della giurisprudenza.
Sul livello della giurisprudenza confesso di non avere una
raccolta specifica in materia, ma non mi risulta, pena essere
smentito, che ci sia giurisprudenza affermata in cui si riconosce
allo stato la situazione della coppia omosessuale ma, ripeto, su
questo posso essere smentito perché andrebbe fatta una ricerca
approfondita che non ho fatto.
Sul piano della Costituzione, riprendo gli articoli della
Costituzione che riguardano questo tema perché sono articoli
fondamentali. Recita il comma 1 dell'articolo 3: "Tutti i cittadini
hanno pari dignità sociale e sono uguali davanti alla legge senza
distinzioni di sesso, di razza, di lingua, di religione, di
opinioni politiche, di condizioni personali e sociali". Dice il 2°
comma: "È compito della Repubblica rimuovere gli ostacoli di ordine
economico e sociale che, limitando di fatto la libertà e
l'eguaglianza dei cittadini, impediscono il pieno sviluppo della
persona umana e l'effettiva partecipazione di tutti i lavoratori
all'organizzazione politica, economica e sociale del Paese". Primo,
piccolo inghippo. La Repubblica non ha rimosso questi ostacoli a 50
anni dalla votazione di questo testo di legge; ha altro a cui
pensare, dice giustamente il Consigliere Lanivi, ma siamo in una
situazione di non rimozione degli ostacoli di ordine economico e
sociale che permettono questa libertà.
L'articolo 4 parla addirittura del diritto dei cittadini al
lavoro per cui qui potremmo aprire un tema interessantissimo, ma
andremmo fuori dal seminato.
Passando al titolo II, rapporti etico-sociali, il 1° comma
dell'articolo 29 dice: "La Repubblica riconosce i diritti della
famiglia come società naturale fondata sul matrimonio. Il
matrimonio è ordinato sull'eguaglianza morale e giuridica dei
coniugi con i limiti stabiliti dalla legge a garanzia dell'unità
familiare".
Sempre sotto il titolo II, rapporti etico-sociali, troviamo
l'articolo 37 il quale dice al 1° comma: "La donna lavoratrice ha
gli stessi diritti e, a parità di lavoro, le stesse retribuzioni
che spettano al lavoratore. Le condizioni di lavoro devono
consentire l'adempimento della sua essenziale funzione familiare ed
assicurare alla madre e al bambino una speciale adeguata
protezione. La legge stabilisce il limite minimo di età per il
lavoro salariato eccetera."
In ultimo, correlandolo a questo tema, all'articolo 51, 1°
comma, sotto il titolo IV, rapporti politici, si dice: "Tutti i
cittadini dell'uno e dell'altro sesso possono accedere agli uffici
pubblici e alle cariche elettive in condizioni di eguaglianza
secondo i requisiti stabiliti dalla legge".
Questo per dire che, sotto l'aspetto degli ostacoli, noi oggi
andiamo a votare per la prima volta in Italia - lo sottolineo, poi
ci sono interventi di alcune amministrazioni comunali che con atti
amministrativi hanno by-passato i limiti costituzionali - una legge
regionale con la quale istituiamo la famiglia di fatto. È una
scelta politica chiara di questa Giunta per tutte le motivazioni
che sono state dette, ma che vanno oltre il dettato costituzionale
con i rischi conseguenti del dettato costituzionale. Sotto il terzo
profilo, quello del diritto ordinario, mi limito a riprendere una
parte dell'intervista fatta al filosofo Vattimo, il quale afferma:
"Tuttavia il diritto dovrebbe cominciare ad essere più mite, più
rispettoso verso le persone, più sociale...", il filosofo, come
sapete, è un omosessuale riconosciuto ed è importante che lo dica
lui..., "... le reazioni alla proposta: riconoscere ai fini civili
le unioni omosessuali, non le capisco. Non volete chiamarlo
matrimonio? Chiamatelo come vi pare, ma ci sono questioni come
l'eredità, la casa o tante altre cose banali che devono essere
regolate. È in ballo la parità del diritto."
Io sottoscrivo in pieno questa dichiarazione del filosofo perché
è un problema di non poco conto. Nel momento in cui andassimo ad
affermare il principio del diritto delle coppie omosessuali al
prestito per l'istituzione della nuova famiglia, ci porremmo di
fronte a problemi applicativi enormi perché manca questo substrato
nella legislazione nazionale.
Quando il Consigliere Marguerettaz mi dice giustamente che
bisogna chiedere le garanzie, benissimo, le garanzie le chiediamo;
a parte che i prestiti sono per loro natura rimborsabili e questo
rientra nel diritto civile a tutti gli effetti come singolo
individuo, quando si parla invece di aspetti più tecnici, come
quelli che riguardano interventi finanziari di altro tipo, non vedo
quale differenza ci sia fra una coppia e il singolo cittadino però,
la situazione è che a tutt'oggi manca il riconoscimento ai fini
civili dell'unione omosessuale per cui tutto quanto rientra in una
legislazione come la nostra pone problemi di questo genere. La
controprova è nel fatto che in tutta la legislazione regionale
esistente mai è stato usato il termine di coppia omosessuale per
questi motivi, presumo. Venerdì scorso questo Consiglio regionale
ha votato due disegni di legge, uno riguardava l'edilizia
residenziale pubblica, l'altro la prima casa, che escludono dalla
possibilità di inserimento nella legislazione delle coppie
omosessuali. Poi, ripeto, questa è una posizione
dell'Amministratore Vicquéry, dal punto di vista della persona
Vicquéry, ho già avuto modo di ribadire quali sono le mie
convinzioni e vorrei che fosse chiaro. Vorrei che fosse altrettanto
chiaro che comunque vada la votazione il Consiglio regionale sarà
assolutamente sovrano e io mi limiterò a prendere atto dell'esito
della votazione.
Voglio solo porre un piccolo problema di tipo amministrativo che
potrebbe inficiare totalmente l'aspetto della legislazione - lo
dico a futura memoria - perché ci sono dei problemi pratici che
vanno ben al di là delle ideologie e di aspetti di più alto
livello.
Non voglio in quest'intervento addentrarmi in altri temi più
tecnici che affronteremo nella discussione dell'articolato. Ritengo
che comunque vada a finire la Regione Valle d'Aosta potrà porsi
come esempio da seguire. Lo dico anche qui a futura memoria: questa
non è e non potrà essere una legge perfetta, è una legge
sperimentale che sarà ritoccata e ritoccabile nei prossimi anni
perché molti degli istitutivi innovativi previsti vanno posti sul
campo, a partire dall'aspetto reddituale per finire ad aspetti
pensionistici, retributivi e contributivi, perché in nessuna
legislazione sono ancora inseriti. Essendo la legge sperimentale,
sicuramente dovranno metterci mano i prossimi amministratori perché
così è.
È importante però che con tutti i limiti e con tutti i punti
interrogativi si proceda come abbiamo proceduto quando abbiamo
votato la legge sul minimo vitale: quanti di noi sapevano se quella
legge avrebbe avuto dei risultati concreti e se avrebbe portato a
10 miliardi all'anno o a mezzo miliardo all'anno le necessità di
contributo? Non lo sapevamo. Oggi siamo in una situazione di
sperimentazione che è durata tre anni, abbiamo dei paletti su cui
ragionare, siamo in una fase molto transitoria perché è in ballo il
sanitometro e ci sono, nell'ordine, la riforma delle politiche
sociali e tutta la politica dei ticket.
All'interno di ogni disegno di legge si stanno usando da parte
dello stesso Governo dei parametri di valutazione del reddito
totalmente diversi, si va dal reddito convenzionale (cosiddetto
ISE) al reddito minimo garantito, o definito anche l'assegno di
povertà, al minimo vitale a favore di famiglie e ad altri concetti
che andranno nell'arco dei prossimi due anni a scombussolare
totalmente le politiche sociali in Italia per cui siamo in una fase
molto delicata che sicuramente ci servirà da esperienza per i
prossimi anni.
La mia proposta è di guardarci bene attorno, di esaminare i pro
e i contro perché arriveremo, Consigliere Marguerettaz, ad una
riforma globale delle politiche sociali, ma partiamo da uno zoccolo
duro che non è certo basso; siamo la Regione d'Italia che
percentualmente spende pro-capite di più di tutto il resto d'Italia
in politiche sociali, siamo i primi in Italia. Questo diciamocelo
almeno, già altri hanno per compito istituzionale quello di dirci
che tutte le cose vanno male, ma diciamocelo. Quindi partiamo da
questo zoccolo duro e ricostruiamo il tutto, ma facendo attenzione
ad un aspetto fondamentale: su alcuni istituti non possiamo
intervenire. Non possiamo intervenire sul diritto al lavoro, su
tutta la parte previdenziale e pensionistica, sulle revisioni
contrattuali perché non è nella facoltà della Regione andare a
toccare i tempi-lavoro delle madri o delle donne in generale, non
possiamo intervenire su materie sottratte alla competenza
legislativa regionale. Questa è stata la grossa difficoltà
nell'imbastire un disegno di legge la cui stesura è iniziata da più
di un anno e che arriva all'esame dell'assemblea grazie alla
collaborazione fattiva di tutti i Consiglieri di maggioranza e di
opposizione.
Termino qui questo primo intervento per riprendere poi gli
argomenti puntuali sui singoli articoli.
Président Je déclare close la discussion générale. La parole au
Conseiller Perrin G.C..
Perrin G.C. (UV) Pour vous demander, Monsieur le Président, une
très courte suspension d'abord du Groupe de l'Union Valdôtaine et
ensuite de la majorité.
Président Alors, une suspension de 10 minutes pour une
vérification.
Si dà atto che la seduta è sospesa dalle ore 19,39 alle ore
21,29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK