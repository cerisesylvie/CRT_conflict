Consiglio Regionale della Valle d'Aosta - Oggetto del Consiglio n. 2016 del 21 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2016 del 21 giugno 2006 - Resoconto
OGGETTO N. 2016/XII - Problematiche relative all'introduzione
del digitale terrestre. (Interpellanza)
Interpellanza
Richiamate le precedenti iniziative consiliari relative
all'introduzione del Digitale Terrestre in Valle d'Aosta;
Atteso che su questo tema permangono ancora molte perplessità
ed incertezze, sia rispetto alla data dello
switch off, sia
rispetto alla copertura di tutto il territorio, sia rispetto
all'acquisto di decoder da parte degli utenti, come tra l'altro
sottolineato dalla stessa Associazione Albergatori della Valle
d'Aosta;
Preso atto delle recenti dichiarazioni del neo Ministro alle
Comunicazioni, On. Paolo Gentiloni, secondo cui va rivista l'intera
politica degli incentivi per il Digitale Terrestre;
Considerato che, a fronte di nuove scelte politiche a livello
governativo, anche la Valle d'Aosta dovrebbe rivedere
l'impostazione fin qui sostenuta e caldeggiata dallo stesso
Assessore Marguerettaz, così da non rimanere penalizzata rispetto
al contesto italiano ed europeo;
i sottoscritti Consiglieri regionali
Interpellano
l' Assessore competente della Regione per sapere:
1) quale è l'attuale situazione di copertura del Digitale
Terrestre in Valle e quanti utenti sono attrezzati per
riceverlo;
2) se, con le nuove scelte politiche del Ministro alle
Comunicazioni, gli utenti valdostani saranno penalizzati;
3) se intende rinegoziare col governo nuove modalità di
introduzione del Digitale Terrestre per la Valle d'Aosta (ivi
compresa la possibilità di avere, al posto dei decoder
unidirezionali, dei decoder multifunzionali);
4) a che punto è la realizzazione dei servizi della Regione
per il Digitale Terrestre e a chi è stato dato l'incarico.
F.to: Squarzino Secondina - Venturella
Presidente - La parola alla Consigliera Squarzino Secondina.
Squarzino (Arc-VA) - Nel nostro testo non abbiamo fatto l'elenco
delle precedenti iniziative, ma sicuramente l'Assessore ricorda che
in questi ultimi mesi più volte siamo tornati su questo argomento
del digitale terrestre, anche perché è parso fin dall'inizio un
progetto molto innovativo, che apriva grandi possibilità di
comunicazione in Valle, che consentiva alla gente abitante in
montagna di accedere a servizi importantissimi a livello
amministrativo, che avrebbe aperto nuove prospettive alla Valle.
Sollecitati da questo progetto abbiamo cercato di seguirlo passo
passo. Il fatto è che, proprio perché lo abbiamo seguito passo
passo, chiedendo periodicamente informazioni, valutazioni per
conoscere le eventuali evoluzioni della questione, ci siamo resi
conto che più il progetto avanzava nella sua realizzazione più le
difficoltà, la non conoscenza di cosa si stava facendo, dove si
andava a finire e per che cosa si lavorava con questo progetto,
tutto questo perdeva consistenza. Prendo alcuni esempi: la data
famosa in cui non in tutta la Regione, ma almeno ad Aosta e a
Saint-Vincent si sarebbe dovuto passare dal sistema analogico al
sistema digitale. Questa data, che era stata preventivamente
individuata addirittura nel 2005, poi spostata al 31 gennaio 2006,
poi spostata al 31 luglio 2006... adesso non abbiamo più
informazione e non sappiamo se tale data viene mantenuta. Ci pare
sia difficile, perché non ci sembra che le condizioni siano quelle
ottimali per poter spegnere totalmente il sistema analogico e
passare al digitale, quindi sarebbe interessante capire quale nuova
data la Regione intende porsi. Anche per quanto riguarda l'acquisto
del "decoder" e l'insieme della situazione, ancora una volta
leggendo le notizie ADAVA l'ultimo di maggio 2006 troviamo una
serie di informazioni e di perplessità. Sulla data si dice che
avrebbe dovuto essere il 31 luglio 2006, in realtà la data è
alquanto incerta, non solo perché non c'è la copertura totale del
territorio scelto come primo passaggio dall'analogico al digitale,
in quanto non tutti gli abitanti di quelle zone hanno comprato il
"decoder", ma anche perché il nuovo Ministro delle comunicazioni ha
detto che probabilmente ci sono direttive nuove. Ancora si dice che
sono troppe le incertezze sul progetto e sulle tempistiche e che
ancora non ci sono informazioni, non ci sono certezze. Ci sembra
utile quindi avere alcune certezze: quelle che è possibile avere in
questa situazione per quanto riguarda la Valle d'Aosta e quindi la
diffusione dei "decoder", la copertura del digitale terrestre e
quanti utenti sono attrezzati per ricevere. C'è stata ultimamente
un'indagine in questo senso, per cui alcune cifre forse ci
sono.
L'elemento di novità che spiega perché interveniamo in questo
momento è il fatto che, come ricordava anche l'ADAVA, c'è un nuovo
Ministro che ha delle idee leggermente diverse dal suo
predecessore. Sappiamo che il Ministro Gentiloni nelle prime
interviste ha detto:
"rispetto al digitale terrestre, pensiamo
che bisogna invertire la politica finora avviata, pensiamo che gli
incentivi dovranno premiare tutti i tipi di tivù digitale, il
satellite, la tivù che vediamo sui telefonini o su "Internet" e
anche il digitale terrestre"
. Vi è quindi la volontà di non
andare solo sul digitale terrestre, ma su tutte le altre modalità
di trasmissione del segnale digitale, anche in altri mezzi di
comunicazione. Ha aggiunto poi:
"soprattutto applicheremo il
principio della neutralità tecnologica come l'Europa ci
chiede"
. Assessore, lei sa che su questo punto avevamo più
volte attirato l'attenzione, cioè sul fatto che il "decoder" che è
stato messo in vendita, che era sul mercato, su cui si è
sollecitato l'interesse degli utenti, è unidirezionale, cioè un
"decoder" che consente di ricevere solo un tipo di utilizzo del
digitale terrestre, mentre a livello europeo è stato detto - cito
dal "Libro bianco" della televisione digitale terrestre - che
bisogna andare verso "decoder" che sia "multicrypt", cioè un
"decoder" che può essere usato per tutti i tipi di digitale e non
un "decoder" unidirezionale come quello che attualmente è stato
messo in commercio.
Rispetto a questo tema, c'è una domanda di fondo che ci poniamo:
come si comporta la Valle d'Aosta nei confronti di questa eventuale
nuova politica che a livello nazionale sarà portata avanti? Prima
domanda: saranno penalizzati gli utenti valdostani? Nel momento in
cui a livello nazionale gli incentivi vengono dati per "decoder"
che possono essere utilizzati su più strumenti informativi noi
avremo la possibilità di riconvertire i nostri "decoder"? Seconda
domanda: rispetto alle date e alle condizioni del passaggio
dall'analogico al digitale terrestre qual è la situazione in Valle
d'Aosta e qual è la data prevedibile di questo famoso "switch off"?
Terza domanda: a che punto sono i servizi che la Regione ha
promesso di attivare per consentire alla popolazione alpina di
utilizzare attraverso il digitale terrestre la possibilità di
dialogare direttamente con gli uffici dell'Amministrazione?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Devo confessare di aver ascoltato per 10
minuti con attenzione, ma di essermi perso in questa illustrazione,
perché non ho ritrovato un filo logico che era parallelo fra
l'interpellanza e quanto è stato illustrato. Qui sono state fatte
tutta una serie di riferimenti, ho cercato di dare una risposta
sulla base dell'interpellanza e non della presentazione, quindi mi
perdonerà se non seguo il suo discorso. Mi corre però l'obbligo di
fare una valutazione, che è una valutazione generale che non viene
mai percepita, ma purtroppo sono diverse volte che affrontiamo
questo argomento. Ovunque abbiamo sempre parlato di sperimentazione
e questa è un'attività riguardante una serie di domini che
necessitano di approfondimenti e di prove; se così non fosse, non
parleremmo di sperimentazione. Il fatto che le attività nel
frattempo cambino è nello stato delle cose, non potrebbe che essere
così. Questo accanimento da parte della collega Squarzino nel
demonizzare delle opportunità lo ritengo dannoso, nel senso che è
un'attività che non porta da nessuna parte, se non quella di
distruggere. Se così fosse, saremmo rimasti ancora all'età della
pietra, nel senso che l'innovazione porta con sé delle prove, dei
successi, degli insuccessi. Ci sono degli obiettivi che devono
essere definiti, c'è un'attività e bisogna verificarla giorno per
giorno. Fortunatamente la posizione della collega Squarzino non è
minoritaria, è ultra minoritaria, fortunatamente anche il nuovo
Ministro non la pensa esattamente come la collega Squarzino e
fortunatamente abbiamo già intrattenuto una serie di rapporti
istituzionali con il Ministro e la sua struttura, che ci hanno
permesso di avere un proficuo scambio di opinioni che porterà a
delle determinazioni che saranno definite domani.
Cercando di ripercorrere l'interpellanza:
"quale è l'attuale
situazione di copertura del digitale terrestre in Valle e quanti
utenti sono attrezzati per riceverlo"
, l'attuale copertura
riguarda i Comuni presenti sull'asse centrale della Valle d'Aosta
da Aosta a Saint-Vincent, in particolare risultano coperte le
utenze che fanno riferimento ai siti di trasmissione localizzati a
Pila, Gerdaz, e a Saint-Vincent, Salirod. L'attuale situazione di
copertura del digitale terrestre in Valle d'Aosta è costantemente
aggiornata per singolo Comune e consultabile pubblicamente presso
il sito "DigiTV"
alla voce "copertura". Per quanto riguarda
il numero di utenti valdostani attrezzati a ricevere il segnale
digitale, il dato ufficiale più aggiornato legato a coloro che
hanno usufruito del contributo ministeriale è del dicembre 2005 ed
è di 17.823 unità; ovviamente da quella data in avanti ci sono
stati tutta una serie di acquisti, ma non abbiamo dei dati
ufficiali.
Seconda domanda:
"se, con le nuove scelte politiche del
Ministro alle comunicazioni, gli utenti valdostani saranno
penalizzati"
, non so se lei ha la "sfera di cristallo", sa
quali sono gli indirizzi, ma allo stato attuale le nuove scelte
politiche del Ministro alle comunicazioni non sono ancora state
comunicate all'Amministrazione regionale. È possibile però
affermare che il digitale terrestre in Valle d'Aosta è sotto
osservazione da parte del Ministro Gentiloni, che ha recentemente
dichiarato:
"l'Italia ha bisogno di una strategia seria di
transizione al digitale terrestre che non sia una sequela infinita
di grida manzoniane, ovvero fissare le date per poi cambiarle.
Fissato l'orizzonte, che sarà quello dell'Unione europea, è
necessario mettere a punto le strategie con cui l'Italia si impegna
a raggiungerle"
. Per quanto riguarda il digitale terrestre, il
Ministro Gentiloni ha spiegato che con le Regioni pilota Sardegna e
Valle d'Aosta, che avevano come data già fissata per lo
"switch off" quella del 31 luglio, si sta facendo un quadro
della situazione ed una verifica per poi intervenire eventualmente
con un decreto ministeriale; è quello che accadrà domani. Sulla
base di quanto sopra, non si ritiene quindi che vi possano essere
penalizzazioni per gli utenti valdostani, per contro si desidera
sottolineare come ad oggi si sia potuto ottenere il contributo per
l'acquisto del "decoder" altrimenti non erogato per altre Regioni
italiane.
Terza domanda, quella un po' singolare, dove non si capisce di
cosa si parli; nella rappresentazione che ha fatto la collega
Squarzino si parla di un "decoder" che fa tante cose, quasi come
fosse un "Bimbi" che può fare la polenta, il risotto, la crema
pasticcera... è una cosa che può dare soluzione a qualsiasi tipo di
problema confondendo il digitale terrestre con il satellitare,
pensando che un "decoder" possa fare una cosa e l'altra. Credo che
la collega abbia veramente "lanciato il cuore al di là
dell'ostacolo" pensando ad uno strumento che è frutto di una forte
creatività. Considerato importante l'impatto sociale che la
conversione al digitale terrestre rappresenta, la risposta non può
che essere affermativa; in tal senso sono già stati presi contatti
con il nuovo Ministro delle comunicazioni al fine di avviare quanto
prima un tavolo di concertazione congiunto con l'obiettivo di
ripianificare puntualmente e realisticamente i passaggi utili allo
"switch off", condividendo i processi e i passi necessari con tutti
i soggetti coinvolti: istituzioni, "broadcaster", associazioni di
categoria, impianti, antennisti, fornitori di "decoder",
associazioni di consumatori. La prima trasmissione ufficiale della
Regione è del 18 maggio 2006, dove l'Assessorato trasmetteva una
comunicazione al neo nominato Ministro, indicando che la Valle
d'Aosta partecipava alla sperimentazione della tecnologia digitale
nell'ambito del Progetto "Vallée d'Aoste All Digital", sulla base
del protocollo siglato a Cagliari il 16 aprile 2005. La nota
conteneva una richiesta di incontro per illustrare la situazione
della televisione digitale in Valle d'Aosta e si allegava la
risoluzione approvata dal Consiglio il 21 dicembre 2005, che
impegnava la Giunta a ridefinire con il Ministero le modalità di
diffusione della televisione digitale; tra l'altro, la
comunicazione era già stata trasmessa il 18 gennaio 2006 al
precedente Ministro. L'incontro è avvenuto con la Segreteria il 6
giugno 2006 e successivamente, in data 19 giugno 2006, si inviava
al Ministro un'ulteriore nota relativa alla sperimentazione del
digitale terrestre, dove si evidenziavano le tappe salienti del
progetto, si ribadiva l'importanza della sperimentazione della
tecnologia digitale e si auspicava l'apertura di un tavolo di
concertazione con il Ministero per una corretta riprogrammazione
dei passaggi necessari allo "switch off". A seguito di questi
contatti, abbiamo avuto la rassicurazione del Capo Gabinetto del
nuovo Ministro sulla riprogrammazione dei processi e dei tempi
dello "switch off", che con apposito decreto ministeriale saranno
riprogrammati con un obiettivo temporale che è dell'ottobre 2008.
Questo processo non esclude che il tavolo tecnico che si andrà a
costituire, se verificherà delle condizioni più favorevoli, possa
essere anticipato, quindi mi pare che in modo decisamente più
appropriato il Ministero ha una profondità temporale ragionevole
parlando dell'ottobre 2008 e non esclude una sperimentazione
specifica che preveda degli "switch off" precedenti qualora le
condizioni lo permettano... ma soprattutto la costituzione di un
tavolo che porti alla condivisione del progetto, cosa che abbiamo
da sempre sostenuto. Ricordo ancora alla collega Squarzino che le
date indicate per lo "switch off", al di là del protocollo firmato
a marzo 2005 a Cagliari, non sono mai state indicate dalla Regione,
ma dal Ministero e ovviamente riproposte dal sottoscritto in quanto
date fissate dal Ministero. Il processo già avviato sarà monitorato
con apposito gruppo di lavoro e questo tipo di ragionamento potrà
essere illustrato successivamente all'emissione del decreto
ministeriale domani a Roma alle 12,30, dove probabilmente, se gli
impegni istituzionali lo permetteranno, parteciperà il Presidente
Caveri. Ancora una nota tecnica: se per "decoder unidirezionale" si
intende un "decoder" senza interattività, si sottolinea che questo
tipo di apparato non è mai stato oggetto di contributo
ministeriale, pertanto siamo certi che le persone che hanno
usufruito del contributo dispongono di un apparato che può
beneficiare dell'interattività. Se invece per "multifunzionale" si
intende la gestione del canale di ritorno con "ADSL", si fa
presente che con il secondo bando, e anche lì per evitare di avere
delle aree non coperte... il secondo bando per la gestione
elettronica dei rapporti cittadino-amministrazione attraverso il
digitale terrestre... il Centro nazionale per l'informatica nella
pubblica amministrazione ha messo a disposizione dei fondi per la
realizzazione di un "set top box" avanzato in grado di gestire la
comunicazione "Internet", quindi anche la posta elettronica,
videoconferenza ad esempio, attraverso i predetti sistemi di
connettività. La Regione partecipa al suddetto bando attraverso il
Progetto "Domino" ("Digital Open System Media Center for Innovative
Network Operators") in "partnership" con la Regione Piemonte, la
Regione Sardegna, la Regione Toscana, il "CSI", il "CSP", l'"ELSAG"
e altri ancora. Un isolamento quindi che non c'è e siamo al centro
di una sperimentazione di avanguardia. Il bando è tuttora in corso
di espletamento.
Quarta domanda:
"a che punto è la realizzazione dei servizi
della Regione per il digitale terrestre e a chi è stato dato
l'incarico"
. Il Ministero delle comunicazioni ha assegnato un
contributo al "Consorzio digitale Valle d'Aosta", che è un
Consorzio formato dalla "RAI", da "MEDIASET", "LA 7", "TELECOM" e
da tutte le televisioni private - sono quasi tutti gli operatori,
forse ne è escluso uno locale, che non ha aderito - al fine di
sviluppare un progetto di realizzazione dei servizi sia interattivi
che non da implementare sulla piattaforma digitale terrestre. I
servizi in questione dovrebbero interessare le seguenti aree,
definite dal Ministero: informazione istituzionale, formazione
lavoro, sanità e servizi sociali, ambiente, turismo, protezione
civile, istruzione e formazione, sport e tempo libero, agricoltura,
cultura. Attualmente sono in fase di definizione i tavoli di
lavoro, finalizzati alla creazione dei flussi e dei metodi che
consentiranno la fornitura dei dati grezzi provenienti dai "data
base" dell'Amministrazione regionale nei confronti del Consorzio.
Sarà compito del Consorzio elaborare con tecnologie appropriate e
rendere fruibili i servizi, diffondendoli in ambito regionale
conformemente a quanto richiesto dal Ministero, che è il soggetto
che eroga i contributi. Mi pare, a memoria, che i contributi per
questa attività siano di 1 milione di euro per la Valle d'Aosta.
Rispetto a tale attività, il Ministro Gentiloni ieri, partecipando
a un incontro pubblico, ha chiaramente indicato che la parte
importante rispetto a questo progetto non sono né le reti, né i
"decoder", né una serie di infrastrutture, che sono condizione
necessaria, ma non sufficiente per sviluppare tale piattaforma, ma
sono i contenuti. Il Ministro per 3 volte ha parlato di contenuti.
Se la smettessimo di fare speculazione su questo argomento e
cercassimo di approfittare di un'occasione per far crescere e
professionalità, e imprese tecnologicamente avanzate, quindi
faremmo un grande servizio alla Valle d'Aosta.
Presidente - La parola alla Consigliera Squarzino Secondina.
Squarzino (Arc-VA) - Constato ogni volta che l'Assessore, quando
non sa rispondere alle domande di tipo politico, comincia a fare
l'esegesi della sperimentazione, cioè ricorda che siamo in un
regime sperimentale, quando si sperimenta si va avanti "in
progress" e via dicendo. La sperimentazione, Assessore, è una cosa
molto seria che non può essere utilizzata così di fronte a
situazioni in cui non c'è la sperimentazione, ma c'è
l'improvvisazione, perché la sperimentazione indica qual è la
condizione, quali sono gli obiettivi che voglio raggiungere, cosa
voglio dimostrare. Qui non c'è alcuna ipotesi che si voglia
dimostrare, qui si vuole solo provare a vedere cosa capita quando
alla gente si dice: "guardate che è possibile passare
dall'analogico al digitale, guardate che è possibile avere dei
contributi, fate in fretta altrimenti i contributi finiranno, sarà
tutta una cosa migliore dopo perché all'improvviso avrete la
possibilità di fare con questa nuova tecnologia delle cose
meravigliose che prima non potevate fare, perché chi ha già
"Internet" non ne ha bisogno, ma chi non ha "Internet" e ha solo la
tivù può accedere a tutta una serie di servizi che diversamente non
potrebbe utilizzare". Questo è stato detto, la gente ha creduto a
tali parole e si è mossa. Ma cosa si verifica? La sperimentazione
doveva dire: "comperate che poi presto vedremo i risultati". Ora è
un anno che la gente ha cominciato a comprare i "decoder" e, nel
momento in cui si capirà che le cose non vanno così bene e si
prenderanno altre decisioni, quando saranno prese le decisioni
effettive, quando saranno pronti i famosi servizi - abbiamo saputo
adesso che sono stati stanziati i soldi dallo Stato, ma ci sono i
tavoli di lavoro -, quando questi servizi - che dovevano essere il
"fiore all'occhiello" e la giustificazione dell'inizio
dell'accelerazione del digitale in Valle d'Aosta - arriveranno fra
un anno o due, quando tutto il sistema sarà organizzato in modo da
utilizzare il digitale - qui si parla del 2008, ma ci sarà anche il
2012 -, i nostri cittadini si troveranno con una tecnologia
obsoleta. I "decoder" che hanno comperato con l'aiuto dello Stato,
ma per i quali hanno dovuto sborsare dei soldi sono obsoleti!
Perché insisto? Io non uso termini tecnici, il nostro Assessore è
più competente dal punto di vista tecnologico, ma ha capito subito
quando si parla di "decoder" unidirezionale o multifunzionale.
L'ADICONSUM ci diceva già a novembre 2005 che l'azione del Governo
per l'introduzione del digitale era un'operazione di tipo
commerciale per favorire la vendita di un "decoder" preciso, che,
guarda caso, è il "decoder" digitale "Amstrad" del tipo "MHP" e la
"Solaris" è una società attiva controllata da Paolo Berlusconi, per
cui nel giro di pochissimo tempo questa società ha visto
raddoppiato il suo fatturato e ha conquistato nel mercato italiano
la sesta posizione su 22 posizioni. Questo è stato il risultato!
Siamo quindi stati incentivati a comprare quel tipo di "decoder",
perché la famiglia di Berlusconi potesse avere maggior successo
nella sua società, mentre esistono sul mercato e nel momento in cui
arriveranno nel 2008 in tutta Italia ci saranno e tutti gli altri
saranno avvantaggiati rispetto a noi, perché avranno degli aiuti
rispetto a questo, ci saranno dei "decoder" - e questo già
l'ADICONSUM chiedeva nel novembre 2005 - predisposti alla ricezione
della tivù digitale terrestre, della tivù satellitare. Sarà
possibile avere un "decoder" che la gente della strada chiama
multifunzionale, per farsi capire meglio. Allora noi cittadini
valdostani, quelli che avranno comprato il "decoder", quando
funzionerà tutto, dal 2005 passiamo già al 2007 e poi al 2008...
dopo un anno e mezzo si utilizzeranno quei "decoder" che, dal punto
di vista tecnologico, non sono più affidabili e adatti ai nuovi
servizi. Questo è quello che abbiamo fatto, non abbiamo
sperimentato, non abbiamo avviato una sperimentazione, abbiamo
avviato un'improvvisazione, andando dietro alle esigenze
commerciali del Presidente Berlusconi, abbiamo tutto facilitato e
adesso non siamo attrezzati per "dare gambe" a tale sistema.
Anch'io ho letto le dichiarazioni del Ministro Gentiloni, non è che
ne sappia più di lei, ma non solo ha detto che bisogna mettere in
atto una strategia seria di transizione al digitale terrestre; cosa
vuol dire? Significa che la strategia finora portata avanti non era
sperimentazione scientifica seria, ma era improvvisazione. Allora
lei, Assessore, dal novembre 2005 si dà da fare perché la Valle
d'Aosta sia un "fiore all'occhiello" per quanto riguarda il
digitale... ma non perché siamo contro l'innovazione, siamo contro
alle improvvisazioni! Il Ministro è stato molto chiaro:
"l'Italia ha bisogno di una strategia seria di transizione al
digitale terrestre che non sia una sequela infinita di grida
manzoniane, ovvero fissare date per poi cambiarle"
. L'orizzonte
poi dell'Unione europea, la quale sul "decoder" ha spiegato che
l'Italia non poteva...
Marguerettaz
(fuori microfono)
- ... falso!
Squarzino (Arc-VA) - ... Assessore, chiederà poi di parlare per
fatto personale. L'Unione europea ha spiegato bene che bisogna
puntare su "decoder" multifunzionali ed è falso se lei dice che
l'Unione europea non lo ha detto, le prendo la pagina del "Libro
bianco"! Il Ministro Gentiloni, questo lei non lo ha letto...
intanto l'ipotesi di data... si tratterà del 2010 o del 2012 come
ipotesi di data...
Marguerettaz
(fuori microfono)
- ... 2008...
Squarzino (Arc-VA) - ... Assessore, sto leggendo una
dichiarazione del Ministro Gentiloni, posso leggere? Grazie. In
ogni caso il Ministro Gentiloni boccia, come del resto l'Unione
europea, la via dei finanziamenti ai "decoder"; questo lei non lo
ha letto nelle dichiarazioni del Ministro Gentiloni!
Rispetto al modo con cui l'Assessore ha affrontato questo
discorso che è serio... certo che è serio... chi di noi non è per
l'innovazione? Proprio perché è serio, vorremmo che fosse
affrontato in modo serio e non superficiale con improvvisazioni,
come sta facendo e, quando la sottoscritta fa delle critiche, non
vuole demonizzare, ma fa delle critiche. Se questa è la sua
percezione delle critiche, dovremmo comunicare anche all'ADAVA che
l'ADAVA sta demonizzando la politica dell'Assessore, perché è stata
molto chiara nelle critiche rispetto a tale progetto.
Presidente - Vista l'ora, dichiaro chiusi i lavori, che
riprenderanno alle ore 15,30 con la discussione del punto n. 20
all'ordine del giorno.
La seduta è tolta.
---
La seduta termina alle ore 13,22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK