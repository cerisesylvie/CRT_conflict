Consiglio Regionale della Valle d'Aosta - Oggetto del Consiglio n. 4020 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4020 del 9 dicembre 1992 - Resoconto
OGGETTO N. 4020/IX Problemi concernenti l'Amministrazione
regionale e la popolazione di Cogne.
(Interpellanza)
Interpellanza Preso atto del ritardo con cui vengono
affrontati i problemi concernenti la popolazione di Cogne
evidenziati in più riprese dall'Amministrazione comunale;
Visto l'impegno del Comune di Cogne di creare le condizioni per
realizzare nuovi posti di lavoro in sostituzione dell'attività
mineraria chiusa nella primavera del 1979;
i sottoscritti consiglieri regionali
interpellano
la Giunta regionale e gli Assessori competenti per
conoscere:
1) i motivi per i quali dal 1989 non sono stati ripresi i lavori
per realizzare il progetto concernente il trenino che dovrebbe
collegare Cogne a Pila;
2) i motivi che hanno impedito alla Regione di acquistare i
terreni necessari alla realizzazione del progetto sopra chiamato e
chi sono i proprietari dei terreni stessi:
3) i motivi che impediscono la ristrutturazione della Casa del
Dott. Grappein, come l'acquisizione del patrimonio immobiliare di
proprietà dell'Ilva-Cogne;
4) quali sono gli intendimenti della Giunta regionale in
proposito alle richieste sopra formulate, in modo da dare una
risposta concreta e definitiva alla Amministrazione comunale e alla
collettività di Cogne.
F.to: Beneforti-Bondaz
Presidente
Ha chiesto di parlare il Consigliere
Beneforti.
Beneforti (DC)
Negli incontri che abbiamo avuto con la
popolazione di Cogne in sede politica e di Partito, negli incontri
periodici che vengono fatti, e anche con gli amministratori abbiamo
registrato nel Comune di Cogne un certo disagio e abbiamo
registrato anche manifestazioni di non credibilità e di sfiducia
nei confronti della Regione.
Questo per il mancato rispetto di promesse fatte e mai mantenute
dalle Giunte che si sono succedute in questi ultimi tempi.
Infine, la lettera del Sindaco di Cogne. Una lettera aperta che
denuncia una situazione che non è più sostenibile.
Io credo, noi crediamo, che gli obiettivi da realizzare siano
importanti, perché si tratta di potenziare il turismo in quella
zona, di potenziare anche il settore artigianale e di trovare anche
una definizione del patrimonio immobiliare dell'Ilva-Cogne. Sono
tutte iniziative che sono state impostate dal Comune, che tendono a
creare le condizioni per far rimanere nel Comune la popolazione,
cioè vedere di intensificare tutte quelle condizioni economiche,
sociali e occupazionali che sono necessarie a far rimanere la
popolazione a vivere nel Comune di Cogne.
Per questo abbiamo presentato un'interpellanza in cui si
richiede di conoscere, noi come la popolazione a Cogne e gli
Amministratori, i motivi per i quali dal 1989 non sono stati
ripresi i lavori per realizzare il progetto concernente il trenino
che dovrebbe collegare Cogne a Pila, i motivi che hanno impedito
alla Regione di acquisire i terreni necessari alla realizzazione
del progetto che ho richiamato e anche conoscere chi sono questi
proprietari, se ci sono dei terreni che sono intoccabili in queste
zone, perché non si sa come non si possa arrivare a recepire questi
terreni che servono per portare avanti l'intero progetto.
Si vogliono conoscere i motivi che impediscono la
ristrutturazione della Casa del Dott. Grappein, come l'acquisizione
del patrimonio immobiliare di proprietà dell'Ilva-Cogne che il
Comune sta cercando di acquisire e non si riesce neanche ad
acquisirlo come Regione.
Si vogliono conoscere gli intendimenti della Giunta per
realizzare questo obiettivo.
Noi crediamo che ormai sia giunto il tempo di affrontare questi
problemi e di dirci chiaramente le cose come stanno cercando di
muoverci per far realizzare al Comune di Cogne i progetti che
vorrebbe vedere realizzati nell'interesse della comunità.
Presidente Ha chiesto di parlare l'Assessore all'Ambiente,
Territorio e Trasporti, Nicco.
Nicco (Ass.tec.)
Sui punti 1 e 2 dell'interpellanza
relativi al collegamento tra Cogne e Pila l'Amministrazione
comunale di Cogne ha riproposto, credo negli stessi termini, una
questione che aveva sollevato già diverse volte in passato, in
particolare con lettera del 24 febbraio 1992, all'allora Presidente
della Giunta.
Di questa questione abbiamo trattato già in passato in questo
Consiglio, in particolare nella seduta dell'8 e 9 luglio, quando
abbiamo richiamato alcuni dei termini del problema. Da allora c'è
stata una riunione al Ministero dei Trasporti, a seguito della
quale, in data 9 settembre, lo stesso Ministero ha precisato che
per poter procedere con questo collegamento è necessario: decidere,
al fine di una eventuale predisposizione degli impianti, per
definire caratteristiche e prestazioni dei veicoli, se l'esercizio
verrà effettuato con uno o due convogli in linea.
Riguardo alla ventilazione della galleria del Drink, pur tenendo
conto della ventilazione naturale prodotta dall'effetto pistone
determinato dal convoglio in corsa, per evitare il ristagno dei
fumi causato da un eventuale fermo in linea con incendio a bordo,
nell'eventualità di evacuazione dei viaggiatori, dovranno essere
approfondite le seguenti ipotesi:
a) realizzazione di un pozzo di ventilazione attrezzato ubicato
all'incirca a metà galleria;
b) prevedere l'installazione di ventilatori in prossimità degli
accessi della galleria ubicati in appositi bracci paralleli con
chiusura automatizzata degli imbocchi;
c) alloggiare dei ventilatori-agitatori sul tipo di quelli
adottati nelle gallerie autostradali.
Per esaminare queste richieste del Ministero c'è stata una
riunione il 21 settembre, tra la Giunta regionale, gli
Amministratori comunali di Cogne e Gressan, il progettista e i
tecnici della Firema.
A seguito di questa riunione, la Giunta ha ritenuto che si debba
procedere alla progettazione prevedendo l'esercizio con un solo
convoglio in linea. Questo perché due convogli, oltre ai costi
aggiuntivi che sono stati valutati complessivamente nell'ordine di
10 miliardi, avrebbero comportato la progettazione di materiale
rotabile con caratteristiche strutturali diverse e, a detta dei
tecnici, tali da ridurre ulteriormente il già ridotto spazio
interno delle carrozze. La Giunta ha inoltre fornito l'indicazione
di installare i ventilatori in prossimità degli accessi alle
gallerie.
Faccio notare che solo per questo ultimo intervento la spesa
prevista è di altri 4,5 miliardi aggiuntivi. Ricordo che, sulla
base di queste indicazioni, la Giunta ha dato ai tecnici, sia al
progettista che ai tecnici della Firema, il compito di continuare i
contatti con la Divisione 53 del Ministero per portare avanti la
progettazione.
Ricordo anche che sullo stato complessivo della questione è
stata fatta un'ampia illustrazione nel convegno che si è tenuto qui
recentemente sul trasporto ferroviario. Convegno il cui scopo era
proprio di discutere non solo sulle questioni generali, ma anche
sulle questioni specifiche; tra queste, il collegamento tra Cogne e
Pila.
In particolare, in riferimento ad un problema che mi pare sia
ancora largamente sottovalutato, che è quello della gestione di
questa linea, ricordo che nel lontano marzo 1983 la Giunta aveva
indicato questo tipo di soluzione: il servizio di trasporto
pubblico Cogne-Charémoz sarà gestito in economia dall'Ente Regione
a cura del competente servizio trasporti.
Io non so se oggi c'è ancora qualcuno in questo Consiglio che
pensa che un tipo di gestione di questo genere possa essere
realizzato, o se invece non occorra pensare a tipi di gestione
diversa.
Problema che abbiamo prospettato non solo per il collegamento
tra Pila e Cogne, ma anche per la Buisson-Chamoix ed anche,
eventualmente, per il collegamento ferroviario tra Aosta e
Pré-Saint-Didier.
Per quanto concerne poi i terreni, una soluzione è evidentemente
quella classica, cioè l'acquisizione tramite procedura
espropriativa. Ciò presuppone però che l'Amministrazione regionale
sia in possesso di un progetto definitivo dell'opera, approvato,
perché è sulla base di questo progetto che poi avviene la
dichiarazione di pubblica utilità.
La seconda soluzione è quella di acquisire il terreno a
trattativa privata, ed è in questa direzione che si era avviata una
lunga trattativa. Era stata redatta una perizia da parte di un
tecnico esterno all'Amministrazione e su quella base erano avvenute
delle trattative informali con alcuni proprietari. Da queste
trattative erano però emerse delle richieste molto distanti tra ciò
che indicava la perizia e quelle che erano le richieste dei
proprietari. Inoltre, diversi proprietari avevano anche avanzato
delle condizioni particolari per poter cedere questi terreni.
Di fronte a questa situazione a me sembra che sia tuttora
essenziale, preliminare e prudente, il soddisfacimento della
richiesta che più volte il Ministero, in particolare la Divisione
V, ha ribadito e che ancora c'è in questa lettera del 9 settembre,
laddove ci dice che occorre il completamento della progettazione
esecutiva globale.
A questo proposito posso assicurare i consiglieri interpellanti,
e questo lo sa molto bene anche il Sindaco di Cogne, che seguiamo
con particolare attenzione questa vicenda e che sia i tecnici, sia
gli uffici a ciò preposti, sono costantemente sollecitati da parte
nostra.
Concludo dicendo che, comunque, le deliberazioni di incarico, al
progettista ed ai tecnici della Firema, risalgono l'una al 4 maggio
1984 e l'altra al 15 marzo del 1985.
Presidente Ha chiesto di parlare il Presidente della Giunta.
Lanivi (GM)
Per completare la risposta, oltre alla
relazione dell'Assessore Nicco, alle domande che sono state poste
dagli interpellanti. Rispondo ad una parte della seconda domanda:
chi sono i proprietari dei terreni stessi?
Se il Consigliere Beneforti vuole che io glieli elenchi tutti
oppure a parte gli farò avere copia dei nomi...
Per quanto riguarda la terza domanda: i motivi che impediscono
la ristrutturazione della casa del Dott. Grappein e l'acquisizione
del patrimonio immobiliare di proprietà dell'Ilva-Cogne, in data 18
luglio 1989 è stato stipulato l'atto di acquisto di una parte della
casa del Dott. Grappein denominata "Casa dell'orologio" di
proprietà della signora Sofia Rey; da tale data non sono mai state
interrotte le trattative per l'acquisto della restante parte del
fabbricato di proprietà dei signori Lucia Maria e Adolfo
Jeantet.
I proprietari hanno sempre richiesto come condizione non
trattabile la permuta dell'immobile con un'autorimessa da
realizzare sull'area libera del fabbricato. Tale soluzione non è
fattibile dal punto di vista giuridico e non trova un riscontro
favorevole da parte della Soprintendenza ai beni culturali.
Recentemente, vista l'impossibilità di acquisire l'immobile in
questione in trattativa privata, gli uffici stanno predisponendo
una proposta per l'acquisizione ablativa ai sensi dell'articolo 54
della legge 1° giugno 1939, n.1089.
Per l'ultima parte delle domande poste dagli interpellanti, si
può sostenere che: premesso che l'Amministrazione regionale ha
acquistato gran parte del patrimonio Ilva a Cogne, villaggio dei
minatori, l'infermeria, l'area industriale, il complesso
Sylvenoire, la società è ancora tra l'altro proprietaria della
villa Est e villa Ovest e i fabbricati per complessivi 46 alloggi.
Per tali complessi, l'Ilva, ufficialmente interpellata, ha
dichiarato la sua non disponibilità ad alienare questi beni, anche
se ci sono interpretazioni diverse.
La società per quanto attiene al problema abitativo dei
residenti ha presentato proposte concrete all'Amministrazione
comunale. Adesso per integrare e finire le risposte
all'interpellante potremmo riconsiderare alla luce di tutta la
trattativa che avremo con l'Ilva anche quel tipo di problemi, per
verificare se l'Ilva cambierà atteggiamento.
Per quanto riguarda l'ultima domanda, intendiamo avere un
incontro con il Consiglio o con la Giunta comunale di Cogne per
illustrare ed approfondire punto per punto le richieste che sono
state avanzate.
L'appuntamento non è stato possibile stabilirlo negli ultimi
tempi per gli impegni consiliari che ci hanno impedito di fissare
delle date con una certa sicurezza. Appena esaurita la tornata
prossima del Consiglio regionale fisseremo un incontro con
l'Amministrazione comunale di Cogne.
PresidenteHa chiesto di parlare il Consigliere Beneforti.
Beneforti (DC)
Io prendo atto di quanto è stato
affermato dall'Assessore all'Ambiente, come anche dal Presidente
della Giunta, ma devo registrare almeno per quanto riguarda il
primo e il secondo punto che siamo enormemente in ritardo. Io non
ho mosso accuse specifiche, né all'Assessore, né al Presidente, io
mi sono rifatto al 1989, a quando si sono fermati i lavori.
Ho chiesto perché questi lavori si sono fermati. Poi l'Assessore
mi ha detto che il 24 novembre 1992 è stato ripreso un certo
discorso, è stato portato avanti; il 9 settembre 1992 c'è stato
l'incontro al Ministero, il 21 settembre c'è stato l'incontro con
l'Ammini-strazione di Cogne, però c'è anche il fatto che giovedì 19
novembre "La Stampa" ha pubblicato una lettera aperta del Sindaco
di Cogne che protesta, perché questi problemi non sono stati ancora
affrontati e vede di fronte a sé ancora tempi lunghi di attesa e
sollecita l'Amministrazione regionale ad intervenire.
Come hanno sollecitato anche altre forze politiche. Come dicevo
all'inizio, hanno sollecitato noi, negli incontri che abbiamo avuto
in quel di Cogne, con Amministratori, con amici di partito o con la
popolazione. Come hanno sollecitato noi, credo abbiano sollecitato
tutti, perché a Cogne non si comprende perché questa situazione non
si sblocchi.
Io prendo atto che è stato fatto l'incontro in sede
ministeriale, che è stato fatto l'incontro con il Comune di Cogne,
che è stato stabilito come doveva essere la linea, come doveva
essere fatta la ventilazione e, se non ho capito male, sono stati
fatti dei progetti per realizzare questi due obiettivi.
La gestione della linea è un problema che certamente c'è. Io mi
rendo conto degli oneri che può portare una gestione diretta di
questa linea, ma se abbiamo la volontà politica di realizzare, di
portare avanti questo impegno che ci eravamo assunti dieci anni fa,
cerchiamo di portarlo avanti.
Il discorso della gestione lo affronteremo poi. Certamente va
visto e c'è, e l'abbiamo. Ma non si può parlare di gestione prima
di costruire, prima di realizzare questo progetto.
Io mi rendo conto dei costi che può avere questa linea. Oggi le
linee ferroviarie costano. Anche la Pré-Saint-Didier-Aosta ha un
costo e sono considerati tra l'altro rami secchi. Però ci può
essere anche un'utilità tale che ci impone di sopportare
determinati costi.
Per cui io dico cerchiamo di affrontare il problema nella
maniera di realizzare nel più breve tempo possibile questi
progetti, altrimenti noi, non solo le Giunte regionali che si
susseguono, ma anche i consiglieri regionali e tutti gli
Amministratori, passiamo per gente che promette e non mantiene,
anche di fronte alla popolazione.
Per quanto riguarda l'acquisizione di quei terreni cerchiamo, se
sono necessari, di portare avanti un'azione per poter acquisire
effettivamente questi terreni e troviamo quelle soluzioni che
abbiamo trovato in altre occasioni, in altri casi.
Ormai sono dieci anni che sono in questa Amministrazione, le
soluzioni le abbiamo sempre cercate e quando c'è stato da acquisire
dei terreni, li abbiamo acquisiti.
Io mi rendo conto che a volte venga da pensare che questa cosa
non si può portare avanti perché i proprietari di quei terreni sono
"intoccabili". Mi auguro di no, che non venga pensato, ma si dice:
voce di popolo, voce di verità. A Cogne si dice che ci sia qualcuno
che è intoccabile e per questo non si va avanti.
Per questo abbiamo chiesto l'elenco dei proprietari, per
renderci conto di chi sono e andare a vedere fino in fondo qual è
la realtà.
Quello che voglio dire ancora, per quanto riguarda il patrimonio
e la casa Grappein, è che mi fa piacere che il Presidente ritenga
opportuno il riconsiderare, in tutto il discorso che si sta facendo
con l'Ilva, anche il problema di questa proprietà immobiliare di
Cogne. Sapete meglio di me a cosa serve questa proprietà
immobiliare di Cogne, una volta acquisita dal Comune. Servirà per
poter fare dei centri, un Museo minerario, iniziative che possano
dare al Paese un certo tono e una certa posizione ed immagine.
Io conosco il Sindaco di Cogne, lo conosco molto bene, so che è
pedante e spinge ecc., ma certamente lo fa nell'interesse del
Comune. Se Cogne è diventata una realtà, lo si deve anche alla
spinta che questo Sindaco ha dato e ha portato avanti.
Cerchiamo di affrontare questi problemi che oggi ha di fronte in
modo tale che non si leggano più delle lettere aperte sul giornale
in cui si rimproverano i pubblici amministratori di non rispettare
gli impegni.
Quello che c'è da fare bisogna cercare di farlo nel più breve
tempo possibile, e mi auguro che nell'incontro che la Giunta avrà
con il Consiglio comunale di Cogne vengano chiariti tutti gli
aspetti in modo tale che si stabilisca un nuovo inizio di
"ripartenza" - mi si conceda il gioco di parole - un nuovo inizio
di una nuova partenza, in modo tale che in tempi brevi Cogne possa
realizzare questi progetti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK