Consiglio Regionale della Valle d'Aosta - Oggetto del Consiglio n. 666 del 27 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 666 del 27 giugno 1984 - Resoconto
OGGETTO N. 666/VIII - PERIZIA TECNICA DISPOSTA DALL'INAIL PER
ACCERTARE L'ESISTENZA DEL RISCHIO DELLA SILICOSI NELLO STABILIMENTO
NUOVA SIAS DI AOSTA - (Interpellanza).
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
La Direzione Generale dell'INAIL (Istituto Nazionale
Assicurazioni contro gli Infortuni sul lavoro) ha disposto, alla
fine del 1983, una perizia tecnica, dietro sollecitazione della
NUOVA SIAS, atta ad accertare l'esistenza del rischio della
silicosi all'interno dello stabilimento siderurgico di
Aosta.
L'esito di tale perizia escluderebbe, secondo alcune
indiscrezioni, dalla tutela assicurativa dell'INAIL la maggioranza
dei lavoratori, i quali, prima della perizia in questione, erano
stati dallo stesso Istituto riconosciuti affetti da silicosi
contratta nei reparti dichiarati invece oggi dall'indagine peritale
privi di rischio silicotigeno.
Questa circostanza, se confermata, si ripercuoterebbe
negativamente nei confronti dei lavoratori costretti ad abbandonare
il lavoro per non aggravare l'evoluzione della malattia
professionale.
La legge infatti (D.P.R. 1124 del 30 giugno 1965) prevede che i
lavoratori affetti da silicosi possano lasciare l'attività
lavorativa rischiosa per ragioni profilattiche ottenendo in tal
modo dall'INAIL, per la durata di un anno, la "rendita di
passaggio" consistente nella corresponsione di 2/3 della
retribuzione lorda percepita all'atto delle dimissioni.
Dal momento che la sopraccitata legge stabilisce in modo
specifico che per ottenere i benefici, l'attività lavorativa svolta
all'atto delle dimissioni deve essere silicotigena, ne consegue che
l'effetto della verifica peritale dell'INAIL negli ambienti di
lavoro della Cogne avrà per conseguenza la quasi totale esclusione
dei lavoratori dalle provvidenze previste.
Tutto ciò premesso i sottoscritti Consiglieri Regionali
Gianni Torrione, Liborio Pascale e Lilliana Breuvé
INTERPELLANO
il Presidente della Giunta regionale e l'Assessore competente
per conoscere:
quali iniziative la Regione intende assumere per tutelare i
diritti acquisiti dai lavoratori della Cogne affetti da silicosi
che per effetto delle eventuali conclusioni della perizia INAIL
verrebbero esclusi dai benefici previsti dalla legge;
se allo stato attuale siano in corso trattative con il
predetto Istituto finalizzate ad evitare il sorgere di situazioni
sperequative fra i lavoratori che, avendo svolto la stessa identica
attività negli identici ambienti di lavoro hanno beneficiato e
quelli invece che non beneficeranno più della cosiddetta
"rendita di passaggio";
se l'Ente Regione sia eventualmente disponibile ad assumere
autonome iniziative anche economiche qualora le precitate
trattative dovessero risolversi in maniera negativa per i
lavoratori.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Abbiamo sollevato questo problema
perchè colpisce una fascia di lavoratori che, in questi ultimi
anni, ha già accusato, per effetto delle vicende della NUOVA SIAS,
situazioni non certo piacevoli.
Il problema sta in questi termini: fino a poco tempo fa l'INAIL
corrispondeva a coloro che erano affetti da silicosi, debitamente
accertata, la cosiddetta "rendita di passaggio", quando questi
lasciavano volontariamente il lavoro all'insorgere della malattia
professionale. La "rendita di passaggio" consiste nei 2/3 della
retribuzione corrisposta per un anno. Ora, su richiesta della NUOVA
SIAS, l'Istituto ha effettuato una perizia alla fine dell'83 e si è
riscontrato che, e questo potrebbe essere anche un dato
estremamente positivo se fosse veritiero, gli ambienti della Cogne
non sono silicotigeni.
Il problema nasce perchè l'aspetto diventa paradossale:
lavoratori che hanno lavorato alla Cogne nello stesso reparto e che
sono stati riconosciuti dall'INAIL fino all'altro ieri affetti da
silicosi e quindi hanno goduto delle provvidenze previste dalla
legge, si trovano in posizione di indubbio vantaggio rispetto ad
altri lavoratori che, trovandosi nelle stesse identiche condizioni,
per effetto di questa perizia, non godono più delle previdenze
della legge. Questo atteggiamento sembra a noi contraddittorio
perchè se questo rischio c'era ieri esiste tuttora, perchè non vedo
come tra due lavoratori che hanno prestato la loro attività gomito
a gomito per anni uno abbia a godere di una determinata provvidenza
e l'altro no.
Questo argomento va chiarito nei suoi termini più corretti e noi
l'abbiamo posto all'attenzione della Giunta perchè riteniamo che
possa intervenire in questo senso nei confronti della Direzione e
anche perchè i sindacati hanno giustamente sollevato questo
problema in termini molto pacati senza esasperarlo. E' chiaro che
l'elemento sperequativo è il naturale e spontaneo paragone con i
colleghi lavoratori che hanno fruito fino all'altro ieri di questi
benefici ed inoltre la situazione della Cogne sostanzialmente non
cambia nel giro di pochi giorni per effetto di una perizia.
Chiediamo quali iniziative intende assumere la Regione, e credo
che l'Assessore competente abbia già fatto qualcosa in proposito,
se siano in corso delle trattative con l'INAIL per eliminare questo
aspetto sperequativo e quale disponibilità c'è da parte della
Regione per risolvere questo problema.
PRESIDENTE:
Ha chiesto la parola l'Assessore alla Sanità
ed Assistenza Sociale Marcoz; ne ha facoltà.
MARCOZ (U.V.):
Io do una parte della risposta che lascerò
poi completare al Presidente della Giunta. Effettivamente le
relazioni fatte, ora in possesso del l'U.S.L., della NUOVA SIAS, e
nostro, hanno fatto rilevare che il rischio di silicosi ha subìto
una notevole diminuzione nell'ambiente della NUOVA SIAS e si pensa
che solo un centinaio di soggetti sia sottoposto a questo
rischio.
Dopo la prima relazione, del mese di dicembre 1982, è stata
avviata una seconda indagine, fatta nel mese di novembre del 1983,
alla quale partecipavano non solamente i responsabili delegati
dell'INAIL, ma anche i rappresentanti della NUOVA SIAS, quelli
dell'U.S.L. della Regione Valle d'Aosta e i rappresentanti del
Comitato di fabbrica. I Sindacati Confederali regionali tuttavia
contestano la validità di queste due perizie, perchè sarebbero
state fatte in un periodo in cui lo stabilimento viaggiava al 50%
delle sue possibilità, della sua produzione e quindi, specie la
seconda perizia fatta solamente in due giorni e mezzo, non
darebbero risultati attendibili.
Nell'incontro avvenuto ieri, il Comitato di fabbrica e i
sindacati confederali hanno rivelato la necessità di fare una nuova
perizia, non effettuata da tecnici di parte, come avvenuto nelle
perizie precedenti, nelle quali figuravano sempre i nomi di
Casciani e di Ripanucci, che nessuno mette in dubbio ma che
comunque sono tecnici di parte. Si vorrebbe quindi fare una perizia
con tecnici inviati dalla Regione, dall'U.S.L. e dai sindacati. Io
ho accettato e sottoporrò venerdì alla Giunta il problema. Si farà
subito una nuova Commissione per predisporre la perizia, i tempi, i
luoghi, procedendo di comune accordo con l'U.S.L., con le
organizzazioni sindacali e con la NUOVA SIAS. Dopo questa ennesima
prova, valutati attentamente i risultati, prenderemo delle
decisioni.
Per il momento quindi il mio impegno e quello della Giunta è di
dare elementi certi per far sì che sulla perizia fatta non vi sia
alcun dubbio. Siamo quindi su questa strada.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Seulement pour relever deux faits et
pour ajouter, avant tout, que le problème avait déjà été soulevé il
y a quelques années et que, pendant l'année 1983, on avait eu à ce
propos des contacts avec la NUOVA SIAS et avec l'INAIL.
Comme l'Assesseur disait, il s'agit des examens que certains
experts vont faire, de temps en temps, à l'intérieur de l'usine. Je
voudrais seulement ajouter que ce que le Conseiller Torrione
disait, c'est-à-dire que deux personnes qui travaillent dans le
même milieu pollué doivent avoir les mêmes dommages, n'est pas
vrai. En réalité deux personnes peuvent travailler dans un certain
milieu sans avoir les mêmes conséquences; l'une peut avoir la
silicose et l'autre non. Heureusement qu'il y a des résistances
individuelles différentes, sinon tout le monde serait atteint par
la maladie et les examens individuels seraient inutiles. Voilà ma
première observation.
Quant à l'autre, je veux faire remarquer que, comme Région, nous
avions pris, il y a déjà quelque temps, l'engagement d'éliminer la
pollution à l'intérieur de l'usine et non de faire reconnaître la
silicose. Il faut éliminer les causes de la silicose, c'est là
l'engagement dont nous parlait l'Assesseur. Je pense qu'il n'y a
pas de pourparlers particuliers à faire avec l'INAIL; elle fait son
travail, tandis que la Région a des engagements spécifiques et, à
l'intérieur de l'usine de la NUOVA SIAS, peut exiger d'elle les
mesures contre la pollution. C'est dans ce sens qu'une nouvelle
expertise pourra mettre en relief la situation réelle et nous dire
si les causes de la pollution ont été éliminées ou non.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Mi dichiaro tutto sommato soddisfatto
dell'atteggiamento che ha assunto la Giunta, anche perchè può aver
ragione il Presidente quando dice che due organismi di fronte a un
rischio reagiscono in maniera diversa.
Tuttavia sono da evitare certe incongruenze: lavoratori dello
stesso reparto e ambiente di lavoro con esiti e trattamenti
diversi. E' vero che ci potrà essere la percentuale di chi reagisce
in maniera diversa però è altrettanto vero che riesce difficile
questo argomento, perchè obiettivamente sono soggetti al rischio
tutti. Io non credo che le cause siano esclusivamente naturali, nel
senso che un individuo può rispondere in un senso o nell'altro, è
vero invece che la possibilità del rischio poneva i lavoratori su
uno stesso piano, mentre l'effetto della perizia viene a creare un
certo tipo di sperequazione. E' questo il dato su cui riflettere.
Io credo che l'atteggiamento che è stato assunto, cioè quello di
rifare una perizia, sia un atteggiamento responsabile perchè in
effetti la debolezza di quella perizia dipendeva dal fatto che era
stata presentata da tecnici dell'Istituto che come Ente potrebbe
essere interessato ad evitare il pagamento di questa
provvidenza.
Sono d'accordo con il Presidente della Giunta quando dice che lo
scopo essenziale è quello di eliminare la causa e gli eventuali
rischi nei confronti di un fenomeno di questo tipo: ben venga una
parola chiarificatrice su quest'argomento. Se la perizia che la
Regione affiderà ai tecnici, in accordo con l'Unità Sanitaria
Locale, dimostrerà che all'interno della Cogne gli ambienti sono
esenti da rischio silicotigeno, io credo che avremo fatto un grosso
passo avanti sul piano della prevenzione, della salubrità dei
luoghi di lavoro e della loro tutela ambientale.
Pregherei solo l'Assessore di farci conoscere l'esito di questa
ulteriore perizia e di mantenere un rapporto costante con gli
organismi sindacali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK