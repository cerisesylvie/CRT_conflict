Consiglio Regionale della Valle d'Aosta - Oggetto del Consiglio n. 376 del 8 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 376 del 8 luglio 1981 - Resoconto
OGGETTO N. 376/81 - DISEGNO DI LEGGE CONCERNENTE: "CONCESSIONE
DI GARANZIA FIDEIUSSORIA DELLA REGIONE PRESSO L'ISTITUTO FEDERALE
DI CREDITO AGRARIO PER IL PIEMONTE, LA LIGURIA E LA VALLE D'AOSTA A
FAVORE DEL CONSORZIO DI MIGLIORAMENTO FONDIARIO
DOUES-CHAMPILLON-CONCA DI BY, CON SEDE IN COMUNE DI DOUES".
Presidente
- La parola all'Assessore Marcoz per
l'illustrazione.
Marcoz (UV)
- In questo caso il "Consorzio di
Miglioramento Fondiario Doues-Champillon-Conca di By" ha chiesto la
garanzia fideiussoria per l'esecuzione di questo acquedotto che
servirà tutta la zona di Allain, e una parte del quale verrà ad
integrare il Comune di Doues. L'acquedotto parte dalla zona di
Ollomont e arriva fino a Doues ed ad Allain. L'appalto è già stato
espletato dal Consorzio coi prezzi del '76.
Hanno risposto cinque ditte; la migliore offerente è stata
l'Impresa Follioley, col 78% di aumento a base d'asta. I lavori
sono già aggiudicati e inizieranno in questo mese.
Anche per questa garanzia fideiussoria va bene l'emendamento
proposto dalle Finanze e accettato dalla Commissione; ritorneremo
in Consiglio per la cifra mancante a causa dei capitoli di
bilancio.
Presidente
- È aperta la discussione. Nessuno chiede la
parola?
Passiamo all'esame dell'articolato.
Do lettura dell'art. 1:
La Giunta regionale è autorizzata a concedere la garanzia
fideiussoria della Regione, nell'interesse del Consorzio di
Miglioramento Fondiario Doues-Champillon-Conca di By, con sede in
Doues, costituito con D.P.R., fino alla concorrenza massima di L.
420.000.000 per la stipulazione di un mutuo integrativo di L.
322.440.000, da contrarre dal Consorzio con l'Istituto Federale di
Credito Agrario per il Piemonte, la Liguria e la Valle d'Aosta, in
conformità dell'art. 35 - IV e V comma della legge 27.10.1966, n.
910, destinato al finanziamento delle opere di costruzione
dell'acquedotto rurale nei Comuni di Ollomont, Doues e
Allain.
La garanzia è della durata di anni 20, oltre al periodo di
preammortamento, con decorrenza dalla data di stipulazione del
contratto di mutuo e comprende gli interessi, le spese, le imposte
e gli altri accessori richiesti dall'Istituto mutuante.
Essa ha carattere sussidiario, a norma del 2° comma dell'art.
1944 del Codice Civile, ai fini della preventiva escussione del
debitore principale.
Presidente
- Nessuno chiede la parola sull'art. 1?
Metto in approvazione l'art. 1 per alzata di mano:
Il Consiglio approva.
Presidente
- Do lettura dell'art. 2:
La concessione della garanzia fideiussoria regionale di cui
al precedente articolo è subordinata:
- all'impegno da parte del Consorzio di sottoporre alla
propria contabilità gli atti e le operazioni inerenti l'esecuzione
delle opere previste a periodici controlli disposti dalla Giunta
regionale;
- all'impegno, da parte del Consorzio di destinare la somma
mutuata esclusivamente al finanziamento delle opere di costruzione
dell'acquedotto rurale nei Comuni di Ollomont-Doues- Allein, come
da progetto approvato dalla Regione e dal Ministero
dell'Agricoltura e Foreste;
- alla stipulazione del contratto di mutuo integrativo a
tasso agevolato con l'Istituto Federale di Credito Agrario per il
Piemonte, la Liguria e la Valle d'Aosta, secondo le norme di legge
che regolano l'esercizio del credito agrario, dell'art. 35 della
legge 27.10.1966, n. 910.
- all'impegno, da parte dell'Istituto mutuante, di
trasmettere all'Amministrazione regionale copia del contratto di
mutuo e di comunicare tempestivamente l'importo e le date di ogni
erogazione di somma al Consorzio.
Presidente
- Metto in approvazione l'art. 2:
Il Consiglio approva.
Presidente
- Do lettura dell'art. 3:
Il Presidente della Giunta regionale e, in caso di assenza o
impedimento, l'Assessore alle Finanze, sono autorizzati a
sottoscrivere gli atti necessari per la concessione, a nome e per
conto della Regione, della garanzia fideiussoria di cui ai
precedenti articoli, secondo le condizioni e le modalità in vigore
presso l'Istituto Federale di Credito Agrario per il Piemonte, la
Liguria e la Valle d'Aosta, previamente concordate ed approvate con
deliberazione, nonché a provvedere agli atti conservativi dei
diritti della Regione ed al recupero delle somme eventualmente
risultanti a credito della Regione.
La Giunta regionale, è altresì, autorizzata a revocare, in
ogni tempo, la garanzia fideiussoria, dandone tempestiva
comunicazione al Consiglio.
Presidente
- Nessuno chiede la parola sull'art. 3?
Metto in approvazione l'art. 3:
Il Consiglio approva.
Presidente
- All'art. 4 c'è l'emendamento della I
Commissione, del quale do lettura:
"La somma di L. 4.200.000 è ridotta a lire
2.000.000".
Presidente
- Metto in approvazione l'emendamento:
Il Consiglio approva.
Presidente
- Do lettura dell'art. 4 nel testo
emendato:
Ai sensi della legge regionale 1.4.1975, n. 7, gli eventuali
maggiori oneri derivanti dalla concessione della garanzia
fideiussoria prevista dalla presente legge in annue L. 2.000.000
faranno carico al capitolo 51000 del bilancio in corso e sul
corrispondente capitolo dei bilanci di previsione per gli anni
successivi.
Alla copertura dell'onere di cui al comma precedente si
provvede per l'esercizio 1981 mediante riduzione di pari importo
dello stanziamento iscritto al cap. 50050: "Fondo globale per il
finanziamento di spese per l'adempimento di funzioni normali (spese
di investimento) della Parte Spesa del bilancio di previsione della
Regione per l'anno 1981".
Per gli anni 1982-1983 con le disponibilità relative a "Oneri
non ripartibili" del bilancio pluriennale 1981-1983.
Per gli anni successivi l'onere sarà iscritto con legge di
approvazione dei relativi bilanci di previsione.
Presidente
- Metto in approvazione l'art. 4
Il Consiglio approva.
Presidente
- L'art. 5 risulta emendato d'ufficio, dopo
l'approvazione dell'emendamento approvato dall'art. 4.
Presidente
- Do lettura dell'art. 5 nel testo
emendato:
Al bilancio di previsione della Regione per l'anno 1981, sono
approvate le seguenti variazioni:
Parte Spesa
Variazione in diminuzione:
Cap. 50050 - fondo globale per il finanziamento di spese per
l'adempimento di funzioni normali (spese di investimento)
L. 2.000.000
Variazione in aumento:
Cap. 51000 - Oneri derivanti dalle garanzie prestate dalla
Regione in dipendenza di disposizioni legislative - L.R. 1.4.1975,
n. 7
L. 2.000.000
Nell'allegato n. 8 del bilancio di previsione della Regione
per l'anno finanziario 1981, approvato con legge regionale n. 17
del 23 marzo 1981 è aggiunto quanto segue:
legge regionale
- Garanzia fideiussoria della Regione presso l'Istituto
Federale di Credito Agrario per il Piemonte, la Liguria e la Valle
d'Aosta, per l'assunzione di un mutuo bancario da parte del
Consorzio di Miglioramento Fondiario Doues-Champillon-Conca di By
con sede in Comune di Doues.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 5:
Il Consiglio approva.
Presidente
- Ci sono dichiarazioni di voto? Non ci sono
dichiarazioni di voto. Il Consiglio è chiamato a votare per
votazione segreta sul complesso della legge.
Presidente
- Metto in approvazione la legge nel suo
complesso per votazione segreta.
Votazione a scrutinio segreto
Esito della votazione:
Presenti, votanti: 23
Magg. richiesta 12
Voti favorevoli: 21
Voti contrari: 2
Il Consiglio approva.
Presidente
- Colleghi Consiglieri, alcuni di voi mi fanno
presente che potremmo sospendere qui i nostri lavori e riprenderli
domani mattina, seguendo l'ordine cronologico, cioè dal punto 15/a
in avanti. Ci sono obiezioni?
Non ce ne sono.
I lavori riprenderanno domani mattina alle ore 9,30, con
l'oggetto 15/a.
Vi raccomanderei la presenza perché ci sono molte insistenze
perché si riesca a terminare i lavori al più presto possibile,
senza arrivare a venerdì sera.
La seduta è sospesa.
I lavori riprenderanno domani mattina alle ore 9,30.
La seduta ha termine alle ore 18,43.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK