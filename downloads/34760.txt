Consiglio Regionale della Valle d'Aosta - Oggetto del Consiglio n. 2455 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2455 del 6 giugno 2012 - Resoconto
OGGETTO N. 2455/XIII - Interpellanza: "Risultati conseguiti
dalla stipulazione dell'accordo e della convenzione quadro tra la
Regione e la Camera valdostana delle imprese per la competitività
dell'economia e del sistema delle imprese in Valle
d'Aosta".
Interpellanza
Richiamata la deliberazione della Giunta regionale n. 2799 in
data 12 ottobre 2007, in applicazione della quale la Regione e la
Camera Valdostana delle Imprese e delle Professioni hanno
sottoscritto un Accordo quadro, ai sensi dell'art. 1, comma 1 e
dell'art. 2, comma 1, lettera i) della l.r. 7/2002, "...per la
competitività del territorio e del suo sistema economico quale
strumento di raccordo strategico e operativo di durata
quinquennale, finalizzato a valorizzare le competenze di
programmazione e gestione, al fine di rendere sistematica la
convergenza fra i rispettivi percorsi di programmazione delle
attività e delle risorse e realizzare una crescente integrazione su
obiettivi di sviluppo prioritari e condivisi";
Richiamata la deliberazione della Giunta regionale n. 2330 in
data 3 settembre 2010 con la quale veniva approvata la stipula di
una Convenzione quadro triennale tra la Regione e la Chambre, ai
sensi dell'art. 1, comma 1 e dell'articolo 2 comma 1, lettera a) e
lettera i) e comma 3 della l.r. 7/2002, "...anche in funzione di
una migliore attuazione del predetto accordo quadro,... e per
estendere e qualificare ulteriormente la propria collaborazione,
accrescendo la reciproca convergenza strategica e operativa per
elevare la competitività dell'economia e del sistema delle imprese
in Valle d'Aosta...";
Considerato che, dalla lettura dei due atti amministrativi e
degli ambiti e delle materie interessanti l'Accordo quadro e la
Convenzione quadro, che sembrano alquanto diversi e non
sovrapponibili, non si capisce come siano stati costruiti il
coordinamento e la sinergia nella loro concreta attuazione;
Ricordato che lo strumento di monitoraggio dell'Accordo
quadro è un'attività di informazione e che la verifica dello stato
della sua attuazione viene effettuata almeno una volta l'anno
mentre la modalità di attuazione della Convenzione quadro avviene
attraverso la predisposizione di un Piano Operativo
Annuale;
Sottolineato che con le deliberazioni della Giunta regionale
n. 3410/2010 e n. 2509/2011 sono stati approvati i piani operativi
annuali 2011 e 2012;
il sottoscritto Consigliere regionale
Interpella
l'Assessore competente per conoscere:
1) se l'Accordo quadro e la Convenzione quadro sono due
percorsi a sé stanti o se il generico richiamo all'Accordo quadro
nelle premesse alla citata deliberazione della Giunta regionale n.
2330/2010 che approva la Convenzione, significa che l'una è lo
sviluppo dell'altro; in ogni caso, non si comprende il non
coincidente periodo di validità dell'Accordo quadro (novembre 2012)
e della Convenzione (ottobre 2013): tacitamente l'Accordo è stato
prorogato di un anno per uniformare la durata dei due atti;
2) il contenuto delle relazioni di verifica effettuate e le
eventuali convenzioni attuative stipulate in base all'articolo 3,
commi 2 e 3 dell'Accordo quadro;
3) se è intenzione della Regione riferire nella competente
Commissione consiliare sui risultati/ricadute ottenuti con
l'approvazione di questi documenti e le prospettive per una loro
eventuale riproposizione futura.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Al di là delle domande poste nell'interpellanza, comincio dalla
fine, vorrei capire se e con quali tempi e modalità l'accordo, la
convenzione e i piani oggetto, le ricadute di questa iniziativa
saranno materia di analisi e di confronto in Consiglio regionale. È
indubbio che favorire lo sviluppo di sinergie fra le competenze di
programmazione, di indirizzo e di governo proprie della Regione e
le funzioni della Camera valdostana delle imprese e delle
professioni nel campo della tutela dell'interesse generale del
sistema economico e sociale, sia un'azione quanto mai opportuna e
condivisibile. Dotarsi di strumenti di raccordo strategico e
operativo, come richiamato nelle deliberazioni della Giunta, ai
fini di una piena valorizzazione delle competenze di programmazione
e di gestione di due sistemi istituzionali, la Regione e la Camera,
su qualificati progetti di sviluppo per elevare la competitività
dell'economia valdostana e del sistema delle imprese in Valle
d'Aosta, ed attrezzare così la nostra regione a competere in un
sistema economico in continua evoluzione, mi sembra un'operazione
da seguire con attenzione.
Tutto ciò detto, per evitare una distorta lettura
dell'interpellanza, la nostra preoccupazione consiste nel raccordo
fra questi documenti, le analisi, i risultati ottenuti e la più
generale attività di questa Assemblea. Se è vero che le funzioni di
programmazione, collegate a quelle di indirizzo politico, di cui il
Consiglio regionale è contitolare, sono proprie di questa
Assemblea, sembra doveroso chiedere quale legame c'è fra la
convenzione quadro e l'accordo quadro, richiamato nelle premesse, e
l'attività vera e propria del Consiglio regionale? Mi chiedo come
può il Consiglio definire i suoi obiettivi programmatori e di
indirizzo nel sistema economico, ancora di più in una fase così
difficile come quella attuale, ancora delineata ieri nella Giornata
dell'economia, se non conosce l'attività svolta, i risultati e le
ricadute prodotte dalle iniziative intraprese dal Governo regionale
in un arco temporale più lungo che non l'anno di calendario?
Non potendo conoscere tutto ho chiesto ad alcuni colleghi se
conoscevano le risultanze di questi atti, sono andato anche a
rileggere la relazione preparata dall'Assessore Pastoret per la
consueta conferenza stampa di fine anno, ma non ho ottenuto né dai
colleghi, né dalla relazione informazioni utili su questo
argomento. Da qui il senso di questa nostra iniziativa. Non sarebbe
il caso che di questi documenti una parte, quelli più pregnanti, se
ne parlasse in commissione? Altrimenti mi chiedo cosa ci stanno a
fare i consiglieri regionali? Come possono esercitare le competenze
a loro attribuite se non possono conoscere e poi esplicitare le
loro indicazioni? Ho l'impressione che, sempre più, negli ultimi 15
anni, il Consiglio regionale abbia progressivamente perso - come è
stato richiamato questa mattina, ma più volte viene richiamato -
sia il potere di indirizzo politico e di influenza sull'azione
della Giunta, sia la fiducia dei cittadini rispetto a questa
Assemblea. All'origine di questo cambiamento credo ci sia una
trasformazione profonda della realtà politica, sociale ed economica
nel cui ambito si è consumata la crisi dei partiti, delle forze
politiche, della rappresentanza, accompagnata sempre più da
un'insofferenza per il confronto, vissuto più come perdita di tempo
che come arricchimento di tutti in vista dell'assunzione delle
decisioni. Tutto ciò però non ha accelerato la capacità decisionale
degli organi di Governo, questo vale per la nostra Assemblea, ma
vale anche per il Parlamento. In Valle d'Aosta un piccolo segnale
potrebbe essere - non certo adesso in fine di legislatura, ma forse
durante la prossima campagna elettorale e subito dopo - un
confronto e una rilettura seria sulle attribuzioni e sulle
competenze del Consiglio regionale. Rivedere, con lo sguardo della
realtà di oggi, la vecchia legge regionale di più di 30 anni fa,
che regola l'attività degli organi regionali, cercando di
riequilibrare e di trovare una ragionevole ed equilibrata modalità
di collaborazione fra programmazione, indirizzo politico e gestione
amministrativa, al di là dei dibattiti politici pur necessari.
Questo è lo spirito con cui abbiamo prodotto l'interpellanza: la
centralità del Consiglio, la volontà di dare a tutti noi la
possibilità di confrontarsi, di migliorare l'impatto che questo
atto in particolare, questi strumenti, i piani, hanno avuto o
avranno sul sistema economico e sociale valdostano. In questa
direzione, si vuole conoscere qual è stata la strategia - perché
nei documenti non possono essere evidenziate tali cose - che ha
portato alla sottoscrizione della convenzione tre anni dopo
l'accordo, con due legislature a cavallo; la convenzione è del 2010
e nel documento non ho trovato, oltre ai richiami di pragmatica, i
motivi per cui si è reso necessario sottoscrivere con la
Chambre
un nuovo atto amministrativo. L'impressione è quella
che la convenzione sia un atto dovuto, uno strumento propedeutico
per la sostenibilità dei piani annuali: la convenzione è infatti
sottoscritta a settembre, mentre il primo piano operativo è di
novembre di quell'anno. Poche settimane per definire sette azioni e
gli obiettivi. Per la pubblica amministrazione dei tempi lunghi la
velocità con cui il piano è stato approvato dalla Giunta significa,
a mio modo di vedere, che lo stesso era stato pensato prima ancora
di scrivere la convenzione e che la stessa sia stata prodotta
perché mancava l'atto necessario per legittimare i piani operativi.
Niente di male, questo era doveroso, si deve fare, ma la mia
curiosità è quella di capire qual è stato l'indirizzo politico che
ha fatto seguire questo iter e questa strada, qual è l'indirizzo
politico che sottende tutta l'operazione e che non può essere
scritto nelle premesse di una deliberazione di Giunta. Io ho letto
i piani 2011 e 2012. Al di là delle iniziative che poco ci
azzeccano con la filosofia delle convenzioni, ci sono invece azioni
sul turismo e sull'impresa che meriterebbero un'analisi ben più
larga di quella che farà il Comitato di coordinamento all'uopo
individuato, ma credo che anche l'organo politico dovrebbe
assumersi i suoi oneri. È comunque un impatto mal contato di quasi
3.000.000 di euro in due anni, non sono grandi cifre, ma credo che
in questo momento un maggiore approfondimento sia necessario.
Concludendo, non contesto né la forma, né il contenuto dei
documenti al di là delle considerazioni ora fatte, ma voglio capire
cosa hanno prodotto e se questo può essere oggetto di
approfondimento e di confronto. Ripeto: abbiamo tutti la necessità
di conoscere meglio la situazione valdostana e anche le ricadute
politiche che gli atti assunti dall'Amministrazione in questi anni
sono riusciti ad imprimere in tale situazione. Insomma credo che
dalla conoscenza di tutti noi dipenda il fine che vogliamo dare
alle azioni programmatiche di domani in un versante difficile come
quello economico.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Il collega Rigo parla di questioni alle quali non credo riuscirò
a rispondere a tutte, perché pone un problema generale di
architettura di sistema, per così dire, e mi si consentirà di non
intervenire qui, perché questo presuppone un dibattito con altri e
più numerosi interlocutori. Parto anch'io dalla fine: "se è
possibile far girare le informazioni, in quale modo e se è
possibile darle"; sotto questo punto di vista, la risposta già
preparata è che non c'è alcun problema a venire in commissione a
fare gli approfondimenti e credo che potrebbe essere un modo per
superare una lunga e noiosa descrizione, che ora mi accingo a fare,
ma che ridurrò vista la risposta alla parte terminale
dell'interpellanza, che è quella di impegnarsi ad andare a fare
ulteriori illustrazioni.
Salto le premesse sulla
Chambre
su come è nata, quali
sono le sue funzioni, eccetera, perché farei delle ripetizioni
pleonastiche, per dire che è stato stipulato ad ottobre 2007 un
accordo quadro fra la Regione e la
Chambre
per promuovere la
competitività del territorio e del suo sistema economico; questo
era stato inteso quale strumento di raccordo strategico-operativo,
finalizzato a valorizzare le competenze, la programmazione, tutto
quello che è descritto negli atti che il collega Rigo ha letto. Le
cose però si scrivono e poi si devono rendere operative e
funzionali, quindi, per cercare di dare una migliore attuazione
agli ambiti di intervento individuati nel predetto accordo, la
Regione e la
Chambre
hanno ulteriormente qualificato la
propria collaborazione accrescendo la reciproca convergenza
strategica operativa attraverso questo atto di programmazione. C'è
stato un lungo confronto, ogni soggetto aveva delle esigenze più o
meno diversificate e bisognava metterle insieme e soprattutto
bisognava raccordarle agli strumenti di percorso
dell'amministrazione. La ragione per cui si è voluto arrivare ad
una certa data con una certa fretta era per legare questo percorso
con una coerenza al bilancio regionale, per non trovarci con il
bilancio a dire: "con i soldi che abbiamo facciamo queste azioni",
ma per individuare prima le azioni possibili ed andare a vedere
quali somme poter mettere loro a disposizione. Non dico quali
difficoltà ci sono state, poi legate a delle tempistiche, al
periodo estivo, eccetera, ma questa era l'intenzione. Mi sembra di
dover riprendere quanto il collega Rigo ha detto: che i due atti
sembrano diversi e non sovrapponibili, può essere che dalla lettura
emerga questo, ma non era questa l'intenzione: essa intendeva
l'esatto contrario, ovvero fare in modo che ci fosse uno strumento
operativo che nel dettaglio assicurasse una capacità operativa e
pratica di intervento.
Non sto a citare tutti gli elementi che ho qui descritto visto
che il nostro scopo è quello di fare un esame più approfondito di
tale questione. Ricordo solo che lo strumento della convenzione,
rispetto all'accordo quadro, presenta il vantaggio, come è
verificabile, di essere maggiormente flessibile e più incisivo
grazie all'adozione di specifici piani operativi, che sono quelli
contenuti nelle schede di progetto, che vengono predisposte dal
Comitato di coordinamento ed indirizzo. La programmazione
territoriale, il monitoraggio dell'economia, la semplificazione
amministrativa, l'internazionalizzazione delle imprese, la
promozione con particolare riferimento alla partecipazione,
all'organizzazione e alla gestione di fiere ed eventi sono i
capisaldi. Può essere che nel programma operativo qualcuno di essi
non si trovi puntualmente, perché in quell'anno di attività per
varie ragioni di carattere programmatorio esterne o collaterali
tutto questo possa non essere puntualmente ripreso, ma diciamo che
queste sono le linee di indirizzo di carattere generale. La durata
è triennale in coerenza alla triennalità del bilancio, ovviamente
ogni anno devono essere messe a punto le azioni con una tempistica
che si vorrebbe mantenere ancorata a quello di essere uno strumento
non che subisce, ma che indirizza, dal punto di vista del concorso,
alla creazione del bilancio.
Nelle premesse è stato detto qualcosa per quanto riguarda le
verifiche: le verifiche vengono effettuate e non c'è problema nel
metterle a disposizione o nel riassumerle, quindi non sto a
riprenderle qui. Quelle che dovevano essere fatte quest'anno non
sono ancora state effettuate, perché già l'anno scorso le facemmo a
luglio, quindi sarà per esse lo stesso periodo, ma, come dicevo,
non c'è problema a venire a riassumere, a presentare ed ampliare
anche il livello della discussione in commissione, perché con la
Chambre
ci siamo dati questo punto di interesse. Può darsi
che gli strumenti che andiamo a costruire siano degli strumenti che
a volte mancano di qualche coerenza, quindi non sono le tavole
della legge che rimangono scolpite nella roccia, ma, se vogliono
essere strumenti che hanno una qualche capacità operativa, devono
consentire un'agilità operativa e una possibilità di rivedere gli
eventuali limiti e di ampliarne le eventuali potenzialità. Spero di
aver risposto non dettagliatamente ai punti, ma in senso generale
alla sua questione, con l'impegno di poterlo chiarire in
commissione quando ci convocherete. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Due questioni: sulla prima, sull'architettura di sistema ci
tornerò; voglio prima però affrontare il quesito iniziale.
Assessore, sono soddisfatto che lei accetti di venire in
Commissione a discutere dei piani operativi. Il consiglio è quello
di interloquire anche con il Presidente di commissione per vedere
con lui quali potrebbero essere alcune linee da mettere all'ordine
del giorno. Ci sono alcuni interventi riferiti in particolare alla
cultura che forse, dal punto di vista del sistema economico o
dell'individuazione di osservazioni puntuali per fare dei passi
avanti rispetto al rapporto fra sistema delle imprese e attività
della Regione e della
Chambre
non sono determinanti, altri,
quali l'indagine sul turismo, l'indagine sulla capacità di fare
impresa, forse possono essere più interessanti per un dibattito in
commissione. Questa è una mia impressione, ossia estrapolare dai
piani operativi 2011 e 2012 quali potrebbero essere le suggestioni
da offrire alla commissione e quali suggerimenti la commissione
competente può offrire all'Assessorato per dare interpretazioni
diverse, sguardi diversi rispetto alla ricaduta dei processi che
lei ha innescato e come potrebbero continuare ad avere il loro
sviluppo. Chiedo quindi se può interloquire con il Presidente della
Commissione per individuare nei tempi dovuti questo "fatto" e le
sarei grato di ciò.
Per quanto riguarda il primo aspetto, che lei ha chiamato
"l'architettura di sistema", certo lei non è l'unico interlocutore,
ma lei ha sicuramente una lunga esperienza, è una persona
intelligente e, oltre che Assessore, è un esponente politico e io
mi rivolgo all'esponente politico, perché è necessario che i
partiti, a cominciare da lei, ma in primis il Presidente della
Regione e i Presidenti delle forze politiche, si confrontino su
come oggi la rappresentanza può essere efficace per rispondere in
tempi corretti ai cambiamenti epocali che avvengono in maniera
dirompente nella società. Il nostro ordinamento è ancora funzionale
rispetto a questo? È possibile richiamarsi ad altre esperienze,
anche quelle di commissioni incaricate di svolgere un altro ruolo
rispetto a quello assegnato finora? Credo sia necessario
confrontarsi su questo piano e tutti hanno pari dignità per
farlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK