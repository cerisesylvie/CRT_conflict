Consiglio Regionale della Valle d'Aosta - Oggetto del Consiglio n. 960 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 960 del 3 novembre 2021 - Resoconto
OGGETTO N. 960/XVI - Interrogazione a risposta immediata:
"Divieto di accesso ai presidi ospedalieri per gli accompagnatori
di minori sprovvisti di green pass" e interpellanza: "Interventi
volti a risolvere i problemi derivanti dall'utilizzo del green pass
in ambito sanitario per gli accompagnatori di soggetti disabili e
di minori".
Bertin (Presidente) -
Punto n. 10 all'ordine del giorno.
Ricordo che il punto n. 10 è affrontato con il punto n. 64
dell'ordine del giorno. Per l'illustrazione il consigliere Manfrin,
al quale sono sommati i tempi delle due iniziative.
Manfrin (LEGA VDA) -
Il titolo ritengo sia leggermente
fuorviante, perché si parla di minori ma non solo, si parla anche
ovviamente di disabili e si parla anche - ma c'è tutto all'interno
delle due iniziative - di utenti delle strutture sanitarie della
nostra regione.
Con un'iniziativa urgente, con la question time che era stata
presentata, avevo evidenziato una situazione direi assolutamente
fuori dal normale e con i successivi strumenti che è stato
possibile utilizzare, quindi lo strumento dell'interpellanza, ho
poi voluto riassumere in maniera approfondita le varie segnalazioni
che mi sono arrivate.
Che cosa è accaduto? Sono accadute alcune questioni relative
appunto all'accesso ai servizi socio-sanitari nella nostra Regione
da parte appunto di numerose famiglie.
I casi li ho voluti riassumere in questa interpellanza, che ho
evidenziato che riporta, secondo me, cose decisamente preoccupanti,
cioè abbiamo il caso - e l'ho documentato in maniera approfondita -
di una mamma di un bimbo di 4 anni con invalidità civile al 100%
che il 18 di ottobre - dopo che era entrato in vigore l'utilizzo
del green pass di cui era sprovvista -accompagnava il suo bambino,
chiaramente minore e chiaramente disabile, per effettuare la
terapia.
A questa madre è stato impedito di portare e di accompagnare il
bambino a fare terapia e sostanzialmente si è detto: "Ci lasci il
bambino e si vedrà", cosa che non si poteva assolutamente fare e
non si poteva assolutamente accettare e nemmeno a fronte della
richiesta alla madre di fare il tampone si è deciso di poter
adempiere e di poterla lasciare entrare nella struttura ma si è
detto: "No, la signora non può entrare ed eventualmente ci lascia
il bambino".
Una seconda segnalazione del 19 di ottobre riguarda una ragazza
di 17 anni che doveva sottoporsi a un esame del sangue urgente, un
esame del sangue che la vedeva necessariamente doversi presentare
alle strutture sanitarie della nostra regione, accompagnata dalla
madre che purtroppo era sprovvista di green pass. Anche lì gli
addetti hanno detto: "Provi a entrare la ragazza da sola", la
ragazza da sola non poteva sottoporsi agli esami perché minorenne,
quindi senza l'assenso di un genitore. Quando la madre ha
manifestato la volontà di sottoporsi a un tampone per poter entrare
e accompagnare la figlia, è stato detto: "No, mi spiace, non si può
fare".
Quando la ragazza ha detto: "Va beh, ma posso chiamare mio padre
dal lavoro e lo facciamo venire" le è stato detto: "Ah no, mi
spiace, se ne vada".
Il 5 di ottobre invece è accaduto un altro fatto spiacevole: una
persona si è presentata a mezzanotte al Pronto Soccorso con la
figlia che aveva un grave problema respiratorio e il personale del
Pronto Soccorso di fronte alla bambina che non respirava ha detto:
"Sì, ma ce lo avete il green pass? Ma avete compilato il modulo?".
I genitori hanno detto: "Guardi, la bambina non sta respirando, la
prego ci aiuti". "Eh ma guardi il modulo e guardi se per caso
corrisponde a una delle modalità elencate all'interno di quel
modulo, se ci sono i sospetti". Certo la bambina tossiva perché non
riusciva a respirare e quindi avendo detto il genitore: "Sì, la
bambina tossisce ma perché non riesce a respirare", "Ah, allora ci
vogliono venti minuti così mi metto la tuta anticontagio" e
quant'altro.
Il che evidentemente ha fatto sorgere nei genitori un certo
scoramento e una certa arrabbiatura.
Oltre a questo, abbiamo visto - penso sia circolato
abbondantemente in questa regione - un video che ritrae una ragazza
minorenne sulla sedia a rotelle che si è recata presso la USL di
Châtillon il cui accompagnatore era sprovvisto di green pass e alla
quale è stato impedito di accedere alla struttura sanitaria proprio
in virtù della mancanza del green pass da parte
dell'accompagnatore.
L'accompagnatore, quindi il genitore, ha chiamato i Carabinieri
e i Carabinieri nel video si vede che dicono: "Non possono entrare
sennò ci sono conseguenze penali".
Io mi sono documentato e conseguenze penali non ne ho trovate,
ma comunque...
Oltre a questo c'è un'altra segnalazione abbastanza curiosa,
cioè come sapete ci sono numerose persone che si recano
quotidianamente a fare i tamponi presso la struttura della
Pepinière e per accedere e fare questi tamponi devono pagare un
ticket di 15 euro.
Questo ticket si può pagare on-line oppure - per le persone meno
avvezze alla tecnologia - si può pagare all'Ospedale. Che cosa
trovano però le persone quando entrano in Ospedale? Trovano una
selezione che gli dice: "Per entrare in Ospedale devi avere il
green pass" e chi deve sottoporsi al tampone per avere il green
pass e andare a lavorare dice: "Sì, ma se io non pago il ticket in
Ospedale non posso avere il green pass". "Ma se tu non hai il green
pass non puoi entrare".
Ora ho fatto un po' di ricerche e penso di averle riassunte in
questo testo dell'interpellanza - che è molto più completo rispetto
a quello dell'interrogazione immediata, che necessariamente doveva
essere molto stringato - per quanto riguarda l'accesso alle
strutture sanitarie e socio-sanitarie da parte di accompagnatori di
persone disabili, c'è in realtà - ed è stato ignorato dalle
autorità sanitarie che hanno impedito l'accesso agli accompagnatori
- l'articolo 2bis del D.L. 52 che è quello che poi ha introdotto il
green pass, che dice specificamente che: "È consentito agli
accompagnatori dei pazienti non affetti da Covid-19 muniti delle
certificazioni, verdi nonché agli accompagnatori dei pazienti in
possesso del riconoscimento di disabilità con connotazioni di
gravità ai sensi della legge 104, di permanere nelle sale di attesa
dei dipartimenti di emergenza".
Il comma 2 dice che "Agli accompagnatori dei pazienti in
possesso del riconoscimento di disabilità con connotazioni di
gravità è sempre consentito prestare assistenza, anche nel reparto
di degenza, nel rispetto delle indicazioni del direttore sanitario
della struttura".
Queste disposizioni di legge contrastano nettamente con
l'immagine che abbiamo visto di un genitore a cui è stato impedito
di entrare in una struttura e di accompagnare una figlia minore e
disabile e contrastano nettamente anche con le scene che sono
seguite, cioè con il personale sanitario che probabilmente ha
cercato di rendersi utile, a fronte di non so quali disposizioni
gli siano state fornite, facendo una visita a un paziente minore e
disabile nella sala di attesa di fronte a tutte le persone che
erano presenti; questo io l'ho trovato assolutamente inaccettabile,
così come ho trovato inaccettabile l'intervento delle forze
dell'ordine che, invece di informarsi sulle disposizioni di legge,
hanno rafforzato nella famiglia l'idea che questo loro accesso
fosse proibito.
Per quanto riguarda i minori, invece, mi sono documentato perché
qui non vengono citati chiaramente gli accompagnatori dei minori,
vengono citati soltanto gli accompagnatori dei disabili, però c'è
una analogia, cioè io non credo, e parliamo di periodo pre-Covid,
che nessuno sia mai potuto recarsi in Ospedale con un bambino
minore - fa poca differenza se abbia 1 o 17 anni - dandolo in mano
ai sanitari dicendo: "Va beh, pensateci voi. Grazie e
arrivederci".
Se un bambino è minore inevitabilmente deve essere accompagnato,
anche soltanto per il consenso di eventuali prestazioni sanitarie
che gli devono essere erogate e il fatto che un genitore, per
esempio, prenda e abbandoni all'interno di una struttura sanitaria
un bambino, potrebbe configurarsi come un reato, questo sì penale,
cioè come quello di abbandono di minore.
Io ho fatto un giro per vedere come viene affrontata questa
situazione nei vari Ospedali di tutto il Paese. Se voi andate sul
sito dell'Ospedale pediatrico Bambin Gesù di Roma, vedrete che le
regole per l'accesso del Pronto Soccorso dicono che al momento del
triage agli accompagnatori verrà chiesto il green pass; se non si è
in possesso del green pass verrà fatto un tampone, quindi qui il
tampone viene previsto.
Invece, per quanto riguarda l'Ospedale Valduce della Lombardia
viene detto che per gli accompagnatori è previsto l'obbligo di
esibire il green pass, è concesso l'accesso esclusivamente nei casi
di seguito indicati: solo di un accompagnatore con green pass per
paziente, paziente minore, donne in gravidanza o post partum,
paziente fragile in condizioni cliniche o socio-assistenziali di
particolare impegno. Ovviamente - viene detto - nei casi in cui il
paziente appartenente alle categorie sopra riportate non possa
accedere da solo per età, condizioni cliniche, psicologiche, altre
comprovate motivazioni e l'accompagnatore presente non abbia il
green pass, onde evitare il rinvio della prestazione, l'accesso
dell'accompagnatore verrà consentito previa somministrazione di
check-list triage Covid; quindi non si fa nemmeno il tampone ma si
fa una check-list di triage Covid.
In Emilia Romagna all'Arcispedale Sant'Anna - se provate ad
andare a vedere sul sito - si scrive invece a chiare lettere che si
rammenta che NON è necessario il possesso della certificazione
verde, oppure il possesso dei requisiti richiesti dalla
certificazione verde, per: genitore accompagnatore di minori,
l'accompagnatore di persona non autosufficiente, anche in maniera
transitoria e l'accompagnatore di persona con necessità di
mediazione culturale, quindi in Emilia Romagna addirittura non si
chiede nulla, nemmeno il triage Covid.
Ora in nessuno di questi tre esempi - abbiamo l'esempio del
Lazio, abbiamo l'esempio della Lombardia, abbiamo l'esempio
dell'Emilia Romagna - io ho trovato che vi sia un assoluto e netto
rifiuto di accettare persone che siano disabili o che siano persone
che accompagnano dei minori o addirittura, nel caso dell'Emilia
Romagna, che abbiano bisogno di una mediazione culturale.
Per la questione, invece, delle utenze, io credo che vi sia
anche qui un grosso malinteso: come viene detto per i nostri
uffici, per esempio quelli del Consiglio, dove gli utenti, cioè
coloro che si recano in ufficio per avere un servizio, non devono
mostrare il green pass, perché devono ricevere un servizio. Se io
devo pagare un ticket in Piastra, non devo mostrare il green pass,
devo fare un pagamento, quindi ricevere un servizio, perché pago un
servizio della sanità, e poi mi reco a fare il tampone.
Anche qui, secondo me, ci va del buon senso, buon senso che
secondo me a oggi non si è dimostrato e a cui, Assessore, chiedo
appunto di dare risposta, perché ritengo che le segnalazioni che
abbiamo riportato siano di assoluta gravità e necessitino di un
intervento urgente.
Presidente -
Per la risposta, l'assessore Barmasse.
Barmasse (UV) -
In risposta alla domanda "se al divieto
di accesso agli accompagnatori di minori o disabili sprovvisti di
green pass o con green pass da tampone sia frutto di una errata
interpretazione delle norme e se intenda intervenire per evitare
che si ripetano le gravi situazioni testimoniate in premessa": le
disposizioni concernenti l'obbligo del possesso di green pass da
parte degli accompagnatori di pazienti che accedono a strutture
sanitarie è normata dall'articolo 2bis del D.L. 52, convertito
nella legge 87 come modificato dall'articolo 4 del D.L. 105.
L'articolo 2bis, "Misure concernenti gli accessi nelle strutture
sanitarie e socio-sanitarie" al comma 1 recita: "È consentito agli
accompagnatori dei pazienti non affetti da Covid-19 e muniti delle
certificazioni verdi Covid 19 di cui all'articolo 9, nonché agli
accompagnatori dei pazienti in possesso del riconoscimento di
disabilità con connotazione di gravità ai sensi dell'articolo 3
comma 3 della legge 5 febbraio 92, n. 104, di permanere nelle sale
di attesa dei dipartimenti di emergenza e accettazione nei reparti
di pronto soccorso, nonché nei reparti di strutture ospedaliere dei
centri di diagnostica e dei poliambulatori specialistici, salvi i
casi di oggettiva impossibilità dovuta all'urgenza, valutati dal
personale sanitario; per l'accesso alle prestazioni di pronto
soccorso, è sempre necessario sottoporsi al test antigenico rapido
o molecolare. La direzione sanitaria della struttura è tenuta ad
adottare le misure necessarie a prevenire possibili trasmissioni
d'infezioni".
Il comma 2 recita: "Agli accompagnatori dei pazienti in possesso
del riconoscimento di disabilità con connotazione di gravità ai
sensi dell'articolo 3 comma 3 della legge 5 febbraio 92 n. 104 è
sempre consentito prestare assistenza, anche nel reparto di
degenza, nel rispetto delle indicazioni del direttore sanitario
della struttura".
Un attento esame della norma porta alle seguenti riflessioni: la
norma non pone eccezioni rispetto all'accompagnamento di minori,
individuando genericamente gli accompagnatori dei pazienti non
affetti da Covid-19. Si rileva a tal proposito che le norme
riguardanti l'obbligo di vaccinazione o l'obbligo di green pass,
laddove hanno posto delle eccezioni relativamente ai minori o a
determinate categorie di soggetti lo hanno stabilito
espressamente.
Si richiama a titolo esemplificativo l'articolo 9bis del D.L. 22
aprile 2021 n. 52, convertito con modificazioni della legge 17
giugno 2021 n. 87, introdotto dall'articolo 3 "Impiego
certificazioni verdi Covid-19 del D.L. 105/2021", che al comma 3
recita: "Le disposizioni di cui al comma 1 non si applicano ai
soggetti esclusi per età dalla campagna vaccinale".
Unica eccezione è prevista per le situazioni urgenti di pronto
soccorso, valutate dai sanitari, ove possibile provvedere al
tamponamento dell'accompagnatore. Questa procedura è esattamente
quella in uso presso il pronto soccorso pediatrico.
Anche in caso di rifiuto di sottoporsi al tampone la prestazione
non viene rifiutata, ma l'accesso è garantito attraverso il
percorso per i pazienti potenzialmente infetti al fine di garantire
le possibili trasmissioni d'infezione.
Quanto agli accompagnatori di soggetti disabili, se la
formulazione della disposizione di cui al comma 2 sembra non
ingenerare dubbi interpretativi, stabilendo chiaramente che agli
accompagnatori di pazienti disabili è sempre consentito prestare
assistenza, anche nel reparto di degenza, nel rispetto delle
indicazioni del direttore sanitario della struttura, non
altrettanto pacifica appare - per come è formulato, il comma 1 del
citato articolo 2bis - l'estensione dell'obbligo del green pass
agli accompagnatori dei soggetti disabili quando debbano permanere
nelle sale di attesa dei dipartimenti di emergenza e accettazione e
dei reparti di pronto soccorso, nonché dei reparti delle strutture
ospedaliere, degenti di diagnostica e dei poliambulatori
specialistici.
Pertanto, l'Assessorato della sanità ha provveduto a inviare
apposite indicazioni disponendo che agli accompagnatori di disabili
104 non si applica in nessun caso l'obbligo di green pass e -
relativamente all'obbligo di sottoporsi al test antigenico rapido
preventivamente le prestazioni di pronto soccorso - ha richiesto
espressamente un chiarimento al Ministero della salute: se a questo
obbligo debba soggiacere l'utente o l'accompagnatore.
"Quali siano le motivazioni per cui si procede a verifica della
certificazione del personale sanitario di concerto all'utenza dei
presidi ospedalieri impedendo l'ingresso a chi ne è sprovvisto":
rispetto alle situazioni segnalate nell'interpellanza e
riservandosi l'Azienda USL di effettuare le opportune verifiche, si
precisa fin d'ora che le procedure che regolano gli ingressi in
pronto soccorso, sia generale che pediatrico, prevedono quanto
segue: non viene effettuato nessun controllo green pass da parte
degli operatori di portineria per chi accede al pronto soccorso;
viene effettuata l'accoglienza infermieristica del paziente da
parte del personale di pronto soccorso con le domande di rito sul
Covid a tutela di operatori e altri degenti; viene effettuato il
controllo del green pass per quanto riguarda l'accompagnatore,
genitore nel caso di minorenni, da parte del personale di pronto
soccorso e, se l'accompagnatore è sprovvisto di green pass, è
prevista l'esecuzione di tampone rapido.
Tale procedura è quella in uso anche presso il pronto soccorso
pediatrico dove, come ho detto prima, anche in caso di rifiuto a
sottoporsi al tampone la prestazione non viene rifiutata, ma
l'accesso è garantito attraverso il percorso per i pazienti
potenzialmente infetti, al fine di evitare le possibili
trasmissioni d'infezioni.
Le disposizioni emanate dall'Azienda USL, riportate nelle
informative sul trattamento dei dati personali e nella
cartellonistica affissa agli ingressi delle strutture sanitarie,
riportano correttamente l'indicazione che per l'accesso degli
accompagnatori è richiesto il green pass e non certo la
vaccinazione.
L'errata interpretazione delle disposizioni in argomento da
parte di qualche operatore non appena segnalata è stata prontamente
corretta, cosicché è stato ripristinato, nel giro di qualche ora,
il libero accesso alle strutture per l'espletamento di operazioni
quali pagamento del ticket.
Le modalità organizzative adottate dall'Azienda USL, ai fini
dell'applicazione del D.L. 127, e le istruzioni fornite in forma
scritta agli operatori formalmente incaricati delle verifiche sul
green pass precisano chiaramente che è vietato richiedere il green
pass a coloro che sono utenti, persone cioè che si recano in
Azienda USL per l'erogazione di un servizio che l'Azienda è tenuta
a prestare.
È del tutto evidente che, a maggior ragione, il green pass non
deve essere richiesto ai pazienti che accedono ai servizi sanitari,
reparti, ambulatori, servizi di diagnostica per le prestazioni rese
dal sistema sanitario regionale.
In conclusione: la richiesta di green pass ad accompagnatori di
minori deriva dalla stretta applicazione della norma; il personale
sanitario e di interesse sanitario è obbligato al vaccino Covid-19;
per gli esenti dall'obbligo vaccinale per motivi di salute
l'Azienda deve garantire che gli stessi siano in condizione di non
diffondere il contagio.
A tal fine e solo a tal fine, ai suddetti operatori sanitari
viene richiesta l'esecuzione di un tampone gratuito negativo che si
aggiunge alle altre misure preventive generali e alle prescrizioni
generali e specifiche definite dal medico competente ai sensi del
decreto direttivo 81/08.
Il possesso del green pass viene poi richiesto alle altre
categorie di soggetti individuati dalle vigenti normative che
disciplinano l'obbligatorietà del possesso della certificazione
verde con l'esclusione assoluta di coloro che accedono presso le
strutture dell'Azienda USL per l'erogazione di un servizio che
l'Azienda è tenuta a prestare, ivi compresi, e a maggior ragione, i
pazienti che accedono ai servizi sanitari, reparti e ambulatori per
le prestazioni rese dal sistema sanitario regionale.
Presidente -
Per la replica, il consigliere Manfrin.
Manfrin (LEGA VDA) -
Per una volta posso dichiararmi
assolutamente e pienamente soddisfatto della risposta che è stata
fornita e credo che con questa risposta sia stata fatta giustizia
nei confronti delle tante famiglie che hanno patito io direi delle
angherie in queste settimane, angherie che sono state loro
somministrate
contra legem
perché, come giustamente è stato
riconosciuto, un disabile - ed è documentato - a cui venga impedito
di entrare in una struttura sanitaria o socio-sanitaria con il suo
accompagnatore è un disabile che ha subito un sopruso, quindi sono
felice che di questo sopruso si sia fatta giustizia e si siano date
disposizioni per superare questa angheria che è stata loro
somministrata. Sono soddisfatto anche per le altre indicazioni che
arrivano, quindi mi fa piacere che anche lei confermi che c'era
stato un controllo del green pass a persone che andavano a pagare
il ticket per avere il green pass, io mi chiedo davvero chi possa
avere immaginato di fare una cosa di questo tipo - me lo chiedo
davvero - e che si affermi finalmente che, se io devo ricevere una
prestazione, non devo avere alcun green pass, devo entrare e
ricevere la mia prestazione sanitaria.
Per quanto riguarda invece la parte dei minori, lei ha dato una
risposta tecnica che è in parte condivisibile. Ci sono credo a
questo punto, vedendo il panorama fornito dai vari Ospedali,
diverse interpretazioni della norma, da quelle più restrittive che
sostanzialmente dicono: "Devi obbligatoriamente fare un tampone", a
quelle assolutamente più permissive che dicono: "È sempre
consentito non solo l'accesso di accompagnatori dei disabili ma
anche di accompagnatori dei minori e anche di accompagnatori di
persone che hanno necessità di mediazione culturale"; questa,
ovviamente, è la deriva dell'Emilia Romagna ma sappiamo benissimo
come funziona da quelle parti, ma, a prescindere da questo, ci sono
questioni d'interpretazione e la Regione autonoma Valle d'Aosta
decide d'interpretarle in maniera più restrittiva, quindi di
sottoporre gli accompagnatori di pazienti disabili al tampone.
È chiaro, noi preferiremmo che l'accompagnatore potesse sempre
entrare all'interno delle strutture a prescindere dal tampone, se,
però, questa è l'interpretazione data, noi ne prendiamo atto, ma,
per lo meno, si ribadisce che, anche in quel caso, deve essere la
struttura socio-sanitaria a erogare il tampone, speriamo rapido, e
a quel punto a fare entrare l'accompagnatore con il minore e non
che si eviti che il minore abbia delle prestazioni socio-sanitarie
perché si interpretano le norme
intuitu personae
.
Quindi mi dichiaro assolutamente soddisfatto e mi auguro che
questo modo di procedere, quindi di correggere le storture che il
green pass ha introdotto, prosegua nella stessa maniera e che
quindi si garantisca a tutti l'accesso ai servizi, che vengono
pagati con le contribuzioni che ogni anno vengono erogate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK