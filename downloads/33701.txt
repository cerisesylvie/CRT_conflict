Consiglio Regionale della Valle d'Aosta - Oggetto del Consiglio n. 1789 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1789 del 4 maggio 2011 - Resoconto
OGGETTO N. 1789/XIII - Interpellanze: "Iniziative assunte per
promuovere l'eliminazione delle stoviglie di plastica nelle
attività di somministrazione di cibi e bevande" e "Promozione di
azioni volte alla minimizzazione della produzione dei rifiuti nel
corso delle feste e delle sagre organizzate dalle
Pro-Loco".
Interpellanza
Richiamata la mozione prot. n. 55/10 presentata dal Gruppo
consiliare ALPE, che impegnava la Giunta regionale ad attivarsi per
promuovere l'eliminazione delle stoviglie in plastica in tutte le
attività di somministrazione di cibi e bevande sia della pubblica
amministrazione sia nelle attività private, in linea con l'accordo
raggiunto con le Pro loco con il coinvolgimento delle associazioni
di categoria, approvata all'unanimità da questa Assemblea;
Preoccupati che in seguito al decollo del progetto
"Ecolo-fêtes", prima iniziativa concreta a dare attuazione
all'impegnativa della summenzionata mozione, da notizie apparse
sugli organi d'informazione questa lodevole iniziativa pare essere
messa in discussione;
Constatato che dopo quasi un anno nessuna informazione è
stata data riguardo ad eventuali iniziative in attuazione della
stessa impegnativa per quanto riguarda le attività di
somministrazione di cibi e bevande nella pubblica
amministrazione;
i sottoscritti Consiglieri regionali
Interpellano
l'Assessore competente per conoscere:
1) quali sono gli intendimenti della Giunta in
merito;
2) quali iniziative sono state attivate in adempimento del
mandato ricevuto per promuovere l'eliminazione delle stoviglie di
plastica nella attività di somministrazione di cibi e bevande nella
pubblica amministrazione.
F.to: Giuseppe Cerise - Chatrian - Louvin - Patrizia
Morelli
Interpellanza
Considerato che in data 23 novembre 2009 è stato firmato tra
l'Assessorato regionale territorio e ambiente e la Presidenza delle
Pro-Loco un accordo che prevede l'intesa per lo sviluppo e
l'incentivazione di azioni volte alla diminuzione dei rifiuti
prodotti nel corso delle feste di paese da loro
organizzate;
Ricordata la mozione approvata dal Consiglio regionale il 26
maggio 2010 con la quale si impegnava "la Giunta regionale ad
attivarsi per promuovere l'eliminazione dell'utilizzo di stoviglie,
ecc. in plastica in tutte le attività di somministrazione di cibi e
bevande sia della pubblica Amministrazione sia nelle attività
private, in linea con l'accordo raggiunto con le Pro Loco, con il
coinvolgimento delle associazioni di categoria";
Vista la deliberazione della Giunta regionale n. 2247 del 20
agosto 2010 "Approvazione dell'iniziativa denominata "Ecolo-Fêtes
2010" e del relativo bando per la riduzione dei rifiuti nel corso
delle feste e sagre organizzate dalle Pro-Loco valdostane, nonché
delle iniziative di comunicazione nell'ambito del piano approvato
con DGR 1355/2009";
Sottolineato che la mozione approvata dal Consiglio regionale
il 6 ottobre 2010 impegnava "l'Assessore regionale competente a
proseguire nelle azioni di sensibilizzazione, informazione, anche
attraverso l'utilizzo di appositi spazi individuati all'interno
della sede degli eventi, affinché siano adottate le buone pratiche
ambientali delle "Ecolo-Fêtes" nelle feste, sagre e manifestazioni,
che si svolgono in Valle d'Aosta, organizzate da enti,
associazioni, forze politiche con sede nella nostra
regione";
Appreso da La Stampa del 19 aprile 2011 che "le Pro-Loco
guardano con malcelato scetticismo all'iniziativa (le Ecolo-Fêtes).
"Per ora - dice Pericle Calgaro, presidente dell'Associazione
regionale delle Pro-Loco - è tutto fermo, probabilmente più avanti
avremo degli incontri con l'assessorato per ridiscutere la
cosa";
il sottoscritto Consigliere regionale
Interpella
l'Assessore competente per conoscere quali azioni intende
mettere in atto per continuare a promuovere iniziative sostenibili
volte alla prevenzione dei rifiuti e, nello stesso tempo,
sollecitando la comunità tutta alla tutela dell'ambiente e alla
responsabilità personale.
F.to: Rigo
Président
- La parole au Conseiller Giuseppe Cerise.
Cerise G. (ALPE)
- Circa un anno fa avevamo presentato
una mozione che impegnava il Governo regionale a promuovere
iniziative volte ad eliminare progressivamente l'utilizzo delle
stoviglie di plastica nell'attività di somministrazione di cibi e
bevande, sia nella pubblica amministrazione che nel settore
privato, mozione poi approvata all'unanimità in seguito ad alcuni
opportuni emendamenti formali. Avevamo allora espresso
apprezzamento per l'intesa raggiunta con le Pro loco che andava in
questa direzione.
Dopo quasi un anno, purtroppo, registriamo una radicale
inversione di tendenza. Da articoli apparsi recentemente sugli
organi di informazione locali, si riscontra una corale presa di
posizione delle Pro loco che mettono in discussione un'intesa che,
di fatto, non aveva mai decollato (pare per ragioni organizzative e
di costi). Personalmente credo che le ragioni vadano ricercate
anche fuori da questi aspetti, tanto per essere chiari, la volontà
di dare una svolta in questo senso.
La mozione approvata circa un anno fa prevedeva la progressiva
eliminazione delle stoviglie di plastica, soprattutto nelle
attività gestite direttamente o indirettamente dalle pubbliche
amministrazioni. Lei sarà così cortese, Assessore, da voler
informare l'Assemblea, non solo noi, di quali iniziative sono state
attivate in questo contesto da parte delle pubbliche
amministrazioni, da poter portare come esempio per sensibilizzare
il settore privato, perché non pensiamo che sia l'ente pubblico ad
aspettare la sensibilizzazione seguendo un esempio che viene da
iniziative di carattere privato. Abbiamo apprezzato l'anno scorso,
a seguito dell'approvazione di quella mozione, il titolo di un
articolo apparso su
La Stampa
, che riprendeva dichiarazioni
da lei rilasciate: "La Valle d'Aosta bandisce le stoviglie di
plastica". Oggi gradiremmo poter constatare l'esistenza tangibile
di iniziative in questa direzione; probabilmente a noi sfuggono,
lei vorrà gentilmente ragguagliarci in merito, ben felici di aver
preso un abbaglio, se così non fosse.
Apprezziamo le dichiarazioni di buona intenzione, ma ancor di
più apprezziamo i riscontri tangibili che dovrebbero seguire alle
dichiarazioni e che, nel caso specifico, a noi sono sfuggiti. Il
tempo passa e vola e i problemi sono statici, sono lì fermi.
Abbiamo l'impressione di avere una concezione diversa riguardo al
tempo: un anno è trascorso e non possiamo manco dire che siamo al
punto di partenza, perché, con la rimessa in discussione
dell'intesa, abbiamo fatto un passo indietro...questo non è che ci
rassereni sotto questo aspetto! Non vorrei che anche in questo caso
si ripetesse quanto avvenuto per l'impegno che il Consiglio le
aveva conferito riguardo al problema dell'amianto, di riferire gli
eventuali sviluppi semestralmente alla commissione...la prima volta
che lei si è presentata in commissione per riferire, dopo una
sollecitazione, è stato circa un mese fa, precisamente 26 mesi dopo
quanto disposto dall'impegnativa. Se fosse questa la tempistica per
quanto riguarda la problematica che sottoponiamo alla sua
attenzione, oggi, a poter cogliere gli sviluppi credo che non
saranno sicuramente i componenti dell'attuale Assemblea, ma si
slitterà alla prossima legislatura.
Président
- La parole au Conseiller Secrétaire Rigo.
Rigo (PD)
- Grazie Presidente.
L'Assessore lo sa bene, l'argomento ci interessa e non vogliamo,
non è mia abitudine, voler amplificare notizie di stampa. Ed allora
due sono le ragioni che ci hanno portato a presentare questa
interpellanza sull'iniziativa denominata
Ecolo-Fêtes
. La
prima, capire di più e meglio i motivi della contesa,
contestazione, contrasto venuti alla luce su
La Stampa
del
19 aprile scorso fra l'Assessore Zublena ed i Presidenti delle Pro
loco. Per cercare di essere più preciso, ci interessa conoscere
l'origine della controversia, della divergenza di opinioni intorno
al progetto ed all'organizzazione delle
Ecolo-Fêtes
.
Dall'articolo del quotidiano le parole usate dai Presidenti
(cito):
"scetticismo...poco applicabile...ci hanno proposto cose
allucinanti"
, sembrano indicare un forte disaccordo sul
decalogo messo a punto dall'Assessorato con le regole da seguire
per ottenere il riconoscimento, la possibilità cioè di presentare
la festa sotto il logo di
Ecolo-Fêtes
, ottenendo così il
relativo contributo ed i problemi organizzativi e finanziari
conseguenti, emersi successivamente all'accordo, siglato a fine
2009, dalla diretta esperienza messa in campo dai volontari delle
associazioni. Ma dalle stesse interviste si evidenzia una
contraddizione (almeno così l'abbiamo letta): da una parte, vengono
indicati i problemi sorti che rendono il progetto poco applicabile
e, dall'altra, viene comunque espressa condivisione sulla filosofia
che sta alla base del progetto stesso. Contraddizioni e difficoltà
palesate che potrebbero essere forse superate o definite con più
chiarezza, se solo ci fosse il confronto necessario fra i due
diversi protagonisti: le Pro loco e l'Assessorato regionale
dell'ambiente. Ecco perché ci hanno preoccupato le parole del
Presidente Calgaro:
"per ora è tutto fermo, probabilmente più
avanti avremo degli incontri con l'Assessorato per ridiscutere la
cosa"
. Sinceramente siamo rimasti stupiti che l'Assessore,
nella sua intervista, non abbia annunciato l'intenzione o, meglio,
la decisione di incontrare l'associazione, e abbia ribadito solo la
sua volontà di andare avanti con il progetto.
L'interpellanza ha quindi lo scopo di conoscere gli intendimenti
del Governo regionale e anche di offrire - lo dico senza malizia -
spazio all'Assessore per esplicitare meglio il suo pensiero. La
seconda ragione della presentazione dell'iniziativa consiliare è
quella di riconfermare la nostra valutazione sul progetto
Ecolo-Fêtes
, forse da perfezionare, ma valido. Una campagna
propositiva che vuole dimostrare nei fatti come sia possibile
modificare stili di vita errati, diventando coscienti dei problemi,
attuando gli accorgimenti necessari per modificarli. Si tratta di
una campagna che, attraverso il suo oggetto apparentemente
minimale, il bicchiere, il piatto, la bottiglia, promuove un
impegno serio e diffonde un messaggio importante, perché - come ha
già detto l'Assessore in più occasioni - sono i piccoli gesti
compiuti quotidianamente da tanti individui che possono fare la
differenza, trasmettendo nuovi valori, modelli e stili di vita
alternativi a quelli consumistici, espressione di ingordigia e
causa di sprechi enormi che stanno portando il nostro pianeta al
collasso ambientale. Su 546 chilogrammi per abitante di rifiuti che
produciamo all'anno in Italia, dice l'ISPRA (Istituto Superiore per
la Protezione e la Ricerca Ambientale), circa 65 chili sono
costituiti dalla plastica. Ne produciamo 240.000.000 di tonnellate
l'anno, metà delle quali impiegate per articoli "usa e getta". Si
stima che nei mari vi sia il 5 percento di tutta la plastica
prodotta dal 1950 ad oggi. Nel Mediterraneo ci sarebbero
250.000.000.000 di frammenti, pari a 500 tonnellate di rifiuti; al
largo dell'isola d'Elba, non moltissimo distante da noi, sono stati
rilevati 892.000 frammenti plastici ogni chilometro quadrato, ben
più che negli oceani, dove i pezzetti più grandi si concentrano in
grandi discariche semiaffioranti - molti dei colleghi avranno visto
in questi mesi alla televisione immagini di queste discariche - e
ne sono state individuate almeno cinque nel nostro mappamondo.
Bisogna fare qualcosa anche dalla lontana Valle d'Aosta.
Cambiare i nostri comportamenti, evitare di usare oggetti di
plastica, produrne di meno e gettarne di meno; una presa di
coscienza che può essere alimentata anche e non solo dal progetto
Ecolo-Fêtes
. Ecco perché siamo favorevoli alla
continuazione, al miglioramento del progetto e quindi siamo
preoccupati per il suo futuro, qualora questo venisse
abbandonato.
Si dà atto che, dalle ore 15,59 presiede il Vicepresidente
André Lanièce.
Presidente
- La parola all'Assessore al territorio e
ambiente, Zublena Manuela.
Zublena (UV)
- Grazie Presidente. Innanzitutto vorrei che
ci si accordasse sul tipo di rifiuto di cui occuparci, parliamo di
stoviglie di plastica, quindi tralascerei l'accenno all'amianto di
cui abbiamo appena parlato in commissione.
Circa l'articolo a cui fate riferimento, è vero che i
giornalisti si muovono secondo proprie logiche, quindi quando mi
hanno telefonato e mi hanno chiesto se si riproponeva l'iniziativa,
ho risposto a quella domanda. Non ho potuto fare altre
dichiarazioni, e allora approfitto di questa occasione per
completare l'argomento, visto che me ne viene data l'opportunità.
Sicuramente questa iniziativa, di cui confermiamo la validità, e
che è una delle numerose attività che abbiamo promosso ed avviato
con l'obiettivo di ridurre i rifiuti, è stata attuata facendo
riferimento al direttivo dell'Associazione delle Pro loco, i cui
contatti vengono tenuti con il Presidente. Che l'iniziativa sia
stata riscontrata dalle singole Pro loco in modo diverso, con
maggiore o minore scetticismo o entusiasmo, questo sta nelle cose,
perché si tratta di un nuovo modo di organizzare una festa, il
quale, nell'immediato, potrebbe non essere bene accolto. In realtà
noi abbiamo un riscontro diverso, quello che viene comunicato
dall'associazione, che è, al contrario, di un'accoglienza molto
positiva; devo sottolineare che l'associazione Pro loco è sempre
stata molto attiva nel promuovere le buone pratiche per favorire
una gestione più sostenibile delle feste, quindi porre la giusta
attenzione non solo per utilizzare stoviglie alternative a quelle
di plastica, ma anche per compiere tutte le azioni di corretta
separazione dei vari rifiuti prodotti durante le feste.
Naturalmente riprenderemo la collaborazione con le Pro loco non
appena riprenderemo anche queste iniziative e voglio rassicurare
sul fatto che Ecole Fête verrà riproposta; noi l'abbiamo infatti
ricompresa, cosa che ho detto anche al giornalista che mi aveva
intervistato, nel piano triennale di azioni di riduzione dei
rifiuti, che si realizzerà nel 2011-2013. Per l'ideazione e la
realizzazione di questo piano abbiamo avviato una gara, con
pubblicazione del bando a fine 2010, approvato con delibera di
Giunta del 26 novembre 2010.
Preciso che la volontà di avviare un piano organico di azioni
per la riduzione dei rifiuti, in modo da essere più incisivi ed
efficaci nella prevenzione della produzione dei rifiuti, è stata
espressa da questo Consiglio nella decisione del 24 marzo 2010, in
cui, oltre ad approvare il sistema per il trattamento finale dei
rifiuti, è stata anche approvata la realizzazione del piano dei
rifiuti. Cito la delibera, che portava la volontà di confermare
l'opportunità di avviare un piano di azioni volte alla riduzione e
prevenzione nella produzione di rifiuti, confermare la necessità
che siano potenziate le attività finalizzate a perseguire livelli
importanti di raccolta differenziata, perseguire azioni di
informazione e sensibilizzazione dell'utenza. Noi, a questo,
abbiamo dato attuazione. Per quanto riguarda la procedura di gara,
ad oggi si è conclusa la fase di presentazione delle offerte e, non
appena verrà effettuato il perfezionamento dell'aggiudicazione del
servizio, saremo in grado di comunicare modalità, tempi e contenuti
per riproporre questa che è una delle numerose iniziative che fanno
parte del piano.
Per quanto riguarda in generale l'impegno nell'intervenire per
ridurre questo tipo di rifiuto anche in altre occasioni, da parte
dell'Amministrazione regionale c'è una sempre maggiore attenzione
nel richiedere alle società di
catering
l'adozione di
stoviglie alternative a quella di plastica, cosa che abbiamo potuto
direttamente constatare nell'ultima Festa del Primo Maggio. Quindi
mi sembra di poter dire che, al di là forse di qualcuno che ha
ancora difficoltà ad avvicinarsi ad un modo nuovo di gestire le
feste che comporta qualche maggiore onere, ci sia una sempre
maggiore diffusione di una cultura che induce alla diffusione di
queste buone pratiche per la riduzione dei rifiuti.
Presidente
- La parola al Consigliere Giuseppe
Cerise.
Cerise G. (ALPE)
- Ringrazio l'Assessore per le sue
risposte o non risposte...dipende dall'interpretazione che uno
vuole dare. Credo che sicuramente a lei non fa difetto
l'intelligenza, dunque sarà la prima ad essere convinta di non
averci affatto convinti.
Lei si è fermata a fare delle considerazioni per quanto riguarda
il discorso delle Pro loco; io vorrei riportarla indietro di un
anno circa, quando quest'Assemblea ha approvato all'unanimità una
mozione con cui prevedeva di attivare delle iniziative volte a
contenere o ad andare progressivamente ad eliminare le stoviglie di
plastica nelle attività dirette o indirette della pubblica
amministrazione e anche delle Pro loco. Quel "qualcosa" che è stato
fatto mi sarebbe piaciuto...la domanda gliel'ho fatta specifica e
chiara: quali iniziative nel settore pubblico sono state messe in
atto per ridurre la tazzina di plastica del caffè...ad esempio, nei
due bar dei due ospedali sono ancora regolarmente in plastica, come
pure il piattino con il quale viene servito...ecco, siamo rimasti
di fatto alla situazione dello scorso anno. Niente è stato fatto
nelle mense collettive; lei mi porti un esempio concreto dove è
stato fatto qualcosa! È un po' quanto è venuto fuori dalla riunione
che ha avuto con l'Associazione delle Pro loco: si parlava dei
costi e anche degli aspetti organizzativi, ma soprattutto del
maggior costo che comportano le stoviglie biodegradabili rispetto a
quelle in plastica. Credo che quando uno si avvicina - torno se
vuole agli argomenti che ha toccato lei - alle feste organizzate
dalle Pro loco, ma anche da altri organismi...insomma, quei 50
centesimi che può costare in più il set fra piatto, bicchiere,
eccetera, in materiale biodegradabile, che ha una sua compattezza
ed una sua robustezza, in luogo di quella plastica che scivola fra
le mani come un'anguilla...credo che tutti spenderebbero volentieri
50 centesimi in più! È la stessa cosa del vino locale: fino a dieci
anni fa le Pro loco non lo commercializzavano, perché il vino
locale costava; poi lo hanno provato e hanno visto che nessuno
voleva il Dolcetto o la Barbera, perché andavano in voga le
bottiglie di Torrette.
Credo che sia una competenza sua condurre le politiche
ambientali in questa Regione; mi pare che lei, invece, vada a
rimorchio di scelte o di sensazioni che sono espresse ad altri
livelli! Le abbiamo sempre riconosciuto l'attenuante, in quanto il
suo Assessorato non è mai stato gratificato da grandi disponibilità
economiche; di conseguenza, le abbiamo sempre riconosciuto queste
attenuanti, ma qui non stiamo parlando di scelte che comportano dei
grandi investimenti, qui bastano degli indirizzi chiari e concreti
e, se vuole, anche coraggiosi.
Noi sicuramente siamo molto perplessi di come è stata condotta
questa problematica. Lei si è riferita al discorso dell'amianto: è
vero, l'amianto non c'entra niente, e infatti non sono entrato nel
merito del discorso dell'amianto; ho solo voluto citare, come
esempio, che se la tempistica dei 26 mesi sarà quella che è stata
utilizzata per riferire semestralmente, quest'Assemblea non vedrà
alcun riscontro in merito al discorso delle stoviglie di plastica!
Siamo in attesa; speriamo, come sempre, in una coraggiosa
inversione di tendenza da parte sua.
Presidente
- La parola al Consigliere Segretario
Rigo.
Rigo (PD)
- Grazie Presidente. Brevissimamente, perché il
collega ha già fatto presente alcune considerazioni.
Ci attendevamo dall'Assessore risposte chiare; una è venuta, ed
è quella di una riconfermata volontà di seguire una strada: quella
che dobbiamo perseguire è una riduzione sensibile dei rifiuti
prodotti, in particolare quelli di plastica. Invece, rispetto al
progetto
Ecolo-Fête
s, ci rimanda alla gara d'appalto, alle
indicazioni che da lì potranno nascere. Sicuramente questo è vero,
ma io credo che cambiamenti culturali e stili di vita come in
questo caso devono essere accompagnati, sollecitati da una forte
volontà politica - mi sembra che questa ci sia da parte sua, non so
però se è da sola nella sua Giunta -, da una convinta capacità di
dialogo con i diversi attori e, ovviamente, da risorse finanziarie,
come ha detto prima il collega Cerise. Cambiamenti culturali anche
nell'organizzazione delle feste, lo dico per esperienza diretta,
per aver vissuto negli anni '70 e '80 i cambiamenti della Festa
dell'Unità con i forni, lo scaldavivande...la modifica dei menù, ha
comportato difficoltà per ragioni organizzative: si faceva sempre -
si diceva - perché cambiare così, quindi le novità comportano dei
sacrifici.
Ripensare al tuo modello di organizzazione, studiarne uno nuovo,
non sempre è facile; proprio per questa ragione, assieme ad una
forte volontà politica, ci deve essere il dialogo costante e le
risorse finanziarie. Credo che questi siano i due elementi
indispensabili perché questo progetto interessante possa, non dico
continuare, perché è da tutti auspicato, ma alimentare altre
iniziative collaterali, investendo gli altri uffici del comparto
pubblico, e non solo rispetto alla distribuzione delle bevande e
degli alimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK