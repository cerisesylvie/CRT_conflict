Consiglio Regionale della Valle d'Aosta - Oggetto del Consiglio n. 2051 del 21 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2051 del 21 aprile 2016 - Resoconto
OGGETTO N. 2051/XIV - Reiezione di mozione: "Sospensione
della DGR n. 278/2016 di individuazione delle eccedenze di
controllori presso la Casa da gioco".
Viérin M. (Presidente)
- Punto 47 all'ordine del giorno,
la parola al collega Bertschy.
Bertschy (UVP) -
Come annunciato nell'ultima Commissione,
insieme al gruppo di ALPE, torniamo su questa delibera per
sottolineare come il risultato del lavoro fatto dai nostri
dirigenti non sia credibile. Il decreto n. 165/2001 prevede,
soprattutto in questa fase di crisi, una serie di procedimenti per
individuare una riorganizzazione del personale, attraverso degli
strumenti e delle direttive che danno modo di individuare le sacche
di inefficienza, i problemi organizzativi e di far sì che la
macchina pubblica possa, in un momento di contrazione delle risorse
e di minori possibilità di assunzione, continuare ad essere
efficiente.
Questo lavoro dimostra che invece non c'è una valutazione
complessiva dei problemi, probabilmente si è individuata una
situazione particolare - e in Commissione due volte l'abbiamo detto
-  è stato individuato ben bene un problema in un servizio, la
quantità numerica è stata definita a peso, ma ci si è dimenticati
di guardare nel complesso la pianta organica. Avremo modo di
tornarci, tanto non credo che questa vicenda in termini politici si
concluderà qui.
Qui abbiamo un bilancio che negli ultimi sei anni si è asciugato
in maniera importante e il problema del bilancio sono le eccedenze
del personale al casinò di Saint-Vincent. L'organizzazione della
nostra macchina pubblica sarà subito più efficiente grazie alla
riconversione di dodici controllori regionali, undici perché uno è
andato in pensione, e rimetteremo a nuovo le nostre strutture
pubbliche.
Tra gli assessorati, quello dell'agricoltura ha 70 milioni di
euro in meno rispetto a bilanci di cinque o sei anni fa. In
quell'assessorato mi sono divertito a fare qualche schemino. Se
andiamo a vedere, più o meno siamo nella stessa situazione di
prima, ma soprattutto per quello che riguarda i dirigenti, la
presenza è sempre importante. Ben venga, averne di dirigenti a
disposizione. Mettiamoli però dove si può sfruttare la loro
competenza e dove si è efficienti.
Io non voglio fare una difesa dei controllori regionali in senso
stretto, però a nome del gruppo dico che o queste cose o si fanno
con serietà e si va fino in fondo a controllare cosa sta succedendo
nella macchina dell'amministrazione pubblica - anche in assessorati
come quelli del territorio e dell'ambiente, dove sappiamo che
minori risorse comportano minori investimenti e comportano minori
processi di lavoro - o mi dà l'impressione che il principio
dell'uniformità e della trasparenza venga meno.
Lo dico perché questa cosa ha dato fastidio, e lo dico in
tranquillità, però con un po'di
amertume
, noi abbiamo
sentito in Commissione i dirigenti rimpallarsi la responsabilità
dell'individuazione di queste eccedenze. Non abbiamo capito, tra il
coordinatore del personale, il coordinatore di dipartimento e la
sentinella dell'Amministrazione, il dirigente che è al casinò, chi
abbia deciso che erano dodici piuttosto che diciotto, piuttosto che
nessuno. Non l'abbiamo capito. Ma c'è tanto di verbale, quindi, su
precisa domanda, non siamo riusciti a capire quella famosa
letterina in cui si dice "con la quale viene richiesto ai dirigenti
responsabili del coordinamento di strutture organizzative
sottordinate di procedere con una verifica della valutazione del
personale e alla ricognizione di eventuali situazioni di
eccedenza". É l'ultima delibera, questa.
Sinceramente fosse stata la prima, ci sarebbe stata almeno una
valutazione di merito. Dite: nel 2005 facevamo 142 milioni di
fatturato, oggi ne facciamo 65, la pianta organica era di
quarantaquattro, è rimasta ancora di quaranta. Ci sono degli
elementi oggettivi sui quali si può anche dare ragione. Peccato che
questi dati possono essere riportati per qualsiasi struttura della
Regione. E la pretenderemo per qualsiasi struttura della Regione.
Dove mancano i milioni di euro, chiederemo di verificare se ci
siano o non ci siano queste eccedenze. Milionate di euro.
Sicuramente l'efficienza del servizio di controllo non è oggetto
della nostra discussione, però quello era un servizio specialistico
dell'Amministrazione regionale dove per anni si è fatta formazione,
e queste persone oggi vengono prese - al di là degli aspetti
economici, non è materia sindacale, però forse una piccola
attenzione, anche questa, avrebbe dovuto essere fatta - e vengono
riportate qua per essere reinserite nell'organico dopo aver fatto
vent'anni i controllori al tavolo da gioco.
Cosa c'è di efficiente in questa manovra? Per andare a ricoprire
posti da amministratore contabile, geometra, assistente tecnico. Ci
vorrà un lavoro enorme, a nostro avviso, per fare tutto questo. Se
le telecamere saranno sufficienti per sostituire dodici persone lo
vedremo nel tempo.
Speriamo di vedere ancora crescere il fatturato della casa da
gioco. Ci saranno da assumere anche decisioni. Non credo che in
assoluto si parlerà di gestione pubblica per i prossimi anni.
Magari verranno fuori possibilità di ritornare a una gestione
privata. Noi avremmo nel frattempo comunque perso un servizio che
magari andava riorganizzato, ripensato, ma che oggi non c'è più. E
perché? Perché non ci sono più tavoli da gioco sufficienti. Peccato
che abbiamo investito un sacco di soldi per far tornare efficiente
la casa da gioco, tutti vogliamo andare in quella direzione, e
speriamo che ci siano di nuovo tanti tavoli da gioco che
funzionino.
Noi vi chiediamo di sospendere attraverso questa mozione il
lavoro fatto, perché nella sua fase di partenza non è stato un
lavoro corretto e le audizioni in Commissione lo hanno dimostrato.
Noi non abbiamo capito se si tratti di una riorganizzazione
legittima, nel qual caso si sarebbe dovuto parlare di
riorganizzazione in fase di partenze e non di eccedenze, o se si
tratti invece di una valutazione di un valore ottimale. Eccedenza
vuol dire che c'è un valore ottimale e qualcosa eccede, qual è il
valore ottimale per i nostri dirigenti? Ventotto, ventisette e
quattro persone in servizio? Allora andava fatto in quei termini e
ci dovevano essere i documenti per discuterne. Noi non li abbiamo
trovati, li abbiamo chiesti e non ci sono state date risposte.
Speriamo che in questa fase, al di là di come finirà questa
vicenda, tutti si immaginino di fare d'ora in avanti un servizio
puntuale di ricognizione, perché su 2.900 dipendenti regionali, se
contiamo tutti, hanno riscontrato come eccedenze dodici controllori
e un usciere. Se la popolazione valdostana, con un bilancio così
dimagrito, crede che le eccedenze siano dodici controllori e un
usciere, andiamolo a raccontare.
Si tratta di ripensare il nostro sistema. Abbiamo comuni che
sono talmente gravati di pratiche, che avrebbero forse bisogno di
qualche figura in più. Abbiamo assessorati che stanno crescendo,
dove ci è stato richiesto di fare delle valutazioni e assessorati
dove invece è diminuito il numero delle pratiche e, più o meno, le
cose sono rimaste come prima.
Ripeto, la tabellina è qua, se volete poi la leggiamo insieme,
non è un problema. Se si è individuata questa come criticità, è
stata risolta, d'ora in avanti non abbiamo più problemi, non ci
sono più eccedenze nella pianta organica della Regione. A nostro
avviso, non è il sistema di procedere ed è un peccato che si tolga
non un geometra ai lavori pubblici per metterlo all'agricoltura, ma
dodici controllori per metterli in un altro posto quando al Casinò
girano 65 milioni di euro, ci sono mance che hanno natura
tributaria e, inoltre, avendo da gestire i clienti della casa da
gioco, ci sono non tutte le perfezioni del caso.
Quindi assessore, anche lei era in audizione con noi, ha sentito
i dirigenti, le chiediamo di valutare ancora quello che sta
succedendo e soprattutto l'ordine di grandezza del taglio che state
facendo.
Presidente -
La parola al collega Chatrian.
Chatrian (ALPE) -
Bertschy ha già ben illustrato questa
nostra mozione. L'assessore si ricorda che in Commissione c'era un
clima bizzarro. E non era solo bizzarro il clima, ma praticamente
dal punto di vista amministrativo nessuno era il padre di questa
scelta, perché all'interno di questa delibera c'è scritto qualcosa
di grande, c'è scritto che ci sono dodici esuberi.
Noi ci chiediamo, stiamo parlando di dipendenti pubblici, se
avete fatto un'analisi di tutto il comparto prima di andare ad
approvare un atto comunque così importante. Questa è una parte
importante. O forse meno importante? Comunque la forma diventa
sostanza.
Faccio un passo indietro e ricordo che al dirigente, che è
prossimo alla pensione, è stato chiesto se con la riduzione di
personale sia garantita la stessa qualità di controllo. La risposta
è stata negativa. Quindi il cuore di questa mozione si ferma lì.
Lei Assessore sicuramente conosce bene la questione, io mi chiedo
perché quando la casa da gioco era gestita da un privato, questi
avesse un proprio servizio di controllo parallelo a quello
regionale, c'era sicuramente un motivo. C'è tuttora un motivo. La
ratio
di tutto questo qual è? Il risparmio di 500 euro su
ogni singolo esubero? Mi pongo proprio questa domanda. Avete deciso
di abbassare il controllo all'interno della casa da gioco? Ci sono
cose che noi non sappiamo, possiamo conoscerle? Noi l'abbiamo
chiesto anche in Commissione.
Abbiamo chiesto ai dirigenti che comunque hanno redatto questa
delibera: "perché non avete affrontato tutto il comparto della
pubblica amministrazione? quantomeno della Regione".
Nelle prossime due mozioni parleremo di agricoltura, dove
avremmo bisogno di alti dirigenti per non perdere le grandi risorse
a livello europeo, abbiamo bisogno di persone autorevoli che
possano chiudere dei cerchi che non si stanno chiudendo. Non è un
discorso sui numeri, non è un discorso sulle quantità, ma è un
discorso sulle qualità, perché dal nostro punto di vista ci deve
essere un indirizzo di natura politica. Da una parte
l'Amministrazione, dall'altra parte i
desiderata
della
politica.
Assessore Perron, è lei che ha voluto dal punto di vista
politico far scrivere nero su bianco i dodici esuberi? Questa è la
domanda che vi poniamo.
Perché non ha avuto la voglia, la forza di obbligare tutta
l'Amministrazione regionale, a quel punto, a mettere nero su bianco
gli esuberi che ci sono all'interno dell'Amministrazione regionale?
Perché altrimenti non capiamo.
O, invece, a monte c'è l'obiettivo di ridurre violentemente il
controllo all'interno della casa da gioco.
Des deux l'une
,
probabilmente.
Prima di andare oltre, anche perché immagino che qualche
riflessione come Governo ve la siate fatta in questi giorni,
gradiremmo capire la
ratio
, perché la risposta dei dirigenti
è praticamente una scelta tutta politica, di amministrativo c'è
nulla. In Commissione, il dirigente della casa da gioco ci ha detto
che gli è stato chiesto se fosse possibile fare lo stesso lavoro
con dodici o sedici persone in meno. Sì, però si abbassa la qualità
del servizio, ha risposto. Allora da dove arriva questa scelta? E
soprattutto, perché?
Ascolteremo in maniera attenta le sue controdeduzioni o comunque
la spiegazione delle scelte compiute in questi mesi.
Presidente -
Non ci sono altri interventi, discussione
generale chiusa. Per la replica, la parola all'assessore
Perron.
Perron (UV) -
Stavo rileggendo l'impegnativa della
mozione, la quale dice "di precisa indicazione politica di
riduzione delle risorse". Io voglio rievocare qui, poi non sto a
riprendere tutti i ragionamenti che abbiamo cercato di fare in modo
puntuale in Commissione, quale è stato l'approccio nei confronti di
questa materia. L'approccio è stato quello di immaginare un atto di
responsabilità di chi si trova ad amministrare una macchina che
deve fare i conti con un sistema che non può essere più quello di
prima. Lo diciamo al bilancio, lo diciamo tutte le volte e a volte
quando amministriamo, ci si trova a dover fare i conti con delle
scelte che devono andare in questa direzione, immaginando di dover
necessariamente rivedere un sistema, rispetto a come era stato
concepito e costruito, tenendo conto delle cose che cambiano.
Abbiamo provato a descriverlo molto bene in Commissione, lo abbiamo
dettagliato; oggi ci troviamo nella constatazione obbligata che
siamo passati dal 2005 all'interno della casa da gioco, vado per
quinquenni, ad avere introiti e relativi volumi di gioco, con tutto
ciò che transita anche sulla materia di controllo, dai 120 milioni
di euro del 2005 ai 98 nel 2010 ai 64 nel 2015. Nel 2005, circa 700
mila ingressi, 610 mila nel 2010, 490 mila nel 2015.Questo è il
dato di partenza.
Alla luce di questa fotografia, al di là di quello che è stato
detto in Commissione, l'Amministrazione regionale - e c'è un
provvedimento molto chiaro del dirigente, che lo conferma - molto
semplicemente, senza la volontà di colpire nessuno, ha avuto e ha
l'intenzione di procedere alla riorganizzazione operativa di questo
sistema e ha constatato che in quel settore esiste un esubero. In
modo molto onesto e molto serio, a fronte di una drastica riduzione
dei volumi delle presenze e quindi dell'attività, esiste
oggettivamente un numero di controllori che è sovrastimato.
Abbiamo quindi operato una contrattazione anche con le parti,
con il mondo sindacale. Voglio ricordare che dalla prima audizione,
in Commissione si sono tenuti dieci incontri con i sindacati, dove
si è tentato di immaginare un percorso condiviso per stabilire che,
se ci sono delle risorse in esubero, attraverso un confronto
definito con criteri condivisi, vengano collocate da un'altra
parte.
Tutto questo avviene -
e tengo a essere chiaro su questo
punto - immaginando una riorganizzazione del sistema del controllo
che ho cercato di spiegare in dettaglio in Commissione, qui non
voglio entrare nel dettaglio ma lo rievoco a grandi linee: viene
mantenuta la turnazione sui sei servizi come è attualmente, quindi
viene garantita, senza se e senza ma, la presenza dei controllori,
almeno quattro per turno. Se volete rievoco in dettaglio quelli che
sono previsti al mattino, al pomeriggio, il serale, la notte e i
feriali; quelli che sono previsti il serale, la notte del venerdì,
sabato e i prefestivi, con i relativi numeri. Quindi il servizio
viene certamente rivisto, viene riorganizzato ma non vengono meno i
controlli che l'Amministrazione fa all'interno del Casinò, perché
credo che si possa dire la verità affermando che quando si immagina
la rivisitazione di un servizio, questo possa avvenire senza
pregiudicarne validità, senza pregiudicarne il funzionamento, senza
immaginare una lesione di quella che è l'efficacia, la funzionalità
e l'efficienza di un servizio che esiste e che viene mantenuto.
Viene garantito il controllo in sala giochi, viene integrato con la
presenza delle telecamere tramite l'accesso al sistema audio/video.
Non dettaglio tutti i percorsi che sono stati evocati in
Commissione. Quindi i ventinove controllori che noi immaginiamo
rimangano e che, a nostro modo di vedere, sono assolutamente
sufficienti, verranno indirizzati innanzitutto ad assicurare con la
loro presenza tutte le operazioni di certificazione degli introiti,
la rilevazione dei biglietti, i gettoni, i
ticket
,
l'elaborazione dei
report
di verifica dei giochi elettronici
per giungere, cosa che verrà assolutamente garantita, alla chiusura
contabile della giornata di gioco.
Abbiamo individuato un percorso, immaginando di non andare a
penalizzare nessuno, semplicemente constatando che era un atto di
serietà. É un atto di serietà pensare di mettere mano a quel
settore, dove ci sono dei dipendenti che non perderanno certamente
il loro posto di lavoro, ma che verranno riavviati a un'altra
funzione all'interno dell'Amministrazione regionale. Credo che
nella vita professionale e lavorativa di una persona, non sia uno
scandalo ipotizzare un percorso diverso, a volte ci sono percorsi
di crescita, a volte ci sono percorsi di riassegnazione a funzioni
diverse, credo che questo vada accettato come un fatto normale. A
volte può far piacere, a volte no. Noi ci siamo trovati, con senso
di responsabilità e di serietà, a dover fare un ragionamento in
questo settore, che è già avvenuto in passato. Io voglio
ricordarlo, perché non è la prima volta che si interviene in questo
ambito. All'interno del reparto "controllo" un tempo c'erano undici
ottavi livello, adesso ce ne sono due. Perché ce n'erano undici?
Perché il volume dei giochi e delle presenze era diverso. C'era un
ispettore alle manifestazioni, che non esiste più per tutti i
motivi che ho rievocato. C'erano due vice, c'era un dirigente e poi
due vice. Nel tempo, i due vice sono stati eliminati perché è
sufficiente un dirigente, che c'è. Questo è un passaggio, che credo
debba avvenire senza traumi, all'interno di un processo periodico
che è avvenuto nel tempo e che ha portato ad una rivisitazione di
questo sistema.
Quindi con la volontà di non penalizzare nessuno, assumendoci
delle responsabilità, in questo senso abbiamo immaginato un
percorso, intendiamo portarlo avanti, perché ci pare un'assunzione
di responsabilità, perché questo tema è sul tappeto della
discussione da tantissimi anni e credo che sia un atto di
responsabilità portarlo avanti. Noi quindi non riscontriamo le
ragioni per procedere alla sospensione di questa delibera, non
accetteremo l'impegnativa che ci viene chiesta e su questo testo ci
asterremo.
Presidente -
La parola al presidente della Regione.
Rollandin (UV) -
A integrazione di quello che è già stato
detto, in maniera esaustiva, sul tema dei controllori, sul come e
perché sia avvenuta questa riduzione, mi sembra di aver capito ci
sia stato chiesto perché non si proceda con gli stessi criteri su
tutta l'Amministrazione.
Vorrei dire, numeri alla mano, che dal 2008 al 2014 siamo
passati da 2.871 dipendenti a 2.693, con una riduzione dei
dirigenti da 143 a 118. Anche quest'anno verificheremo se ci sono
le condizioni per utilizzare gli strumenti che sono collegati con
eventuali esuberi. In più, come avete visto, in ogni Finanziaria,
noi sostituiamo un dipendente su dieci. Su dieci che vanno in
pensione, ne sostituiamo uno. Quelle misure vengono adottate
proprio tenendo conto della considerazione di carattere generale
che abbiamo fatto.
Quindi questo non è un atto a sé stante, anomalo e fuori dal
contesto. É un atto che si inserisce pienamente nella logica di
tenere conto di un'evoluzione che il collega Perron ha appena
illustrato. Per dire che nell'Amministrazione questo procedimento è
in corso e lo si sta attuando.
Presidente -
La parola al collega Bertschy, per
dichiarazione di voto.
Bertschy (UVP) -
Ero sicuro, Presidente, che sarebbe
intervenuto, perché la dinamica che ho toccato è una dinamica
generale. É corretto il suo intervento. Quello che volevamo
evidenziare, era proprio la serietà con la quale bisognerà
continuare a procedere d'ora in avanti, perché lei ha annunciato
due numeri che, oltre a essere veri, anche perché non avrebbe senso
non dirli, sono numeri riferiti al fatto che si sta asciugando la
pianta organica della Regione, perché non stiamo riassumendo,
perché abbiamo dei blocchi, come tutte le amministrazioni
pubbliche.
2800 e 2600... ci sono dei numeri anche diversi. Io non mi sto
riferendo a questo, io mi sto riferendo al fatto che nei numeri
attuali, una volta all'anno la delibera che viene fatta in seguito
a un atto ricognitivo richiesto ai dirigenti, deve dichiarare le
eccedenze di personale all'interno delle strutture. Non sto
affermando che non si stia operando correttamente per ridurre la
pianta organica della Regione. Dove riscontrate, si dichiarano le
eccedenze, avendo sempre come riferimento la qualità ottimale dei
vari servizi. Quindi tutti i dirigenti della Regione - salvo il
dirigente degli affari europei, mi pare, che ha trovato un usciere
in più, e il dirigente della casa da gioco che ha rilevato che ci
sono dodici controllori in eccedenza - dicono che nelle nostre
strutture tutto marcia in maniera perfetta e tutti alla fine della
giornata sono soddisfatti di avere dato tutto il loro tempo,
energie e lavoro all'amministrazione pubblica.
Questo dice questa delibera. Io non sto mettendo in discussione
che non si stia riducendo la pianta organica. Lo dico anche per i
dipendenti che troviamo in giro, c'è gente che avrebbe voglia di
tornare ad essere operativa, avere più cose da fare, essere
efficiente. Qui non sto facendo la classifica dei bravi e dei
cattivi. Sto dicendo che è la natura delle cose che porta a vedere
che ci sono posti dove probabilmente ci si può di nuovo rimboccare
le maniche o magari andare a operare da un'altra parte, dove è più
utile. Non vorrei che ci fosse una difesa corporativa di chi deve
salvare certe strutture, perché le cose poi sono collegate. Io non
mi riferivo a quello. Intanto i numeri che avete indicato
sull'ultima delibera, quella dove si definisce quali sono i posti
dove riassegnare le eccedenze del casinò, io vi dico solo i numeri
che sono scritti, indica 138 dirigenti e oggi siamo a 126. Questa
delibera indica questo. C'è scritto 126, poi se il dato è giusto o
sbagliato, non sono 118. Io leggo l'articolo 9, "ai sensi della
legge, pianta organica di cui 138 di cui 126 con qualifica da
dirigente. 2.039 unità di personale". Però non è quello il
problema. Il problema è essere seri su questi atti, perché hanno
una loro valenza.
Ai nostri dirigenti chiediamo questo. Non è un dettaglio, noi
chiediamo di essere seri su questi atti, perché è importante anche
dare soddisfazione all'Amministrazione. L'abbiamo detto prima, il
senso di riorganizzare la macchina amministrativa è quello di
renderla efficiente, e per voi che governate è ancora più
difficile, perché avete meno risorse e avete bisogno di una
struttura più efficiente. Per noi che controlliamo è interesse che
le cose siano fatte con criterio, per la popolazione ancora di più.
Quindi dietro questi numeri, dietro questi malloppi ci sono delle
scelte che devono essere serie e che hanno delle conseguenze e
delle ricadute.
In un'amministrazione privata, secondo lei, chi è stato per
vent'anni un carrozziere, viene messo a fare il panettiere? No! Qui
abbiamo gente che ha imparato un lavoro efficiente e ha fatto un
servizio efficiente fino adesso, che viene spostata e ci vorrà un
sacco di tempo per riformare certe persone che sono là dentro da un
sacco di anni. Tutto si può fare, ma si può fare se non ci sono
altre persone da spostare. Siamo convinti che non ci siano altre
persone da spostare? Sappiamo che fermiamo una graduatoria con
questo spostamento. Sì, per ora i dodici posti vanno a fermare la
graduatoria dei C2... Io ho informazioni diverse. Se sbaglio, mi
correggerete. Io ho informazioni per cui la graduatoria dei C2 si
ferma, fino a quando non verranno ricollocate queste dodici
persone, tanto per dire. Gente che aveva fatto anche un concorso
interno. Quindi è un atto che se siete convinti, l'avete detto, lo
portate avanti e lo portate fino al fondo. A noi non ha convinto.
L'abbiamo detto in tre discussioni di Consiglio, basta, finisce
qua. Speriamo che sia stata una segnalazione utile per fare ancora
meglio d'ora in avanti questi atti ricognitori da parte dei
dirigenti, non da parte della Giunta.
Vi chiediamo che sia una valutazione seria, perché magari
abbiamo posti dove c'è da crescere, da investire e altri posti dove
si può fare meglio. Poi visto che ne rimangono ventinove, decidete
per quale quota parte ritornerà in Regione il dirigente che rimane
là. Il dirigente che rimane là, ne ha undici in meno, erano
quarantaquattro, quattro sono andati in pensione, undici rientrano,
per cui il dirigente che rimane al Casinò, che probabilmente avrà
meno servizi da controllare, per una parte del suo orario potrebbe
lavorare in Regione.
Presidente -
La parola al collega Chatrian.
Chatrian (ALPE) -
Abbiamo affrontato questa mozione
avendo, negli ultimi sei anni, partecipato al dibattito in
Consiglio sulle Finanziarie, quindi sappiamo cosa è stato fatto. Si
cerca sempre di fare un po'meglio, di stimolare un po'la situazione
ed essere utili a capire qual è stata da parte vostra la scelta, la
filosofia da mettere in campo. Nel momento in cui si confeziona una
delibera, prima ci sono incontri, dibattiti, forse anche violenti,
all'interno della Giunta, perché è giusto così, perché ci sono
delle scelte a monte. Il presidente ci ha dato tre ordini di
grandezza, che in parte conoscevamo, ma ha messo i paletti per
dire: questo è quello che abbiamo fatto. Poi si può fare meglio,
sicuramente. Sappiamo che tutto è cambiato.
La nostra non è solo perplessità, ci sembra che ogni tanto ci
siano delle zone che non si possono toccare all'interno
dell'Amministrazione, voi le conoscete meglio di noi: "lì c'è poco
da fare, ma non si tocca; lì c'è tanto da fare, ma non si mettono
delle persone in più". Poi ne parleremo dopo, sugli affari europei,
sul discorso del PSR 2014/20, parleremo anche dei riordini. E ci
sono degli spazi o comunque delle strutture o delle mini strutture
dove viene da domandare: "cosa si sta facendo?". Questo era un po'
lo stimolo di questa iniziativa.
Poi, vi è un altro passaggio comunque importante, e quella è
un'alta preoccupazione, perché nulla c'entra secondo noi. Mi è
piaciuto il ragionamento che ha fatto il collega Perron, - anche
lui ha fatto uno spaccato del 2005, 2010, 2015 -, questa volta si
ragiona al contrario, quasi come dire: "prima si incassava 120,
siamo passati a 98, adesso siamo andati a 60, per gli ingressi
eravamo a 700 siamo andati a 600, adesso siamo a 490", si sta
facendo il ragionamento al contrario per sostenere la scelta che
avete messo in campo.
Con tutti i soldi che sono stati investiti, dal punto di vista
del rilancio, pensavo che, all'interno delle vostre previsioni e
proiezioni, simulazione, ci fosse la prospettiva di invertire la
rotta, sia sugli ingressi sia sugli introiti della casa da gioco.
Mi dispiace che oggi l'assessore ci faccia solo la parte negativa,
perché immaginavo per il 2016, 2017 e 2018 di riparlare di 70/80/90
milioni e di 600/700 mila ingressi. Questo è un ragionamento che
posso fare a voce alta.
Io dico, prima di smantellare un servizio, un'azione che
comunque va ad abbassare un pelino la qualità, portiamo il
dibattito sul discorso delle telecamere, su quello l'assessore non
ci ha convinti fino in fondo.
Comunque per il prosieguo, nel momento in cui si va a mettere in
discussione il ruolo del personale - il nostro non è un discorso
corporativo di andare a sostenere delle situazioni cristallizzate
-, nel momento in cui comunque si decide di invertire le scelte, da
una parte su quella che è stata una professionalità e dall'altra
invece sul controllo, il suo all'interno, siamo certi che le
telecamere garantiscano stessi servizi e la stessa qualità degli
addetti? Io lascio un punto di domanda, lascio comunque la
questione aperta.
Sul resto, se possiamo essere utili, nei prossimi mesi e nei
prossimi due anni, comunque ci sono delle zone, delle strutture
dell'amministrazione dove c'è spazio per ampiamente migliorare ed
eventualmente trovare delle soluzioni alternative, in altre dove
magari c'è la necessità di potenziare.
Presidente - Non ci sono altre richieste, possiamo procedere con
la votazione.
Presenti:    34
Votanti:     14
Favorevoli:14
Astenuti:    20 (Si sono astenuti i colleghi:
Baccega, Bianchi, Borrello, Donzel, Farcoz, Follien, Fosson,
Guichardaz, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Viérin
M.).
Il Consiglio non approva, la parola al collega Marquis.
Marquis (SA) -
Chiedo una sospensione per una riunione di
maggioranza.
Presidente -
Sospensione concessa.
La seduta è sospesa alle ore 11.32 e riprende alle ore
11.51
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK