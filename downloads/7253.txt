Consiglio Regionale della Valle d'Aosta - Oggetto del Consiglio n. 1756 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1756 del 15 gennaio 1986 - Resoconto
OGGETTO N. 1756/VIII - PROBLEMI CONCERNENTI I CONSORZI
CONFIDI ARTIGIANI E COMMERCIANTI. - (Interrogazione)
PRESIDENTE:
Do lettura dell'interrogazione presentata dai
Consiglieri Millet e Bajocco:
INTERROGAZIONE
CONSIDERATO che con leggi n. 23/1978 e n. 25/1978 la Regione ha
aderito rispettivamente al Confidi Artigiani e al Con fidi
Commercianti;
RICORDATO che gli atti costitutivi dei predetti Confidi
stabiliscono la scadenza degli stessi al 31 dicembre 1986;
VISTE le convenzioni tra detti Confidi e le banche interessate,
che prevedono l'esonero dei versamenti per la richiesta di
affidamento da parte di ditte aderenti all'Associazione Artigiani
Valle d'Aosta e all'Associazione regionale del Commercio e del
Turismo della Valle d'Aosta;
CONSTATATO che alla data odierna non sono presenti in Valle
soltanto le due Associazioni prima ricordate, bensì più
Associazioni di artigiani e commercianti;
SOTTOLINEATO che la Regione prevede di contribuire per il 1986
con Lire 1.050.000.000 alle spese di detti Confidi;
i sottoscritti Consiglieri regionali
INTERROGANO
1)
se la durata dei predetti Consorzi è stata
prorogata e fino a quale data;
2)
quali iniziative ha preso la Giunta, anche alla
luce del cospicuo intervento regionale, per porre fine alle
disparità di trattamento riservate dai Confidi agli operatori
iscritti alle Associazioni in precedenza richiamate ed a quelli
aderenti ad altre Associazioni o non iscritti ad alcuna.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Le domande poste sono due e tendono a
conoscere la durata dei consorzi, se sono previste delle proroghe
ed eventualmente fino a quale data. L'atto costitutivo del
Consorzio Garanzia Fidi Commercianti è stato redatto in data 29
luglio 1977 e la scadenza è prevista al 31 dicembre 1986, con
possibilità di proroga, ma per ora non vi sono né richieste né
programmi in questo senso. Per quanto invece riguarda il Consorzio
Confidi degli Artigiani della Valle d'Aosta, in data 15 maggio
1981, a seguito della fusione per incorporazione nel Consorzio
Confidi degli Artigiani Valle d'Aosta, del Consorzio Confidi fra
gli Artigiani dell'Associazione Artigiani Valle d'Aosta e del
Consorzio Confidi fra gli Artigiani della Valle d'Aosta, la durata
del nuovo Consorzio è stata stabilita fino alla data del 31
dicembre 2050.
Alla seconda domanda, che fa riferimento ad eventuali ipotesi di
disparità di trattamento tra operatori commerciali e artigiani,
iscritti e non iscritti alle varie associazioni, rispondo che la
decisione di esonerare dal pagamento della quota di adesione al
Consorzio Fidi gli iscritti dell'Associazione Commercianti era
stata adottata dal Consiglio Direttivo della Confidi al momento
della sua costituzione, in quanto il consorzio era sorto per opera
di componenti del consiglio stesso (Credo che in quella occasione
l'Associazione abbia versato una cifra per il fondo di rischio).
Adesso non vi sono disparità di trattamento, nel senso che gli
operatori della Confidi hanno lo stesso trattamento. In verità
l'apparente differenza deriva dal fatto che per la Confidi
Commercianti il contributo di ogni singolo operatore al fondo
rischi è previsto in 80.000 lire, mentre non è previsto per gli
associati, però l'iscrizione all'Associazione è di 45.000 lire.
L'ipotetica differenza, non nel trattamento degli operatori
rispetto alle agevolazioni previste dalla Confidi, ma
nell'ottenimento di queste agevolazioni, sta nella differenza tra
le 80.000 lire che vengono richieste agli operatori non iscritti
all'Associazione e le 45.000 lire che rappresentano la quota di
iscrizione all'Associazione stessa e che esonerano dal pagamento
delle 80.000 di fondo rischi. Questo per quanto riguarda la Confidi
Commercianti, perché per quanto riguarda la Confidi Artigiani non è
mai stata chiesta nessuna quota e quindi il problema per essa non
si pone.
I Consigli direttivi sono già stati interessati dalla Regione,
non per evitare delle disparità di trattamento, ma perché dobbiamo
tener conto di un altro obiettivo politico della Regione, di
interesse più generale, che è quello di favorire l'Associazionismo.
Quindi la piccolissima differenza di 35.000 lire dovrebbe in
qualche modo costituire, non dico una "conditio sine qua non", ma
uno stimolo all'associazionismo tra operatori economici, siano essi
artigiani o commercianti. Ripeto che allo stato attuale abbiamo già
interessato comunque la Confidi per verificare la dimensione di
questo fenomeno e per vedere se è possibile superare questa
condizione, e non differenza di trattamento, che avvantaggia
leggermente, nella misura che ho detto, gli operatori associati
rispetto a coloro che non lo sono.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
La risposta dell'Assessore è un po'
equivoca e non mi ha permesso di capire qual è l'orientamento della
Giunta, e mi sembra tanto somigliante al cosiddetto "pesce nel
barile". Infatti la situazione è molto chiara ed aveva una sua
ragion d'essere una volta, quando c'era un'Associazione dei
Commercianti ed una degli Artigiani. Nessuno vuol disconoscere loro
il ruolo di promotrici dell'associazionismo, però i tempi oggi sono
cambiati e ci sono più associazioni. Il testo dello Statuto
dell'Associazione degli Artigiani è stato modificato e, se ho ben
capito, non si chiede più alcuna quota d'iscrizione. Però, sia nel
setto- re dei commercianti che in quello degli artigiani, possono
benissimo nascere nuove forme di associazione; la Regione non ha
solo il compito di favorire l'associazionismo, ma, al limite, deve
anche rispettare chi non desidera iscriversi alle associazioni e
che, semmai, potrà essere sollecitato all'iscrizione, senza esservi
costretto da queste forme discriminatorie.
Del resto i soldi della Regione in un anno raggiungono quasi il
miliardo di lire, sia per l'una che per l'altra associazione, e
poiché sono soldi pubblici noi riteniamo che sia necessario
togliere l'handicap delle 35.000 lire che di fatto favoriscono
un'Associazione. Quando un commerciante va in banca e chiede di
iscriversi alla Confidi si sente chiedere dalla Banca 80.000 lire,
mentre se è iscritto all'associazione che aderisce alla
Confcommercio (Anche se ne esistono altre, sia in Italia che in
Valle d'Aosta) la Banca chiede solo 45.000; a quel punto il
commerciante è costretto ad operare una scelta che però è quasi
obbligata. Questa distinzione di trattamento si trasforma quindi in
una azione di proselitismo grazie alla quale la Regione aiuta
un'associazione particolare. In via di principio si tratta di una
forma di discriminazione intollerabile e la Regione deve fare in
modo che essa venga eliminata quanto prima.
(...INTERRUZIONE...)
Va bene, però io lo sollecito da un anno. Desidero quindi che si
stabiliscano dei termini ben precisi e che si proceda a fare
chiarezza anche nei confronti dell'associazione che raggruppa gli
artigiani. L'interrogazione ha appunto lo scopo di andare in questa
direzione, altrimenti si creano di fatto dei privilegi a vantaggio
di alcune associazioni.
Nel ripetere che la risposta dell'Assessore mi lascia un po'
perplesso, lo vorrei invitare a trovare celermente una soluzione
positiva al problema, per evitare che in seguito si possano
verificare delle situazioni imbarazzanti a causa della condizione
di privilegio in cui versano alcune associazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK