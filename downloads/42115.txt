Consiglio Regionale della Valle d'Aosta - Oggetto del Consiglio n. 1067 del 6 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1067 del 6 novembre 2019 - Resoconto
OGGETTO N. 1067/XV - Interpellanza: "Adempimenti effettuati
dai consorzi di miglioramento fondiario in merito alla gestione del
Sistema informativo nazionale per la gestione delle risorse idriche
in agricoltura (SIGRIAN)".
Rini (Presidente) -
Punto 13 all'ordine del giorno. Per
l'illustrazione, la parola al collega Luboz.
Luboz (LEGA VDA)
- Dopo aver trattato argomenti, diciamo,
di macro-importanza che riguardano sicuramente anche la popolazione
valdostana, come il consumo della carne piuttosto che la rete 5G,
andiamo a trattare qualcosa di molto più concreto per i Valdostani,
quindi la gestione dell'acqua. SIGRIAN è l'acronimo che è stato
giustamente ripreso dal segretario, Sistema Informatico per la
Gestione delle Risorse Idriche in Ambito dell'agricoltura; da
qualche anno i consorzi di miglioramento fondiario - i consorzi che
hanno le antiche concessioni, perché sono antiche concessioni che
risalgono a secoli fa - ultimamente devono mettersi in regola,
adeguarsi alla direttiva europea n. 60 del 2000 e ciò impone tutta
una serie di rimodulazione dei volumi idrici derivabili. Ciò
comporta da parte dei consorzi un'attenta valutazione dei singoli
terreni, di quanto sia il quantitativo idrico permesso per ogni
coltura e per ogni appezzamento. Ricordiamo che erano parametrati
un tempo sostanzialmente due litri al secondo per ettaro se c'era
una superficie irrigata a scorrimento e un litro al secondo per
ettaro se la superficie era irrigata a pioggia. Da diversi anni
quasi tutti i consorzi di miglioramento fondiario possono usufruire
dell'irrigazione a pioggia, quindi sostanzialmente, rispetto a
quantitativi derivabili anticamente, adesso, sottostando a
quest'imposizione, potrebbero beneficiare di un quantitativo
irriguo ridotto della metà. È quanto succede al consorzio irriguo
del cui direttivo mi onoro di far parte. Sostanzialmente il
consorzio ha una superficie di 120 ettari, poteva derivare 240
litri al secondo; ultimamente, da calcoli che ci sono stati forniti
a seguito della presentazione di una nostra planimetria che
rappresenta l'esatto comprensorio con i vari appezzamenti e con le
varie modalità d'irrigazione, a quanto pare il quantitativo
irrigabile potrebbe essere ridotto di quasi due terzi e potremmo
avere 84 litri al secondo.
La nostra domanda, attraverso l'interpellanza, era abbastanza
chiara. "Quanti sono i consorzi di miglioramento fondiario
subordinati ai necessari adempimenti previsti dalla normativa per
la quantificazione dei volumi idrici ai fini irrigui? Quanti e
quali consorzi hanno già provveduto alla raccolta dati e alla loro
trasmissione agli uffici preposti? Quante elaborazioni dei dati
raccolti sono già state effettuate e qual è stata la variazione
potenziale delle quantità irrigue sentite in origine, rispetto a
quella derivante dalle supposte nuove esigenze irrigue? E se, alla
luce del rapporto ancestrale che la comunità valdostana ha con
l'acqua, non ritenga utile che tali vincolanti imposizioni debbano
essere illustrate più adeguatamente agli enti che gestiscono gli
impianti di irrigazione".
È pur vero che l'Amministrazione regionale, per il tramite
dell'Assessorato all'Agricoltura ha già organizzato diversi
incontri negli anni scorsi, però dal confronto che ho potuto avere
con tanti presidenti di consorzi di miglioramento fondiario
probabilmente queste indicazioni non sono state ancora recepite in
pieno. Ciò fa particolarmente specie perché tanti consorzi hanno
oppure stanno cercando di vedere se ci sia qualche possibilità di
utilizzo delle loro concessioni irrigue anche a scopo
idroelettrico, perché, mancando o essendo ridotte le risorse
pubbliche, ovviamente cercano di vedere se ci possono essere altre
forme di finanziamento, ovviamente da reinvestire sul
territorio.
Quindi capisce che laddove c'era un certo quantitativo iniziale,
che è ridotto di due terzi, ma anche della metà, questi progetti e
questi obiettivi possano essere in qualche modo messi in
discussione, soprattutto laddove, apparentemente, questo sistema
non avrebbe senso di essere posto. Ci sono alcune realtà dove
l'acqua irrigua viene derivata da torrenti laterali che spesso,
magari in estate avanzata, sono in asciutta, ma ci sono altri
consorzi che fortunatamente possono beneficiare di torrenti che
sostanzialmente periodi di magra in estate non ne hanno oppure
anche in inverno non risentono di tanta grave carenza idrica.
Spesso questi consorzi si chiedono: "questo sistema, in fin dei
conti, a chi andrà a giovare?", soprattutto quando l'acqua che
viene derivata magari bypassa alcune prese che ci sono sotto, che
in determinati contesti probabilmente derivano più acqua di quanto
dovrebbe essere loro consentito.
A mio giudizio, anche nel piano di tutela delle acque questo
aspetto dovrebbe essere maggiormente attenzionato e sicuramente
molti consorzi attendono una risposta su tale argomento, perché
avverto una preoccupazione generale a cui bisogna dare una
risposta.
Presidente -
Per la risposta, la parola all'assessore
Viérin.
Viérin (AV)
- Darò prima le risposte per poi fare delle
considerazioni finali invece più di merito sulla questione. Si
chiede quanti e quali sono i consorzi di miglioramento fondiario
che sono subordinati a necessari adempimenti. Il numero dei
consorzi costituito ai sensi del regio decreto del '33, quello
famoso, che hanno sede in Valle d'Aosta sono 176. Di questi, 159
gestiscono opere irrigue e sono titolari di concessioni di
derivazione di acqua e quindi sono tenuti all'implementazione della
piattaforma SIGRIAN. Ricordo che questa non è una disposizione
regionale, perché, è giusto dirlo, poi faremo la diagnosi ma
bisogna anche trovare rimedi, se ci sono. Questa è una disposizione
che è anche abbastanza datata e sin dall'inizio degli anni 2000
sono state poste in essere una serie di azioni per calmierare, per
cercare di prendere tempo su questa delicata questione. Esiste oggi
un'evoluzione, che è la costruzione del piano di tutela delle
acque. Sono battaglie che si fanno anche soprattutto a livello
internazionale, perché sono disposizioni europee e soprattutto ci
sono delle moratorie. Detto ciò, credo che sarà poi utile fare
degli approfondimenti. Rimaniamo ai dati: altri sei consorzi, oltre
questi 159, tra i quali anche alcuni volontari, hanno manifestato
la volontà d'iscriversi al portale SIGRIAN anche se non era dovuto
dal momento che sono stati costituiti in tempi successivi al 2005.
Il secondo quesito "quanti e quali consorzi hanno già provveduto
alla raccolta di dati?". Intanto la costruzione della risposta è
stata sia interassessorile, rispetto agli altri settori, sia con
Federachon, che è un soggetto fondamentale in questo panorama. I
consorzi iscritti alla Federachon hanno la possibilità di affidare
il servizio di inserimento dei dati su SIGRIAN alla Federachon
stessa. Tali dati riguardano essenzialmente le informazioni
amministrative relative al personale, costi e ricavi. Le altre
informazioni richieste dal portale possono non comparire nei
monitoraggi del CREA, ente nazionale a cui è stata delegata la
gestione del SIGRIAN, in quanto i consorzi di seguito indicati
risultano privi degli strumenti di rilevazione dei prelievi dei
consumi irrigui. Al CREA sono quindi inviate dalla Federachon le
parti da pubblicare in SIGRIAN, contenenti le informazioni
cartografiche per le quali la pratica di aggiornamento risulta
completata. Avrò poi l'elenco da fornirle, perché poi si arriva a
quante elaborazioni dei dati raccolti sono già effettuati - che è
quello poi che conta - e qual è stata la variazione. Nell'ambito
della gestione del portale sono 23 i consorzi che hanno presentato
domanda tramite la Federachon per l'ottenimento del rinnovo dei
diritti di prelievo di acqua originariamente assentiti. Quindi si
fa una domanda rispetto alla concessione originale, alcuni sono già
stati autorizzati - pochi a dire il vero - quindi non abbiamo
ancora i dati per capire il delta di cui si parla. Alcuni dati ce
li abbiamo, per esempio, nella zona nostra di riferimento
dell'Envers c'è stato un calo rispetto agli ettari riscontrati,
però non dell'entità che si diceva. Detto questo però, per 6
consorzi è in atto l'iter istruttorio per la concessione del
rinnovo di questo diritto di prelievo di acqua e quindi sono stati
effettuati i sopralluoghi sul territorio e il conteggio della nuova
superficie irrigua. Il conteggio è stato trasmesso ai referenti e
quindi non è ancora possibile fornire il dato richiesto che è,
appunto, il momento ideale per iniziare a fare una panoramica per
evitare - condivido le considerazioni fatte - che l'acqua poi cali
rispetto alle concessioni originali, soprattutto per il fatto che
dobbiamo intervenire al fine di non disperdere l'acqua, affinché i
rû
carichino di nuovo; il Piano Triennale che abbiamo
concordato con CVA andrà proprio a intervenire sull'acqua, quindi
sul fatto di avere un uso razionale, affinché le superfici alla
fine siano, da un punto di vista di quantitativi, riportate non
dico all'origine - perché c'è stata un 'evoluzione, anche sui
cambiamenti climatici territoriali ci sono state tanti evoluzioni -
ma che almeno l'esistente possa essere utilizzato il più
possibile.
Il quesito 4 è quello più politico, diciamo più d''indirizzo:
"se non riteniamo che le vincolanti imposizioni debbano essere
illustrate più adeguatamente". Intanto c'è stata una serie
d'incontri, lei li ha ricordati; me li sono fatti specificare
perché sono riunioni che iniziano nel 2005-2006 e nel 2012 ci sono
stati altri incontri. Il 23 settembre 2016 c'è stato un seminario
organizzato proprio su questo argomento. È stata fatta
un'informativa puntuale a gennaio 2017. Varie riunioni sono state
organizzate nel 2016-2017-2018 anche in previsione del Piano di
tutela delle acque. Poi le ricordo, collega, che nel 2017 abbiamo
costituito un gruppo di lavoro dove tutti i consorzi sono
rappresentati. Questo gruppo l'abbiamo riunito puntualmente, anche
poche settimane fa, per aggiornamenti sulle varie questioni, sui
riordini da chiudere, sul nuovo piano di uso razionale dell'acqua,
sulla questione dei rilevatori, sulle nuove norme che abbiamo
inserito per avere più percentuali sulle spese riconosciute.
L'ultima circolare è del 3 ottobre 2019 sul monitoraggio dei
misuratori di portata che, appunto, sono un'altra parte che sarà
importante.
Qual è la considerazione finale, essendo poi a disposizione per
i dati, che sono quelli più interessanti proprio per evitare ciò
che avviene? Intanto l'evoluzione all'interno dell'assessorato
prevede che nella riorganizzazione ci sarà una nuova struttura
dirigenziale che si occuperà di acque e di consorzi e avrà una
dignità a sé rispetto ad altri pezzi che oggi si occupano sempre di
questi settori ma sono mischiati con costruzione PSR, nuova
politica agricola, questioni tecniche e, diciamo, Pac post 2020 e
più, mentre l'acqua che oggi è incardinata esclusivamente su un
settore è un'acqua che noi consideriamo a utilizzo rurale. Quindi,
la prima evoluzione: ci sarà un rafforzamento all'interno
dell'Amministrazione e dell'Assessorato affinché ci sia maggior
raccordo rispetto a quello che si diceva proprio nella costruzione
del PTA: evitare che ci sia la rottura di questo rapporto storico
tra territorio e consorzio; diciamo che rimane il tramite sul
territorio per tutelare la nostra campagna, la nostra risorsa acqua
e tutti gli investimenti che vengono fatti. Secondo aspetto: il
Piano d'investimento triennale andrà a utilizzare nelle zone di
riferimento in parte risorse proprie di CVA e in parte utili CVA,
andando a chiedere ai consorzi di o ripresentare eventuali progetti
già esistenti con tematica l'acqua, con un indice di priorità ben
codificato, o di presentare nuovi progetti che possano rivedere
investimenti dove i Rû caricano, evitando la dispersione nel loro
tracciato e andando anche negli impianti d'irrigazione con la
modernità odierna per andare su impianti irrigui che possano
utilizzare in modo razionale l'acqua, e soprattutto avendo i
quantitativi.
L'ultima sfida è lavorare per garantire che i quantitativi
assegnati siano il più possibile a rialzo rispetto alle situazioni
originarie. In questo senso credo e immagino che l'impegno, al di
là dell'iniziativa, sia concretamente quello di lanciare un
campanello di allarme, che peraltro esisteva, sul fatto di evitare
che nel rinnovo e nella rivisitazione attraverso queste procedure,
che
bon gré mal gré
dobbiamo seguire, ci sia la perdita di
quelli che erano diritti in quantitativi, fondamentali per il
territorio. Ecco perché è importante che il piano venga in
condivisione tra la Regione e il CVA, che non ci sia più questa
dicotomia - spesso, lei citava, i periodi estivi in cui si va in
deroga al deflusso, questioni che noi conosciamo... - ma che ci sia
una sinergia, una collaborazione affinché l'utilizzo rurale e
quello domestico, piuttosto che quello -conosciamo - familiare,
possa essere contemperato, malgrado l'urbanizzazione, perché noi
veniamo da piccoli paesi dove magari l'urbanizzazione non è stata
così selvaggia, ma i problemi, anche di quantitativi di acqua, in
certi territori derivano anche dal fatto che c'è stata
un'evoluzione di urbanizzazione che ha bilanciato in modo errato, o
modificato rispetto al passato l'uso rurale con spesso difficoltà -
e concludo, Presidente - di convivenza fra le parti e con spesso
difficoltà di gestione anche all'interno dei singoli consorzi.
Quindi io credo che il maggior raccordo - e di questo abbiamo
parlato assieme al collega Borello in queste ultime settimane, e i
funzionari si stanno già riunendo non solo nel proseguo del Piano
tutela delle acque, ma anche su questa problematica - sarà appunto
- e credo che anche la commissione potrà fare degli approfondimenti
- lavorare per trovare le soluzioni tecniche al di là di calmierare
e di prendere tempo, affinché queste disposizioni possano essere il
più possibile corrispondenti alle esigenze del territorio e
soprattutto dei consorzi.
Président -
Pour la réplique, la parole au collègue
Luboz.
Luboz (LEGA VDA)
- Merci monsieur l'Assesseur, grazie
delle risposte. Io rimango sempre un pochino perplesso quando si
tratta di dare attuazione a direttive europee, che probabilmente
male interpretano la realtà, soprattutto le piccole realtà. Credo
che spesso coloro che sono deputati a dare le linee guida per i
grandi argomenti, come l'acqua pubblica, male comprendano le
realtà, soprattutto come quella di montagna. Quando si parla di
quantificare i volumi idrici derivati per tariffarli spesso magari
si omette oppure s'ignora che il lavoro stesso dell'acqua è già in
qualche modo un corrispettivo che si paga, perché se l'acqua viene
gestita oculatamente sicuramente è una prevenzione per tutta la
comunità che sta a valle di un bacino idrografico. Quindi, sentendo
anche alcuni presidenti di consorzi in contatto con l'ANBI,
l'Associazione Nazionale Bonifiche Irrigue, so che c'è una certa
pressione anche verso organismi del Parlamento europeo, affinché
possano magari essere riviste alcune direttive che impongono questi
stringenti vincoli. Un 'altra perplessità che mi sorge, sempre
riguardo alla limitazione dei quantitativi irrigui, è che non si fa
distinzione, ad esempio in Valle d'Aosta, tra vallate
particolarmente piovose e altre località: la Valle del Lys ha circa
1200 millimetri di acqua di pioggia all'anno, altre zone ne hanno
meno della metà eppure tutte quante sono ricomprese in egual modo
in questo sistema informatico che riduce questi quantitativi
irrigui.
Quindi, a mio giudizio, attenta valutazione deve essere posta
sull'argomento e l'informazione non deve mai mancare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK