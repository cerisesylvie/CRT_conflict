Consiglio Regionale della Valle d'Aosta - Oggetto del Consiglio n. 127 del 7 ottobre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 127 del 7 ottobre 1998 - Resoconto
SÉANCE DU 8 OCTOBRE 1998 (APRÈS-MIDI)
OGGETTO N. 127/XI Sistema di distribuzione delle tessere
magnetiche per l'utilizzo del carburante in esenzione fiscale.
(Interpellanza)
Interpellanza Appreso che verranno prossimamente distribuite le
"cartes vallée" per l'utilizzo del carburante in esenzione
fiscale;
Ritenuto che il sistema di distribuzione delle tessere
magnetiche, così come ipotizzato, sia inutilmente complicato e
possa costituire fonte di confusione e disagio agli utenti;
I sottoscritti Consiglieri regionali
Interpellano
la Giunta regionale per sapere:
1) quanti saranno gli utenti della "carte vallée" e in quale
percentuale, si ritiene, chiederanno l'invio della tessera a casa,
con spese a carico del destinatario;
2) quali sono i soggetti preposti alla consegna diretta, se i
medesimi sono "attrezzati" per sostenere l'incombenza e in quali
tempi la distribuzione sarà ultimata;
3) se non si teme che il sistema di distribuzione prospettato
possa essere fonte di confusione, ritardo e disagio per i
cittadini.
F.to: Curtaz - Squarzino Secondina - Beneforti
Président La parole au Conseiller Curtaz.
Curtaz (PVA-cU) Quest'interpellanza fa seguito alle notizie
relative al nuovo sistema di distribuzione dei buoni carburanti.
Come dicevo già per l'altra interpellanza di questa mattina, alcune
delle domande contenute nell'interpellanza hanno già trovato una
loro risposta attraverso gli organi di stampa. Vorrei però
esprimere quello che ho capito io rispetto alla procedura di
distribuzione di questa "Carte Vallée" per verificare se l'ho
capita bene e se è questo il meccanismo che si andrà a
realizzare.
Ho capito questo: che tutti gli automobilisti - chiamiamoli così
per semplificare - valdostani riceveranno a casa una lettera in cui
gli viene detto che se vogliono ricevere a casa questa carta,
devono spedire un modulo ad un ufficio competente, il quale a sua
volta manderà loro a casa, con tassa a carico del destinatario, la
"Carte Vallée".
Se come è intuibile, almeno a mio giudizio, molte di queste
persone non invieranno questo modulo, primo perché ci hanno capito
pochino, secondo perché non vogliono la tassa a carico del
destinatario, non sanno cosa li aspetta perché riceveranno dopo
alcune settimane una seconda lettera da parte di una banca
convenzionata o qualcosa del genere. La banca convenzionata con
questa lettera dovrebbe dire loro: voi avete già ricevuto una
lettera, se avete già mandato il modulo per ricevere la carta a
casa, scusateci per avervi inviato questa seconda lettera, se
invece non lo avete fatto - e credo che molti non lo avranno fatto
- dovrete presentarvi ai nostri sportelli siti nel luogo convenuto,
rispetto ad una ridistribuzione fra poche banche di quest'onere,
per ritirare la carta muniti di documenti e di non so che cosa.
Se ho capito bene, ho qualche perplessità che nel giro di poche
settimane si riesca a distribuire in questo modo 74.000 carte
perché questo dato lo chiedevo, ma l'ho appreso dall'intervista
dell'Assessore. Vorrei sapere se non ci sono altri modi un po' più
semplici per far pervenire a casa dei destinatari questi documenti
che creeranno già qualche difficoltà di comprensione per chi, come
me, non ha molta dimestichezza con queste carte di credito e ha più
dimestichezza con qualche biglietto da 10.000 lire o con i vecchi
buoni benzina da 10 litri.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) "Carte Vallée" fa parte di un progetto più
generale di miglioramento dei servizi al cittadino che utilizzano
nuove tecnologie informatiche e telematiche; quindi le applicazioni
della "Carte Vallée" partiranno come carta carburante, ma
successivamente ci saranno possibilità diverse: dati sanitari, dati
clinici, eccetera. In alcune città si sta studiando di trasformare
questa in carta di identità elettronica e ci sono possibilità
diverse, questo per dire che non si limiterà solo alla carta
carburante. La carta carburante ovviamente sarà la prima
sperimentazione.
La richiesta che viene fatta è appunto quella di capire come
avverrà questo tipo di distribuzione.
Credo che sia evidente a tutti come la carta carburanti vada
nella direzione di una semplificazione e di una riduzione dei
passaggi burocratici che sono necessari in questo caso per
recuperare i buoni benzina, le code di cui si legge spesso sui
giornali e che si fanno anche personalmente per ritirare i
buoni.
Il meccanismo di distribuzione che abbiamo fatto tiene conto di
un equilibrio fra i costi di distribuzione e un servizio che sia
accettabile o comunque un buon servizio per quanto riguarda
l'utenza. Un'ipotesi poteva essere quella di una spedizione a casa
a tutti gli utenti, i costi sarebbero stati estremamente elevati:
si tratta di 6.900 lire per 74.295 persone, basta fare un conto,
siamo oltre i 700 milioni.
L'ipotesi che è derivata tiene conto di un fatto innanzitutto.
La "Carte Vallée" è stata frutto di una convenzione fra la Regione,
l'Assocredito, l'USL e l'Associazione dei comuni e prevede che una
parte del costo della carta e la distribuzione siano a carico
dell'Assocredito. Il meccanismo che è stato individuato per la
distribuzione è differenziato, come diceva prima il Consigliere
Curtaz, nei prossimi giorni le 74.295 persone, utenti della carta,
riceveranno a casa una lettera alla quale potranno rispondere
inviando all'Assocredito una lettera già prestampata e un modulo in
cui potranno scegliere se avere la carta spedita a casa con tassa a
carico oppure rivolgersi agli sportelli dell'Assocredito e in
sportelli appositamente posti nei comuni.
La distribuzione è quindi fatta in due modi: possibilità di
distribuzione tramite posta e l'attivazione di un piano di
distribuzione che riguarda 30 sportelli in Valle, quindi una
distribuzione estremamente capillare.
Come si verificherà questo tipo di distribuzione? Nei prossimi
giorni arriverà a casa una lettera con il coupon, l'utente avrà
tempo fino alla fine del mese per rispondere se intende ricevere a
casa o presentarsi agli sportelli; in ogni caso, indipendentemente
dalla risposta, proprio perché i tempi di distribuzione verranno
concentrati dal 19 ottobre fino alla fine dell'anno, l'utente
riceverà una successiva comunicazione in cui gli si dirà in quale
sportello, in quali giorni e con quali orari potrà ritirare la
carta carburanti. Questo tipo di distribuzione consente una
maggiore possibilità di scelta rispetto al ritiro direttamente
nello sportello con tutti i rischi di code che abbiamo visto in
questo periodo quindi, ciascuno, a secondo delle proprie necessità
e delle proprie scelte, potrà optare per l'una o per l'altra
soluzione.
Nell'interpellanza si chiedeva anche quali sono i soggetti
preposti alla consegna diretta e se i medesimi sono attrezzati per
sostenere l'incombenza e in quali tempi la distribuzione sarà
ultimata ovviamente se si intende la distribuzione presso gli
sportelli, questa avverrà presso gli sportelli dell'Assocredito
quindi, presso gli sportelli della BVA, presso gli sportelli delle
banche di credito cooperativo e presso sportelli che verranno
attivati presso i comuni della Valle secondo un piano che è già
stato definito, il resto avverrà tramite spedizione postale.
In questo modo credo che si venga incontro ad una distribuzione
che non sarà facile perché distribuire 74.000 carte in poco più di
due mesi è un'incombenza di particolare rilievo.
C'è da tenere conto che una volta avuta la carta, e credo che
questo sistema di distribuzione cerchi di andare incontro alle
esigenze dell'utente, l'utente non dovrà più fare delle code agli
sportelli per vedere caricata la carta e per acquisire i buoni
carburante in quanto la carta verrà caricata automaticamente al
primo rifornimento di benzina che si farà nel mese di gennaio e
questo avverrà anche per gli anni successivi. Si dovrà tornare agli
sportelli dell'Assessorato solo per modifiche legate al cambio
della macchina o al cambio della residenza o ad altre questioni
legate alla patente, quindi si ridurrà di molto la necessità di
rivolgersi agli sportelli.
Da questo punto di vista quindi si sta operando proprio perché
la confusione, i ritardi e i disagi per i cittadini vengano ridotti
al minimo e soprattutto per dare un servizio migliore. Sono stati
avviati anche in questi giorni incontri con i distributori di
benzina, i quali accolgono positivamente la cosa perché la vedono
come un elemento di semplificazione e anche di gestione della loro
attività. È indubbio che questa distribuzione sarà impegnativa e
come tutte le cose sperimentali avrà necessità di momenti di
assestamento e di verifica.
Président La parole au Conseiller Curtaz.
Curtaz (PVA-cU) Prendo atto delle risposte che mi ha dato
l'Assessore che in sostanza hanno confermato questo modo che
ritengo piuttosto macchinoso di distribuzione. Secondo me ci
potevano essere dei modi più rapidi e più razionali; forse c'erano
degli impedimenti che non conosco.
Adesso abbiamo capito per esempio che il fatto di mandare 74.000
carte a casa costa 700 milioni ed è tanto. Faccio degli esempi
magari a caso: penso ai comuni - forse non sarebbero d'accordo -
che distribuiscono le tessere in esenzione fiscale e questo è un
altro genere contingentato per cui, mentre distribuiscono la
tessera del caffè, distribuiscono anche la tessera della benzina.
Forse quest'operazione non costituiva un aggravio.
Abbiamo fatto la coda per 10 anni, potevamo farla una volta in
più e andare agli uffici regionali competenti a prenderci questa
carta, non lo so.
Ribadisco queste preoccupazioni che poi sono fatte proprie
dall'Assessore, il quale in questo senso non ha dato una risposta
superficiale, anzi ha ammesso che ci saranno delle difficoltà.
Anche perché se un dato apparentemente rassicurante è quello di
dire che ci sono 30 sportelli di distribuzione, si tratta spesso di
sportelli bancari in paesi dove ci sono magari uno o due impiegati
e che dovranno distribuire una media di 2.500 schede ciascuno in
poco tempo, a me sembra una cifra paurosa per uno sportello
bancario di quelle dimensioni.
Speriamo che tutto vada bene, altrimenti dovremo di nuovo
occuparci di questa vicenda della distribuzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK