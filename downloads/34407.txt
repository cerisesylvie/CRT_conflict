Consiglio Regionale della Valle d'Aosta - Oggetto del Consiglio n. 2190 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2190 del 25 gennaio 2012 - Resoconto
OGGETTO N. 2190/XIII - Interpellanza: "Acquisizione dei
locomotori bimodali per la tratta ferroviaria
Aosta-Torino".
Interpellanza
Preso atto della risoluzione approvata nel Consiglio
regionale del 14/07/2011 che impegna il Governo regionale, tra le
altre cose, a "proporre le iniziative più opportune per una
soluzione dei disagi quotidiani degli utenti della linea
ferroviaria valdostana e in particolare per ripristinare il
collegamento diretto Aosta-Torino eliminando la rottura di carico,
anche mediante l'utilizzo di tecnologie alternative quali i treni
bimodali, per i quali sarà necessario un adeguato interessamento da
parte degli organismi competenti in materia di omologazioni ad oggi
ancora da ottenere per la circolazione in Italia";
Constatato che nel resoconto dell'oggetto del Consiglio
regionale n. 2037/XIII del 19 ottobre 2011, l'Assessore
Marguerettaz interveniva: "Quando andremo ad acquistare dei treni,
credo che tutti coloro che sono in quest'aula, così come tutti gli
addetti ai lavori, possono concordare che il nostro materiale
rotabile è vecchio, non funziona, deve essere cambiato. Noi
chiediamo che in questo cambiamento si introduca questa tecnologia,
che in Francia è già utilizzata: i Bombardier in Francia girano
tranquillamente e sono dei bimodali, sono omologati...";
il sottoscritto Consigliere regionale
Interpella
l'Assessore competente per sapere se intenda:
1) chiarire a che punto è l'operazione di acquisizione dei
locomotori bimodali per la tratta Courmayeur-Aosta-Torino e il
cronoprogramma della loro messa in funzione;
2) indicare i costi unitari dei locomotori e la previsione
del numero di locomotori da acquisire;
3) precisare se sia già stato ipotizzato il modello di
esercizio dei locomotori bimodali con Trenitalia.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, questa
interpellanza del Partito Democratico matura non dai recenti
avvenimenti di questi giorni, ma risale, come sapete da
regolamento, a circa 15 giorni fa, quando ci eravamo posti una
riflessione che non voleva "raccogliere i mal di pancia" - come
direbbe l'Assessore - che in questi giorni sono diventati "mal di
gambe, mal di schiena" per gli episodi che sono intercorsi senza
che noi conoscessimo, venerdì scorso, nella stazione di Ivrea, un
fenomeno particolarmente increscioso, l'occupazione dei binari;
oppure, ancora in questi giorni, un locomotore fermo a
Villefranche, poi soccorso e trainato verso la stazione di Aosta o,
ancora stamattina, in cui alcuni convogli registravano dei pesanti
ritardi, quasi a scandire ed a cadenzare l'arrivo in Consiglio di
questa interpellanza.
L'interpellanza non nasceva da un diretto mal di pancia e mal di
schiena - che pure è legittimo che la minoranza manifesti in queste
aule - e non si taccia neanche dietro questi atteggiamenti
minacciosi che prende qualche esponente della Giunta regionale, che
- devo dire - non accomuna tutti per fortuna, ma è piuttosto una
caratteristica personale. Questa considerazione nasceva da quanto
veniva prospettato nel luglio 2011, ma può darsi che noi abbiamo
frainteso cosa si intendesse nella relazione di maggioranza (da qui
la ragione dell'interpellanza, non siamo noi a dire cosa pensa la
maggioranza, ce lo dirà la maggioranza): noi avevamo capito che,
bocciata l'ipotesi di provvedere con urgenza all'elettrificazione
della linea perché la maggioranza aveva in mente un progetto molto
più oneroso (non entro nel merito), si provvedeva comunque a
proporre le iniziative più opportune per una soluzione dei disagi
quotidiani degli utenti, quindi quelli che stiamo vivendo tutti i
giorni, in particolare per ripristinare il collegamento diretto
Aosta/Torino, quindi basta con le rotture di carico, eliminando la
rottura di carico anche mediante l'utilizzo di tecnologie
alternative quali i treni bimodali. La cosa veniva con forza
ribadita anche il 19 ottobre 2011 dall'Assessore.
La scelta del treno bimodale - se abbiamo ben capito - dovrebbe
essere quella che dà risposta urgente al problema che c'è, quindi
quello che vorremmo capire è a che punto è questa operazione di
acquisizione dei locomotori bimodali, che dovrebbero viaggiare
sulla tratta Courmayeur/Aosta/Torino, qual è il cronoprogramma che
la Giunta sta predisponendo di messa in funzione, quando potremo
annunciare la fine della rottura di carico a Ivrea o a
Chivasso.
Ci interesserebbe conoscere se l'Assessore ha già raccolto le
indicazioni sul costo unitario dei locomotori, quanti si prevede di
acquistarne, tre, quattro, cinque, sei, e precisare se sia stato
già ipotizzato il modello di esercizio, cioè se si sono già aperti
dei tavoli con Trenitalia per capire come è il personale, se farà
un corso di formazione per la manutenzione, se gli attuali nostri
macchinisti conoscono già queste macchine e quindi sono in grado
immediatamente di mettere il locomotore in funzione, se tutto
quanto previsto per la manutenzione è stato predisposto, di modo
che, sebbene questa rimanga un'opzione che non abbiamo considerato
perché vorremmo l'elettrificazione, si possa dare una risposta a
quei disagi, poiché si era detto fin dal luglio scorso che
avrebbero trovato una risposta. Ecco, non facciamo passare un altro
anno senza delle indicazioni precise in tal senso!
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Questa interpellanza ci dà modo di riprendere un argomento che
sicuramente sta a cuore tanto alla minoranza quanto alla
maggioranza, credo che su questo non ci siano dubbi, e quindi non
credo ci sia da fare delle battute, come abbiamo avuto modo di fare
in precedenza, perché questo è un tema che il collega Donzel ci
propone in continuità e con una sua logica, quindi non saltella di
qua e di là.
Rispetto a questo tema, pensavo fosse un refuso, ma ha già avuto
una botta di ottimismo, nel senso che addirittura abbiamo la linea
ferroviaria che arriva a Courmayeur! Ha avuto modo di dire:
Courmayeur/Aosta/Torino...Forse non è tanto pratico ma linea
ferroviaria si ferma a Pré-Saint-Didier; quindi, Raimondo, io
sicuramente apprezzo questo suo sforzo di fantasia... Al di là di
questo aspetto, nel richiamare quanto già riferito a questo
Consiglio in occasione dell'interrogazione n. 285 dell'11 novembre,
si ribadisce che l'opzione dei treni bimodali è da riferirsi,
almeno in questa fase, solo alla linea Aosta/Torino e non
all'Aosta/Pré-Saint-Didier, perché su quest'ultima sarebbe minore
il vantaggio conseguibile con l'utilizzo di questo tipo di
materiale e perché è opportuno concentrare risorse là dove oggi si
registrano i problemi maggiori, ovvero sui collegamenti
Aosta/Torino. Peraltro una scelta diversa non sarebbe coerente con
quanto stabilito con la risoluzione adottata dal Consiglio il 14
luglio 2011 e con quanto successivamente deliberato dal Governo
regionale il 4 novembre 2011.
Tengo a precisare che, come già riferito in precedenza al
Consiglio, l'attenzione è concentrata sui treni bimodali piuttosto
che sui locomotori bimodali, quindi su treni completi, comprensivi
di carrozza che integrano nel loro complesso gli apparati di
trazione. Fatte queste precisazioni, e riportata la questione nel
contesto corretto, va sottolineato che l'effettiva acquisizione di
tali treni, che peraltro non può prescindere dai procedimenti ad
evidenza pubblica previsti dalle norme vigenti, non può essere
avviata in assenza delle necessarie risorse che, al momento, non
sono disponibili. Infatti l'utilizzo delle risorse messe a
disposizione dalla legge n. 296/2006, la finanziaria 2007, richiede
una procedura di condivisione con tutti i sottoscrittori dell'APQ
interregionale e non credo che di questo ne abbiamo mai fatto
segreto; abbiamo semplicemente detto che le risorse che avevamo su
determinate soluzioni, dalla Lunetta di Chivasso in avanti, noi
avremmo gradito utilizzarle per questa operazione. Ma per farlo,
abbiamo bisogno di concertare con la Regione Piemonte, con il
ministero, e tutto questo è stato avviato.
Le strutture dell'Assessorato, oltre ad avere avviato i passaggi
propedeutici alle suddette procedure, hanno acquisito un'analisi di
mercato per capire quali produttori siano in grado di poter e voler
affrontare le operazioni di progettazione, produzione e
omologazione di treni bimodali in Italia e quali i possibili tempi
ed i costi. In previsione di affrontare anche la questione delle
caratteristiche tecniche specifiche che dovrà avere il materiale
rotabile, in modo da portare avanti le attività di interfaccia con
il gestore della rete, le annuncio che prossimamente ci sarà una
selezione di professionisti che ci daranno una serie di supporti
per questa attività.
Volevo riprendere il tema - ricordato anche nelle sue premesse -
dei disagi che stanno purtroppo sopportando i nostri pendolari, che
prossimamente incontrerò, per sottolineare quanto fosse vera
l'affermazione che avevo fatto in questo Consiglio, che
probabilmente non era stata o spiegata bene o recepita bene, con
cui si diceva che il materiale rotabile era scadente. Le sue
parole, oggi, confermano questo: treni fermi a Villefranche ed in
altre stazioni, carenza di materiale rotabile perché a Ivrea la
gente non ha trovato posto, in quanto Trenitalia non ha messo le
carrozze sufficienti, e rispetto a questo punto, quando ho chiesto
al Direttore di Trenitalia - perché ci facciamo carico del problema
e sollecitiamo Trenitalia -, ci è stato detto: "non abbiamo
materiale rotabile, è guasto, le officine sono piene". Questo vuol
dire che abbiamo un materiale rotabile non efficiente e che va
sostituito. L'analisi effettuata ha portato per ora ad identificare
tre potenziali produttori di treni bimodali, ha confermato che tale
tipologia di treni circola da tempo in Francia, che il passaggio -
altro punto che avevate posto in Consiglio - dalla modalità diesel
a quella elettrica può avvenire in corsa e che non richiede tempi
di fermo macchina. Per l'ottenimento dell'omologazione sono
necessarie alcune riprogettazioni, alcuni adeguamenti tecnici su
componenti quali i sistemi di sicurezza e segnalazione sulla
tensione di funzionamento.
I costi unitari dei treni bimodali dipendono in modo rilevante
dal numero di treni che si intende acquistare, su di essi vengono
ripartiti infatti i costi di progettazione ed ingegnerizzazione, e
dalla loro composizione, capienza e numero di casse; inoltre essi
possono variare in funzione degli allestimenti interni. Sono state
acquisite alcune quantificazioni, anche se le case costruttrici
sono restie a dare la valutazione; comunque, in base alle nostre
valutazioni, i costi sono da 8 a 12.000.000 di euro a treno, a
seconda delle variabili sopraindicate. Tutti i costruttori
evidenziano che, a fronte di ordinativi importanti, si potrebbe
ridurre, però continuo a ribadire che il maggior costo rispetto ad
un treno non bimodale può essere quantificato in un valore
variabile fra 1.500.000 e 2.500.000; pertanto non è giusto dire che
i treni bimodali costano 8 e basta, perché un treno normale
costerebbe 6-6.500.000 cioè bisogna guardare il differenziale.
Prendendo a riferimento l'ipotesi di effettuare con i treni
bimodali il solo servizio interregionale Aosta/Torino e viceversa,
e utilizzare i Minuetto diesel per i treni Aosta/Ivrea e
Aosta/Chivasso, volendo altresì assicurare un posto a sedere a
tutti i passeggeri, le analisi effettuate portano a ritenere che il
servizio potrebbe essere svolto anche con cadenza oraria, con 5
treni da 6 casse, 350 posti a sedere circa. Sarebbe tuttavia
necessario acquistarne 6 per fare la manutenzione senza penalizzare
il servizio. In alternativa si possono acquistare 8 treni a 3
casse, circa 180 posti a sedere, e far circolare in singola
composizione nelle ore di morbida ed in doppia composizione in
quelle di punta.
"Precisare se sia già stato ipotizzato il modello di
esercizio dei locomotori bimodali con Trenitalia"
: premetto
subito che Trenitalia, interpellata il 29 novembre 2011 sul tema
dei treni bimodali, ha riferito che sarebbe disponibile a gestire
tale materiale rotabile, purché siano definiti oneri e modalità per
la sua manutenzione. Ovviamente il modello di esercizio verrà
studiato quando ci saranno i treni, quindi è verosimile che per
avere questi treni ci vorranno almeno 18-24 mesi, perché ora che vi
è la progettazione e l'ordine...pensare di avere dei tempi sotto
questo lasso di tempo è irreale! Rispetto a questo, il modello di
esercizio può essere esattamente quello attuale, quindi da questo
punto di vista ripeto: disponibilità di Trenitalia, purché ci sia
la definizione della manutenzione.
Presidente
- La parola al Consigliere Donzel.
Donzel (PD)
- Egregio Presidente, cari colleghi...la
ringrazio, Assessore, per la chiarezza con cui ha risposto a questa
interpellanza. Al di là delle diverse visioni che si allontanano
probabilmente sempre più sulla soluzione di questi problemi, lei ci
ha dato oggi delle risposte nette che ci permettono di capire in
che direzione sta andando, oppure sarebbe meglio dire "rimane
fermo", in stazione, il Governo regionale! Mi rammarico per la
collega Morelli, ma l'Aosta/Pré-Saint-Didier diventerà un ramo
secco, perché si parla esclusivamente di Aosta/Torino per questo
treno completo bimodale.
Abbiamo superato la dimensione locomotore, adesso siamo
nell'ordine di indirizzo - avevamo capito male noi, lei ci ha
riferito con chiarezza - di comprare l'intero treno, con tanto di
motrice e carrozza, e quant'altro. Non può essere quindi un altro
bel no, attivata nessuna procedura, senza gli accordi con la
Regione Piemonte ed il ministero, quindi siamo ancora punto e a
capo, dovremo prendere in mano l'APQ, stendere l'accordo, dire
quali di quelle risorse possono essere deviate verso la Regione e
finalizzate per la Regione Valle d'Aosta all'acquisto dei treni. È
una trattativa, speriamo che riusciate a spuntare il maggior
quantitativo di denaro possibile; certo che se servono dai 6 agli 8
treni e se il costo si aggira dai 6 ai 12.000.000 di euro, solo per
acquisire i treni andiamo da 60 a 80.000.000 di euro! Ricordo che
si era detto che un'elettrificazione con l'attuale linea costava
85.000.000 di euro, qui ne spendiamo 80 per comprare i treni, fermo
restando che i treni sono da cambiare; però, ovviamente,
ricostruendo tutte le ipotesi, c'era quella che se si
elettrificava, si trascinavano altre carrozze. Ma rimane il fatto
che è tutta da capire questa cosa, dove siamo noi che compriamo i
treni che poi gestisce Trenitalia.
Lei, quindi, oggi ci dice che servono dei tempi più rapidi
possibili...immagini cosa vuol dire chiedere ad una ditta, mettere
in campo un appalto, dobbiamo ancora nominare la selezione dei
professionisti che devono aiutarci - qui sono d'accordo che ci si
faccia aiutare da dei professionisti, ma sto ragionando sui tempi -
a valutare una gara eventuale di appalto, da mettere in piedi con
queste ditte, non abbiamo i soldi in questo momento per comprarli.
Cioè la risposta è: lei incontrerà i pendolari, e giustamente -
come chiunque di noi - si rammaricherà del disastro che c'è, dirà
che lei lo aveva previsto perché i treni non funzionano e
Trenitalia non fa la manutenzione che deve essere fatta ai
Minuetti...ma io le chiedo: ma chi li ha comprati questi Minuetti?
Ci siamo fatti bidonare! Ce lo diciamo...
(interruzione dell'Assessore Marguerettaz, fuori
microfono)
...Trenitalia, però, un altro bel bidone...allora, dico: stiamo
all'occhio al "bidone bimodale", perché quante agenzie di stampa,
feste, per dire che qui abbiamo risolto tutti i problemi con il
Minuetto! Adesso è la volta del bimodale e si prepara un altro
"pacco" alla Valle d'Aosta; insomma, ci prendono un po' per grulli
di montagna a cui si rifila l'ultimo ferro vecchio che c'è in
fabbrica...
(nuova interruzione dell'Assessore Marguerettaz, fuori
microfono)
...d'accordo, è stato un pacco collettivo in cui siamo
cascati...allora, io dico: questa selezione, eccetera...i tempi
saranno due anni. Vuol dire che noi siamo entrati in questa
legislatura con una ferrovia che era un disastro e diciamo agli
elettori: cinque anni di disastro, si vedrà nella prossima
legislatura se si riuscirà a fare l'APQ, se si riuscirà ad avere i
soldi, altrimenti siamo sicuri che abbiamo condannato
l'Aosta/Pré-Saint-Didier e siamo già sicuri che la situazione ad
oggi non può migliorare, perché se i treni sono fatiscenti, altri
treni non ce ne sono, non elettrifichiamo, la situazione non può
migliorare. Io, francamente, sono sconcertato!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK