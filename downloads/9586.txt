Consiglio Regionale della Valle d'Aosta - Oggetto del Consiglio n. 666 del 5 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 666 del 5 luglio 1989 - Resoconto
OGGETTO N. 666/IX - DISEGNO DI LEGGE: "INTERVENTI PER LO
SVILUPPO DELLE ATTIVITA' DI AUTOTRASPORTO MERCI IN CONTO
TERZI".
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Gli interventi previsti da questo disegno di
legge sono necessari per fronteggiare una situazione critica nel
settore dell'autotrasporto merci per conto terzi. Come ho già detto
in sede di Commissione, si prevedono interventi analoghi a quelli
per gli insediamenti artigianali, cioè contributi a fondo perduto
sino al massimo del 30% e, ma solo per certi interventi,
finanziamenti pari al 40% della spesa ammessa.
Colgo l'occasione per presentare due emendamenti, la cui
opportunità è emersa dal dibattito svoltosi in Commissione.
Il primo riguarda l'articolo 1 ed è di tipo tecnico, nel senso
che, dopo il riferimento alla legge 6 giugno 1974, n. 298, propone
di aggiungere le parole: "..
.e successive modificazioni ed
integrazioni".
Il secondo tiene conto delle preoccupazioni di alcuni
Consiglieri, i quali sostenevano che questa legge non avrebbe
dovuto finanziare l'acquisto di grossi mezzi. Pertanto, dopo aver
interpellato gli uffici competenti, si è deciso di proporre al
Consiglio di sostituire il punto e virgola, dopo la parola
"merci",
alla fine della lettera a) del primo comma
dell'art. 2, con una virgola e di aggiungere:
"...limitatamente
a mezzi con peso complessivo non superiore a 330 quintali",
cioè tara più merce trasportata. Vengono così esclusi dal
contributo i TIR, che sono appunto mezzi di grandi dimensioni.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Faccio innanzitutto un'osservazione di
carattere generale: in questo caso si registra
un’inversione di tendenza rispetto agli interventi
effettuati negli ultimi anni, nel senso che, dal contributo in
conto interessi, si passa al contributo in conto capitali. La media
di tale contributo si aggira intorno al 30%, mentre ci sono
facilitazioni particolari per i consorzi. Questa tendenza può anche
starmi bene, però vorrei avere dall'Assessore delle valutazioni sul
costo per la Regione di questa soluzione rispetto al costo del
sistema precedente.
Faccio questa osservazione, perché ho l'impressione che, se si
scelgono determinati interventi, ci si esporrà alla pressione di
altre categorie di persone, di quelle cioè che oggi utilizzano
mutui e che hanno la copertura degli interessi da parte della
Regione, le quali chiederanno che sia estesa anche a loro questa
soluzione. Qualcuno infatti, all'abbattimento degli interessi che
ripartisce il costo negli anni, potrebbe preferire il contributo
del 30% a fondo perduto. Vorrei avere quindi una valutazione
rispetto a questo problema.
Avrei poi due questioni di dettaglio. L'Assessore non ha
risposto a quanto avevo già chiesto in Commissione, cioè se non
fosse possibile che qualche grande impresa esterna potesse
trasferire, in modo surrettizio, la propria sede in Valle d'Aosta,
per acquistare centinaia di mezzi di trasporto con il contributo
regionale.
Seconda questione. A me non sembra sufficientemente precisa, al
secondo comma dell'articolo 2, la formulazione dei criteri per la
concessione dei contributi. Vi si dice infatti:
"Gli investimenti di cui al primo comma vengono valutati
nella misura strettamente indispensabile e devono essere
commisurati alle effettive necessità aziendali ",
ma non mi
sembra che questa espressione dica molto. E' chiaro infatti che chi
chiede l'intervento regionale, lo ritiene indispensabile, per cui
dovrebbe essere altrettanto evidente che quell'intervento gli
serve, perché è necessario per la sua azienda.
Poiché non mi pare che questa formulazione introduca qualche
criterio di discriminazione tra una domanda e l'altra, chiedo se
non sia possibile riformularla in un modo più preciso, magari
facendo riferimento a qualche altro parametro. Grazie.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Rispondo alla prima domanda, concernente la
tendenza della Regione verso la reintroduzione di un intervento a
fondo perduto, piuttosto che verso l'utilizzo della sola leva del
finanziamento agevolato. Si tratta in effetti di una tendenza che
non è solo della nostra Regione o delle regioni italiane, ma
interessa tutte le regioni d'Europa.
Il contributo a fondo perduto del 30% non è niente altro che
l'attualizzazione della sua differenza rispetto al tasso di
riferimento applicato sul mercato ad un mutuo di 10 anni, abbattuto
del 50% circa. Cioè, se si attualizzano i benefici derivanti
dall'abbattimento di circa il 50% del tasso di riferimento, si
ottiene un beneficio che pari a circa il 30% della cifra.
I vantaggi consistono nell'avere meno oneri indiretti dovuti
alla gestione del finanziamento. Infatti, specie quando si tratta
di interventi che non raggiungono cifre particolarmente elevate,
questa soluzione è molto più conveniente perché:
a) l'imprenditore, in questo modo, ha indebitamenti inferiori
(aziende meno indebitate);
b) l'imprenditore si sente più coinvolto, perché il contributo
del 30% a fondo perduto comporta comunque, rispetto ad una spesa
rapportata a 100, una sua più diretta partecipazione;
c) semplifica le procedure, tant'è che alla Regione serve solo
l'atto di garanzia che quel bene è acquistato per il valore
denunciato, così non si è più costretti a seguire per 10 anni tutta
la gestione della restituzione dei ratei.
Come ho già detto, si tratta in sostanza di una linea di
tendenza che trascende i confini nazionali.
Riferendomi ai settori regionali sui quali ho competenza, posso
dire che il contributo a fondo perduto è attuato in termini ancora
modesti. Ricordo in proposito la legge n. 41, che opera a favore
delle ditte artigiane, prevedendo l'elargizione di un contributo
del 30% per un massimo di 30 milioni di spesa ammessa, pari ad un
contributo di 9 milioni, e la legge per gli insediamenti
artigianali in forma consortile.
Con la legge oggi in approvazione, oltre a favorire il rinnovo
del parco automezzi, si favorisce anche l'attività consortile in
vista della scadenza del 1992 che, specie per quanto concerne
l'autotrasporto merci, vede l'Italia in posizione decisamente
svantaggiata. Questa situazione sarà sicuramente molto gravosa a
livello nazionale.
Per quanto concerne il secondo comma dell'articolo 2, non posso
far altro che condividere il commento del Consigliere Mafrica.
Preciso che quella dizione va interpretata più che altro come una
raccomandazione o come una indicazione per le modalità di
applicazione della legge, perché credo che possa dare un contributo
alla definizione dei suoi aspetti regolamentari.
Confesso d'altra parte che sarebbe stato molto difficile,
durante la stesura del testo di legge, trasformare questi enunciati
in dati percentuali...
(... Interruzione del Consigliere Mafrica. ...)
... La gestione dell'Albo degli autotrasportatori merci è di
competenza regionale ed in quella sede si adotteranno tutte le
misure cautelative rispetto alle preoccupazioni espresse dal
Consigliere Mafrica.
PRESIDENTE:
Si passa ora all'esame dell'articolato.
Do lettura dell'articolo 1.
ARTICOLO 1
(Finalità)
1. Le disposizioni della presente legge sono dirette a favorire
l'ammodernamento e lo sviluppo dell'attività di autotrasporto merci
in conto terzi, attraverso interventi a favore delle imprese,
iscritte all'albo degli autotrasportatori di cui alla legge 6
giugno 1974, n. 298, che attuino gli investimenti specificati nel
successivo art. 2.
PRESIDENTE:
Do lettura di un emendamento all'articolo 1,
proposto dall'Assessore all'Industria, Commercio, Artigianato e
Trasporti, Lanivi.
EMENDAMENTO
- Nell'articolo 1, dopo l'espressione " autotrasportatori di cui
alla legge 6 giugno 1974, n. 298" aggiungere le parole "e
successive modificazioni ed integrazioni...".
PRESIDENTE: Se nessuno chiede la parola, pongo in votazione
l'emendamento testé letto.
ESITO DELLA VOTAZIONE
Presenti, votanti e favorevoli: 29
Il Consiglio approva all’unanimità
PRESIDENTE:
Do lettura dell'articolo 1 emendato.
ARTICOLO 1
(Finalità)
1. Le disposizioni della presente legge sono dirette a favorire
l'ammodernamento e lo sviluppo dell'attività di autotrasporto merci
in conto terzi, attraverso interventi a favore delle imprese,
iscritte all 'albo degli autotrasportatori di cui alla legge 6
giugno 1974, n. 298, e successive modificazioni e integrazioni, che
attuino gli investimenti specificati nel successivo art. 2.
PRESIDENTE:
Se nessuno chiede la parola, pongo in
votazione l'articolo 1, nel testo emendato testé letto.
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Riccarand)
Il Consiglio approva
PRESIDENTE:
Do lettura dell'articolo 2.
ARTICOLO 2
(Investimenti ammessi a contributo)
1. La Giunta regionale è autorizzata a concedere a favore delle
imprese, aventi sede legale, fiscale e produttiva in Valle d'Aosta,
che esercitano l'attività di cui all'art. 1, contributi per i
seguenti investimenti:
a) acquisto di autoveicoli, rimorchi e semirimorchi di prima
immatricolazione e relative carrozzerie intercambiabili, idonei
all'attività di autotrasporto delle merci;
b) acquisto di macchinari ed attrezzature per il funzionamento,
la manutenzione e la riparazione degli auto veicoli, nonché per la
movimentazione delle merci;
c) acquisizione di aree, esecuzione delle opere di
urbanizzazione e realizzazione o acquisto di fabbricati da adibirsi
a sede dell'attività produttiva e/o a deposito dei mezzi indicati
al punto a), con i relativi impianti fissi;
d) acquisto di scorte, nella misura massima del 20% della spesa
ritenuta ammissibile a contributo per l'acquisizione dei fattori
produttivi di cui ai punti a) e b).
2. Gli investimenti di cui al primo comma vengono valutati nella
misura strettamente indispensabile e devono essere commisurati alle
effettive necessità aziendali.
PRESIDENTE:
Do lettura di un emendamento all'articolo 2,
proposto dall'Assessore all'Industria, Commercio, Artigianato e
Trasporti, Lanivi.
EMENDAMENTO
- Nell'art. 2, primo comma, alla fine della lettera a), dopo la
parola "merci" sostituire il punto e virgola con una virgola ed
aggiungere:
"limitatamente a mezzi con peso complessivo non superiore a 330
quintali;"
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Chiedo scusa per la mia ignoranza, ma voglio
capire a quali automezzi ci si riferisce con
l’esclusione degli automezzi di peso complessivo
superiore a 330 quintali. Per intenderci...
(...Interruzione...)
... Per intenderci: un autotreno col bilico, comunemente usato
per i trasporti internazionali
(...Interruzione...)
... Non è compreso?...
(Voce fuori microfono):
E allora?
PRESIDENTE:
Va bene così, allora?
Ha chiesto la parola il Consigliere Pascale; ne ha facoltà.
PASCALE (PSI):
Chiedo scusa, ma mi pare che la finalità di
questa legge vada proprio nell'indirizzo opposto all'emendamento
presentato, altrimenti quali agevolazioni ci sono per gli
autotrasportatori che vogliamo aiutare, cioè quelli che effettuano
trasporti internazionali e che invece, con questo emendamento,
vengono a trovarsi esclusi? Se è così, allora non ho capito la
finalità di questa legge.
Personalmente sarei propenso a togliere questo emendamento.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Affinché non ci siano equivoci, preciso che
questo emendamento è il risultato di una decisione assunta
all'unanimità dalla Commissione alla quale ho riferito. Se in
questo momento il Consiglio lo vuole togliere, io sono felicissimo
di toglierlo, anche perché non era presente nel testo
originale.
PRESIDENTE:
Allora, chi propone la revoca
dell'emendamento? L'Assessore?
Ha chiesto la parola il Consigliere Pascale; ne ha facoltà.
PASCALE (PSI):
Probabilmente nell'ambito della
Commissione, che non so quale sia, c'è stato un equivoco sul
significato di "peso complessivo non superiore a 330 quintali", ma
l'Assessore ha indicato giustamente quali articolati verrebbero
esclusi dal contributo.
Chiedo quindi ufficialmente la revoca dell'emendamento.
PRESIDENTE:
Ha chiesto la parola il Consigliere Andrione;
ne ha facoltà.
ANDRIONE (UV):
Ho chiesto la parola per dichiarare che
voterò contro l’emendamento. Mi sembra una soluzione
semplice.
PRESIDENTE:
L'Assessore Lanivi ha dichiarato di ritirare
l'emendamento.
Ha chiesto la parola, per dichiarazioni di voto, il Consigliere
Riccarand; ne ha facoltà.
RICCARAND (NS):
Se viene ritirato l'emendamento che era
stato concordato in Commissione, io voto contro questo articolo,
perché...
(...Interruzione del Presidente Rollandin...)
perché l'emendamento aveva un significato molto chiaro, quello
cioè di evitare che tutte le ditte di autotrasporto venissero in
Valle d'Aosta per farsi finanziare l'acquisto..
(...Interruzione del Presidente Rollandin...)
.. Sì, ma se noi vogliamo finanziare il trasporto locale, non
abbiamo bisogno di finanziare il trasporto tramite TIR, perché
sicuramente il trasporto a livello regionale o interregionale non
si fa tramite TIR, ma con mezzi di più modeste dimensioni. Questo
era il significato della discussione in Commissione e
dell’emendamento che ne è risultato.
Se invece si vogliono finanziare i TIR, noi ci dichiariamo
contrari, anche perché non ci sembra che questa competenza rientri
tra quelle che concernono la Valle d'Aosta.
PRESIDENTE:
Ricordo che l'emendamento all'articolo 2 è da
considerare ritirato.
Se nessuno chiede la parola, pongo in votazione il testo
originale dell'articolo 2, del quale abbiamo già dato lettura.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell'articolo 3.
ARTICOLO 3
(Carattere dei contributi)
1. Possono essere concessi, per gli interventi di cui al primo
comma dell'art. 2, contributi in conto capitale nella misura
massima del 30% della spesa riconosciuta ammissibile.
2. La misura del contributo può essere elevata al 35% della
spesa ammissibile qualora gli investimenti previsti dai punti b) e
c) siano effettuati dai consorzio dalle società consortili di cui
all'art. 1 della legge 21 maggio 1981, n. 240, costituiti da non
meno di cinque imprese.
3. Nel caso in cui gli interventi previsti dal punto c) siano
effettuati dai consorzi o dalle società consortili indicati nel
comma precedente possono essere concessi inoltre contributi in
conto interessi per mutui della durata massima di 15 anni contratti
con Istituti di credito, siano al 40% della spesa ritenuta
ammissibile.
4. I contributi in conto interessi sono concessi in misura tale
che il tasso di interesse, posto a carico dell'operatore, risulti
pari al 60% del tasso di riferimento stabilito dal Ministro del
Tesoro per il settore industriale, in vigore al momento della
stipulazione del contratto di mutuo.
5. Le iniziative attuate mediante lo strumento della locazione
finanziaria sono ammesse a fruire dei contributi in conto capitale
limitatamente all'importo relativo al valore del bene, con
esclusione degli oneri finanziari.
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell’articolo 4.
ARTICOLO 4
(Procedure)
1. Le provvidenze previste dalla presente legge sono concesse
con deliberazione della Giunta regionale, che provvede altresì alla
loro revoca per la violazione di cui all'art. 7.
2. Le domande devono essere presentate all'Assessorato
dell'industria, del commercio, dell'artigianato e dei trasporti,
che provvede all'espletamento dell'istruttoria.
3. Le modalità per la liquidazione del contributo e la
documentazione necessaria saranno determinate con provvedimenti
della Giunta regionale, su proposta dell'Assessore dell'industria,
del commercio, dell'artigianato e dei trasporti.
4. Il richiedente i benefici previsti dalla presente legge dovrà
sottoscrivere un impegno a mantenere la destinazione dichiarata e a
non alienare o cedere i beni che formano oggetto di finanziamento,
separatamente dall'azienda, per il periodo di 5 anni nel caso di
investimenti ai sensi dei punti a) e b) del primo comma dell'art. 2
e per il periodo di 15 anni per gli investimenti di cui al punto c)
del primo comma del medesimo articolo.
5. La vigilanza ed il controllo sulla regolare esecuzione delle
opere nonché sulla loro destinazione sono demandati all'Assessorato
dell'industria, del commercio, dell'artigianato e dei
trasporti.
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell'articolo 5.
ARTICOLO 5
(Convenzioni con istituti di credito)
1. La Giunta regionale, per l'erogazione dei contributi in conto
interessi, è autorizzata a stipulare convenzioni con Istituti di
credito.
2. Nelle convenzioni dovranno essere fissati i tassi, la
procedure e i tempi per la presentazione delle domande, le modalità
per la stipulazione dei contratti di mutuo per
l’erogazione delle somme mutuate, nonché le
disposizioni per l’estinzione anticipata dei mutui e
per la rinuncia e revoca dei benefici.
PRESIDENTE:
Se nessuno chiede la parola, pongo in
votazione l'articolo 5 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell'articolo 6.
ARTICOLO 6
(Alienazione o mutamento destinazione dei beni)
1. qualora il beneficiario del contributo intenda alienare o
mutare destinazione ai beni finanziati, deve darne immediata
comunicazione all'Assessorato dell'industria, del commercio,
dell'artigianato e dei trasporti e deve provvedere, entro trenta
giorni dalla comunicazione, a restituire l'intero ammontare del
contributo maggiorato degli interessi calcolati sulla base della
media ponderata del tasso ufficiale di sconto nel periodo in cui ha
beneficiato dell'agevolazione.
PRESIDENTE:
Se nessuno chiede la parola, pongo in
votazione l'articolo 6 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell'articolo 7.
ARTICOLO 7
(Revoca dei contributi)
1. Il mancato rispetto dell'impegno assunto ai sensi del 4°
comma dell'art. 4 comporta la revoca del beneficio concesso.
2. La revoca implica la restituzione del contributo alla
Regione, nel termine di 30 giorni dalla contestazione, maggiorato
degli interessi calcolati con le modalità di cui all'art. 6.
PRESIDENTE:
Se nessuno chiede la parola, pongo in
votazione l'articolo 7 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell’articolo 8.
ARTICOLO 8
(Sanzioni amministrative)
1. Per la violazione di cui al primo comma dell'art. 7, è
applicata ai trasgressori la sanzione amministrativa da lire
6.000.000 a lire 20.000.000.
2. Si applicano le disposizioni della legge 24 novembre 1981, n.
689.
3. I proventi delle sanzioni amministrative saranno introitati
al capitolo 07700 "Proventi pene pecuniarie per contravvenzioni"
della Parte Entrata dei rispettivi bilanci di previsione.
PRESIDENTE:
Se nessuno chiede la parola, pongo in
votazione l'articolo 8 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell’articolo 9.
ARTICOLO 9
(Non cumulabilità dei contributi)
1. I contributi di cui alla presente legge non sono cumulabili
con contributi previsti da altre leggi per gli stessi
interventi.
PRESIDENTE:
Se nessuno chiede la parola, pongo in
votazione l'articolo 9 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell'articolo 10.
ARTICOLO 10
(Norme finanziarie)
1. Per l'applicazione della presente legge sono autorizzate le
spese suindicate:
art. 3 comma 1 £. 200 milioni per l'anno 1989. Per gli esercizi
futuri gli oneri relativi saranno determinati con legge finanziaria
ai sensi dell'art. 19 della legge regionale 6.12.1979, n. 68.
art. 3 comma 3 £. 200 milioni quale limite di impegno a
decorrere dall'anno 1989 sino all'anno 2004.
Gli oneri relativi graveranno sui seguenti capitoli di nuova
istituzione del bilancio di previsione della Regione per
l’esercizio finanziario 1989 e sui corrispondenti
capitoli dei futuri bilanci:
Cap. 38035 "Contributi in conto capitale alle imprese esercenti
attività di autotrasporto merci in conto terzi"
Cap. 38040 "Contributi per il concorso nel pagamento di
interessi su prestiti contratti da imprese esercenti attività di
autotrasporto merci in conto terzi - prime rate".
2. Alla copertura degli oneri di cui al comma precedente si
provvede:
a) per l'anno 1989 mediante riduzione di lire 400 milioni dello
stanziamento iscritto al cap. 50150 "Fondo globale per il
finanziamento di spese per ulteriori programmi di sviluppo (spese
di investimento)" a valere sull'intervento previsto all'allegato n.
8 al bilancio per l’esercizio 1989 relativo al
finanziamento del piano regionale per la sistemazione interrata di
linee elettriche e telefoniche; su detto intervento risulta,
quindi, disponibile la minor somma di £. 100 milioni.
b) per gli anni 1990 e 1991 mediante utilizzo per £. 400 milioni
delle risorse disponibili iscritte al programma 3.2 "altri oneri
non ripartibili" del bilancio pluriennale 1989- 1991
PRESIDENTE:
Se nessuno chiede la parola, pongo in
votazione l'articolo 10 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Do lettura dell’articolo
11.
ARTICOLO 11
(Variazioni di bilancio)
1. Alla parte Spesa del bilancio di previsione della Regione per
l'esercizio finanziario 1989 sono apportate le seguenti
variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 400.000.000
in aumento
Cap. 38035 (di nuova istituzione) programma regionale 2.2.2.14:
interventi nel settore dei trasporti
codificazione 2.1.2.4.3.3. 09.18.05 "Contributi in conto
capitale alle imprese esercenti attività di autotrasporto merci in
conto terzi"
L.R.
£. 200.000.000
Cap. 38040 (di nuova istituzione) programma regionale 2.2.2.14:
interventi nel settore dei trasporti
codificazione 2.1.2. 4.3.4. 10.18.05 "Contributi per il concorso
nel pagamento di interessi su prestiti contratti da imprese
esercenti attività di autotrasporto merci in conto terzi - prime
rate"
L.R.
£. 200.000.000
PRESIDENTE:
Se nessuno chiede la parola, pongo in
votazione l'articolo 11 testé letto.
ESITO DELLA VOTAZIONE
Presenti: 29
Votanti: 25
Favorevoli: 24
Contrari: 1
Astenuti: 4 (Chenuil, Dolchi, Mafrica e Tonino)
Il Consiglio approva
PRESIDENTE:
Ha chiesto la parola, per dichiarazioni di
voto, il Consigliere Mafrica; ne ha facoltà.
MAFRICA (PCI):
In questi giorni c'è stata abbastanza
confusione, come ama dire il Segretario del PSI ("La confusione è
enorme in questa fase"), però il disegno di legge era stato
presentato in Commissione non come alternativo alla politica
ferroviaria di questa Giunta, ma come provvedimento in favore dei
"padroncini" locali. Stando così le cose, l'emendamento limitativo
della portata dei mezzi di trasporto aveva il senso di individuare
in qualche misura i beneficiari nei "padroncini" di camion per il
trasporto di sabbia e per attività relative alla Valle d'Aosta.
Con l'abolizione del limite, invece, si interviene anche in
favore dei TIR, cioè dei bisonti della strada; ma proprio questa
politica è alternativa alla rivalutazione della ferrovia
Aosta-Torino e al potenziamento della linea, ancora in fase di
studio, tra Aosta e Martigny.
Qual è allora la nostra politica? E' quella di favorire lo
sviluppo ferroviario o quella di favorire il trasporto su gomma? Se
il provvedimento ha il senso di favorire le ditte locali che fanno
un trasporto merci limitato e con mezzi di un certo tipo, è una
cosa; altrimenti il provvedimento cambia natura.
Ora, poiché non ci è chiara l'intenzione della Giunta, ci
asteniamo dal votare il presente provvedimento.
PRESIDENTE:
Ha chiesto la parola, per dichiarazioni di
voto, il Consigliere Riccarand; ne ha facoltà.
RICCARAND (NS):
La discussione che abbiamo fatto in
Commissione andava appunto nel senso precisato dal Consigliere
Mafrica, cioè di approvare un provvedimento che desse un sostegno
finanziario ai trasportatori locali, per le esigenze locali.
Ora invece la legge, con il mancato accoglimento
dell'emendamento accettato dall'Assessore in sede di Commissione,
va a stravolgere completamente il suo significato e pone le
condizioni per un suo utilizzo del tutto abnorme. In Italia ed in
Europa si sta mettendo l'accento sulla necessità di contenere il
trasporto di merci su gomma e di utilizzare sempre più, specie
sulle grandi distanze, la ferrovia, mentre qui in Valle d'Aosta noi
facciamo una politica selvaggia di incentivazione del trasporto su
gomma...
(...Interruzione...)
.. Sì, perché un provvedimento di questo genere corrisponde
semplicemente ad una incentivazione selvaggia del trasporto su
gomma e pertanto Nuova Sinistra voterà contro questo disegno di
legge.
PRESIDENTE:
Ha chiesto la parola, per dichiarazioni di
voto, il Consigliere Pascale; ne ha facoltà.
PASCALE (PSI):
Non vorrei che apparisse che il disegno di
legge che noi andiamo ad approvare voglia qualificare una posizione
contraria allo sviluppo della ferrovia ed a favore del trasporto su
gomma.
In Italia ed in Europa, come ha detto prima l'Assessore,
esistono delle reali esigenze, che riguardano l'autotrasporto merci
in vista dell'apertura dei mercati del 1992, che pongono le nostre
aziende in serie difficoltà a reggere la competitività
internazionale. Queste aziende, che in Valle d'Aosta sono numerose,
vanno aiutate ad essere competitive.
Questo però non vuol dire che si rinunci a fare una politica
ferroviaria, perché, per quanto si possa sviluppare una politica in
direzione della ferrovia, non si arriverà mai a sostituire
l'attuale sviluppo del trasporto su gomma, che anzi sta aumentando
considerevolmente.
Noi, quindi, siamo favorevoli al disegno di legge, ma ciò non
vuole assolutamente significare che intendiamo operare una scelta
in favore di un tipo di trasporto e contro un altro.
PRESIDENTE:
Il Consiglio è chiamato ora a pronunciarsi sul
complesso della legge.
ESITO DELLA VOTAZIONE
Presenti: 30
Votanti: 25
Favorevoli: 24
Contrari: 1
Astenuti: 5 (Chenuil, Dolchi, Gremmo, Mafrica e Tonino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK