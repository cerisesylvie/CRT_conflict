Consiglio Regionale della Valle d'Aosta - Oggetto del Consiglio n. 4015 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4015 del 9 dicembre 1992 - Resoconto
OGGETTO N. 4015/IX Interventi per evitare la prosecuzione dei
lavori di costruzione del raccordo autostradale del Gran San
Bernardo, in conseguenza dei ritardi nella realizzazione.
(Interpellanza)
Interpellanza Preso atto che, in data odierna, la costruzione
del raccordo autostradale del Gran San Bernardo non è ultimata e
che anzi le opere realizzate sono circa il 25 percento dell'intero
progetto;
Ricordato che il progetto di tale raccordo è stato approvato in
una serie di "Conferenze dei servizi" svoltesi nel corso del 1991 e
che la realizzazione dell'opera è stata autorizzata con il decreto
del ministro dei Lavori Pubblici, n. 1080 del 7 giugno 1991;
Ricordato, altresì, che le procedure accelerate ed eccezionali
utilizzate per l'approvazione del progetto e per l'affidamento dei
lavori senza gara d'appalto erano giustificate dalla necessità
perentoria di concludere tale opera entro il 27 febbraio 1992
(termine poi prorogato al 30 agosto 1992) onde poter utilizzare
l'opera per consentire il buon esito delle Celebrazioni Colombiane
previste a Genova nell'estate del 1992;
Sottolineato che la mancata ultimazione delle opere nei termini
perentori previsti dalla legge determina la decadenza delle
autorizzazioni che stanno alla base dei lavori in corso di
realizzazione;
Evidenziato che non solo il raccordo non è concluso, ma anzi è
necessaria una variante al progetto onde evitare l'abbattimento
della casa Faverge e l'eliminazione degli svincoli a Plan
Signayes;
Rilevato che è compito dei Sindaci dei comuni interessati, del
Presidente della Giunta regionale, dell'Assessore regionale ai
Lavori Pubblici assumere gli opportuni provvedimenti per impedire
la prosecuzione di un'opera priva di regolari autorizzazioni;
il sottoscritto Consigliere regionale del gruppo Verde
Alternativo
interpella
la Giunta regionale per sapere quali provvedimenti sono stati
assunti o si intendono assumere per evitare la prosecuzione di
un'opera le cui autorizzazioni sono decadute.
F.to: Riccarand.
PresidenteHa chiesto di parlare il Consigliere Riccarand.
Riccarand (VA)
Questa interpellanza affronta
nuovamente la questione del raccordo del Gran San Bernardo che ci
interessa in particolare per quanto riguarda la situazione di
Signayes.
Questo progetto, come è noto, è stato approvato con una
procedura anomala, prevista da una specifica legge, collegata alle
celebrazioni colombiane di Genova.
Questa legge ha previsto che l'approvazione del progetto
avvenisse non con l'iter normale, ma attraverso delle Conferenze
dei Servizi che si sono svolte nel corso del 1991 e che hanno poi
portato all'approvazione dell'opera e all'autorizzazione attraverso
un decreto del Ministro dei Lavori Pubblici del 7 giugno 1991.
L'iter di approvazione accelerato e anomalo era giustificato
dalla necessità di costruire, completare, rendere agibili queste
opere, per poter garantire un buon svolgimento delle celebrazioni
previste a Genova.
La legge aveva previsto inizialmente che tutte le opere
approvate con questa procedura fossero concluse entro il 27
febbraio 1992. Successivamente con provvedimento di legge tale
scadenza è stata prorogata al 30 agosto 1992.
Tutti oggi possiamo constatare che il raccordo del Gran San
Bernardo non solo non è stato ultimato entro il 30 agosto del 1992,
ma è ben lungi dall'esser ultimato, ed è un'opera che richiederà
anni di lavoro.
Questa situazione credo che dovrà far riflettere sui presupposti
che stavano alla base dell'approvazione, su come sia stato
possibile approvare un progetto che doveva essere completato entro
sei-sette mesi al massimo e che invece richiederà anni di
lavoro.
Inoltre, credo che ci sia un problema ancora più immediato,
ancora più urgente: abbiamo visto ad esempio la presa di posizione
del Presidente della Giunta regionale della Regione Liguria,
secondo cui, non essendo stata ultimata quest'opera entro la data
prevista dalla legge, vengono meno le autorizzazioni che si
basavano proprio sul presupposto dell'ultimazione di quest'opera
entro una precisa data.
E' comprensibile che il legislatore abbia previsto procedure
anomale per realizzare un'opera in considerazione della sua
urgenza, ma è anche evidente che quando questa urgenza viene meno e
non viene più rispettata e non vengono più rispettate determinate
scadenze precise per la consegna dei lavori, vengono meno anche
tutti quei presupposti su cui si basavano le anomalie
dell'autorizzazione.
Quindi noi ci troviamo sostanzialmente di fronte ad un'opera che
sta proseguendo nell'esecuzione dei suoi lavori e che non è più in
possesso di regolare autorizzazione.
Tutti i presupposti che stavano alla base dell'autorizzazione
stavano nel fatto che questa opera fosse conclusa in tempo per le
celebrazioni colombiane.
L'Expo di Genova è chiusa, da mesi. C'è una controversia sui
suoi risultati, sul numero di frequentatori, rimane comunque il
fatto che questa opera, autorizzata con determinate procedure
perché fosse funzionale all'Expo di Genova, non è conclusa e quindi
sono decadute le autorizzazioni che si basavano su questo
presupposto. Le autorizzazioni dovranno essere rinnovate dagli
organi competenti.
Siccome gli organi competenti sono l'Anas, il Ministro dei
lavori pubblici, ma anche l'Amministrazione regionale, i comuni
interessati, noi riteniamo che sia doveroso da parte della Regione
adoperarsi per chiarire la situazione, per sospendere questi lavori
e per rinnovare le autorizzazioni.
Questo è importante anche alla luce della situazione che si è
creata a Signayes: la variante richiesta è prevista per eliminare
lo svincolo a Plan Signayes e realizzare degli svincoli in località
Faverge e c'è il problema dell'abbattimento della casa Faverge.
Proprio perché le autorizzazioni devono essere rinnovate, una
variante deve essere approvata.
Io credo che qui ci sia l'opportunità, e si inserisca la
necessità e l'opportunità di prevedere un progetto completo di
svincoli a nord di Signayes, evitando fra l'altro l'abbattimento
della casa Faverge e andando incontro alle richieste più volte
espresse dagli abitanti, dal Consiglio di frazione, dalla comunità
montana, ribadite anche in documenti approvati dal Consiglio
regionale e dal Consiglio comunale di Aosta.
Questi sono i contenuti dell'interpellanza e vogliamo sapere
come la Giunta intenda muoversi rispetto a questa situazione.
Presidente
Ha chiesto di parlare l'Assessore ai lavori
pubblici, Vallet.
Vallet (UV)
Il problema posto dal Consigliere
Riccarand è un problema serio e difficile.
Le risposte però che si devono dare non sono così scontate come
sembrerebbe da quanto esposto dal Consigliere Riccarand. In questo
senso abbiamo intanto scritto una lettera al Ministro dei lavori
pubblici per avere chiarimenti in merito a questa situazione che si
è venuta a creare.
Abbiamo convocato i sindaci dei comuni interessati, il sindaco
di Aosta, di Quart e Saint-Christophe e, insieme ai responsabili
dell'Ufficio urbanistica dell'Assessorato all'ambiente, abbiamo
cercato di fare un pochino di chiarezza.
In quella sede è stato definito un quesito che abbiamo posto al
Professor Siniscalco proprio perché gli stessi tecnici dell'Ufficio
urba-nistica hanno avuto delle grosse difficoltà a dipanare la
matassa.
Abbiamo avuto nei giorni scorsi la risposta del Professor
Siniscalco che conferma appunto quanto dicevo prima, vale a dire
che le risposte date dal Consigliere Riccarand non sono affatto
così scontate.
Allora la via da seguire consigliata dal professor Siniscalco è
di questo tipo: rispetto alla perentorietà dei termini sembrerebbe
che il discorso è quanto meno opinabile, cito un passo del parere
in cui si dice appunto:
"La sanzionabilità del ritardo esclude a
mio parere la decadenza ope legis dei provvedimenti abilitativi e
quindi la perentorietà del termine"
Per quanto riguarda invece la linea di condotta suggerisce che
comunque i comuni interessati dovranno informare il Presidente
della Giunta regionale e il Ministro dei lavori pubblici dello
stato di avanzamento dei lavori; il Presidente della Giunta dovrà
verificare che i comuni adempiano tempestivamente alle disposizioni
ed in caso di inerzia dei comuni dovrà provvedere
sostitutivamente.
Spetterà quindi al Ministro, d'intesa con la Regione, adottare i
provvedimenti ritenuti opportuni e necessari. In questo senso è
stata predisposta una lettera per i sindaci dei comuni interessati
per renderli edotti del parere e della situazione ed è stata
convocata per venerdì mattina una riunione con i sindaci stessi per
definire l'ulteriore iter del problema.
Presidente Ha chiesto di parlare il Consigliere Riccarand.
Riccarand (VA)
Indubbiamente su queste materie ci
possono essere pareri diversi e opinioni diverse. Io leggerei con
molto interesse il parere del professor Siniscalco se l'Assessore
me lo farà avere. Credo però che sia abbastanza chiara la
situazione.
Si dice che c'è una estrema urgenza di realizzare un'opera
finalizzata ad un avvenimento ben preciso, le manifestazioni
colombiane di Genova, che si svolgono in una data ben precisa, con
una data precisa di inizio e di fine.
Per fare quest'opera la legge consente di derogare, di saltare
tutta una serie di procedure per l'approvazione dei progetti,
l'approvazione dei comuni, della Regione, la valutazione
dell'impatto ambientale, tutte le norme sulla legge Galasso,
eccetera. Tutto questo è stato completamente saltato, sostituito da
una riunione di responsabili di vari settori che hanno decisodi
fare andare avanti il progetto.
La legge ha previsto che la cosa è legale, che si può fare; può
essere discutibile sul piano opportunità ma comunque è legale. Ma
se poi per questa opera per cui si è derogato a tutte le norme, si
è prevista una procedura nuova e non viene fatta per l'obiettivo
che ci si era dati, io credo che non ci sia solo un problema di
sanzione, ma ci sia un problema di venir meno a dei presupposti che
stavano alla base di tutte le autorizzazioni.
I giuristi, gli esperti, possono sbizzarrirsi, possono dire
tante cose; però credo che il problema sia grosso, corposo e
nodoso.
Bisogna capire che cosa vuole fare la Giunta regionale. Se la
Giunta regionale vuole utilizzare comunque questa situazione, che
mette sicuramente in difficoltà la SAV, mette in difficoltà l'Anas,
mette in difficoltà gli enti che gestiscono questa operazione per
ottenere degli obiettivi che c'eravamo dati come Consiglio
regionale, e che la Giunta stessa aveva dichiarato validi - come
eliminare lo svincolo a Plan Signayes, evitare l'abbattimento della
Faverge, studiare una soluzione razionale a nord di Signayes per
gli svincoli -, allora qui c'è lo spazio per mettere alle corde la
RAV, l'Anas, il Ministro dei lavori pubblici e tutti quelli che
hanno approvato un progetto che non ci va bene, che noi riteniamo
non di bloccare completamente, ma di correggerlo.
Quindi io credo che la Giunta debba svolgere questa funzione
qua. I comuni devono attivarsi, evidentemente, per quanto di loro
competenza, e la Regione deve operare per trovare una soluzione,
per mettere a posto una situazione dal punto di vista della
legalità delle autorizzazioni, attraverso una sanatoria, attraverso
gli atti che saranno necessari. Tuttociò purché ci sia la
disponibilità a fare quei correttivi sul progetto, che sono le cose
che ci interessano e che abbiamo votato come Consiglio.
Quindi noi seguiremo l'iter di questa vicenda. Riteniamo fra
l'altro che in questa vicenda emergano ancora più pesantemente le
responsabilità della SAV, perché l'Assessore Vallet e tutti quelli
che si sono chinati su questa vicenda ben sanno che nel decreto del
Ministro dei lavori pubblici, che ha approvato quest'opera del 7
giugno 1991, n. 1080, è richiesta esplicitamente la garanzia alla
SAV che l'opera venisse conclusa entro i termini di legge. Come
facesse a dare la SAV quelle garanzie....
Ma quella è responsabilità sua. La SAV prima o poi ne risponderà
in sede penale, ma era una garanzia che doveva dare, ed invece non
è stata rispettata.
Io credo che ci sono tutti gli spazi per costringere la SAV ad
uscire da una situazione di muro che ha fatto nei confronti delle
richieste della Regione e degli abitanti di Signayes per trovare
invece una soluzione che vada a rispettare quello che era stato
chiesto come modifica del progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK