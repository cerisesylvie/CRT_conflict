Consiglio Regionale della Valle d'Aosta - Oggetto del Consiglio n. 193 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 193 del 29 aprile 1981 - Resoconto
OGGETTO N. 193/81 - SITUAZIONE CONSEGUENTE ALLO STATO DI
AGITAZIONE DEI MEDICI DI FAMIGLIA. (Interpellanza)
Presidente
- Do lettura del testo dell'interpellanza
presentata dai Consiglieri Péaquin, Bajocco e Mafrica:
INTERPELLANZA
Considerato lo stato di disagio per i cittadini, creato
dall'agitazione dei medici di famiglia, agitazione proclamata delle
Organizzazioni Sindacali di categoria (FIMMG, SNAMI, FNOM), i
sottoscritti Consiglieri regionali
INTERPELLANO
L'Assessore alla Sanità per sapere:
1) quante richieste di sospensione temporanea della
convenzione per le visite ambulatoriali o a domicilio sono
pervenute alle SAUB da parte dei medici di famiglia della Valle
d'Aosta;
2) se vi sia anche nella nostra Regione il pericolo di una
accentuazione delle forme di lotta da parte dei medici di famiglia
(con la non effettuazione delle visite ambulatoriali per alcuni
giorni alla settimana, neppure a pagamento diretto);
3) quali iniziative abbia preso l'Assessore alla Sanità per
attenuare i disagi della popolazione valdostana, coinvolta suo
malgrado in una vertenza il cui prolungarsi accentua la sfiducia
nel servizio sanitario pubblico e crea effettive difficoltà ai
cittadini in un campo primario come quello della salute.
Presidente
- Illustra l'interpellanza il Consigliere
Péaquin, ne ha facoltà.
Péaquin (PCI)
- Io credo che possiamo tranquillamente
dire che l'assistenza sanitaria è in crisi. I medici di famiglia
protestano per la mancata attuazione della convenzione che era
stata firmata già a gennaio con il Ministro competente; ci pare
dalle ultime informazioni che stiano minacciando un nuovo sciopero,
una nuova chiusura degli ambulatori che dovrebbe protrarsi dal 1°
al 10 maggio, proprio per questi chiarimenti che non possono
avvenire e per la proposta che viene dal Governo e dal Ministero
della Sanità di far slittare l'attuazione della convenzione - già
firmata come dicevo a gennaio - fino ai primi di luglio.
Abbiamo poi l'agitazione dei medici ospedalieri, specialmente
quelli a tempo pieno, che si ritengono discriminati da una
diversità di trattamento abbastanza notevole e che sono ancora in
attesa che si riaprano le trattative per discutere delle loro
questioni. E anche i medici ambulatoriali ci pare che non siano del
tutto tranquilli nelle loro posizioni. È evidente che di questa
situazione fanno le spese anche i cittadini della nostra Valle con
quelli dell'intero paese, e che dalle parti interessate viene data
spesso e volentieri colpa di questa situazione alla riforma
sanitaria - e qui ci sarebbe da discutere molto. Sommato a questo,
dobbiamo ricordare che i tagli fatti proprio nel senso della spesa
sanitaria e i ritardi nell'approvazione in Parlamento del Piano
sanitario triennale danno dei colpi duri alla riforma sanitaria. -
e che i cittadini debbano sapere da questo Consiglio e in
particolare dall'Assessore alla Sanità, quale è realmente la
situazione e a cosa si prevede potrà andare incontro nei prossimi
mesi.
Per questo abbiamo fatto questa interpellanza: per sapere qual è
la situazione nella nostra Regione; se ci sia anche nella nostra
Regione il pericolo di un'accentuazione di queste forme di protesta
da parte di alcune categorie di medici, e quali iniziative
l'Assessore alla Sanità abbia preso in questo senso.
Tutto questo per chiarire la situazione a noi, Consiglio
regionale, che siamo espressione della popolazione della Valle
d'Aosta, ma anche all'esterno , in modo che anche i cittadini
possano essere informati nel modo dovuto, e non debbano subire una
situazione di disagio senza vedere quali potrebbero essere le
ripercussioni e quale potrebbe essere la situazione nei prossimi
mesi.
Presidente
- Risponde l'Assessore alla Sanità ed
Assistenza sociale, Rollandin, ne ha facoltà.
Rollandin (UV)
- Sulle argomentazioni di fondo che sono
state portate per illustrare la situazione concordo pienamente. In
effetti a Roma, in una delle ultime riunioni del Consiglio
sanitario, alla presenza del Ministro, da parte delle Regioni si
era lamentata la difficoltà nella gestione della riforma decentrata
al livello regionale, in quanto ai ritardi che sono già stati
sottolineati si aggiungono le difficoltà di interpretazione di
norme che vengono emanate al livello nazionale, e in quest'ultimo
periodo le difficoltà economiche legate ai contratti.
La riunione si era svolta prima della decisione del Consiglio
dei Ministri dei tagli della spesa per arrivare ai 5 mila miliardi
- che poi sono stati quattromila e otto - che era necessario fare
in quel periodo, ed era stato chiesto agli Assessori quale fosse la
loro posizione nei riguardi dei tagli della spesa che, come poi è
risultato, erano rivolti a quella sanitaria. In quella occasione è
stato chiaramente espresso dai rappresentanti di tutte le Regioni
in netto rifiuto ad accettare quella soluzione; rifiuto che si
sapeva già a priori non avrebbe cambiato nulla perché quella spesa
che, come poi è risultato, erano rivolti a quella sanitaria. In
quella occasione è stato chiaramente espresso dai rappresentanti di
tutte le Regioni un netto rifiuto ad accettare quella soluzione;
rifiuto che si sapeva già a priori non avrebbe cambiato nulla
perché quella spesa era già stata decisa, come era già stato deciso
l'aumento del ticket, ed era già chiaro lo slittamento della
convenzione. Difatti la convenzione che, come Péaquin ricordava,
era già stata siglata all'inizio dell'anno, non era entrata in
vigore proprio perché al momento della firma necessaria i soldi,
come è risultato, mancavano. Quindi era stato promesso ai medici
della convenzione un compenso per la quota capitarla che ha
scatenato la comprensibile reazione dei medici ospedalieri e ciò
proprio nel momento in cui si vuole andare verso il contratto
unico. Questo è l'aspetto più grave della questione; a giugno
avrebbe dovuto esserci il contratto unico per tutti i dipendenti
della futura Unità Sanitaria Locale, e proprio in questo momento
c'è una corsa al rialzo, che certo non facilita un'operazione quale
quella che dovrebbe essere portata in porto. Quindi agitazione dei
medici generici, che è poi alquanto anomala perché riguarda due
situazioni giuridiche diverse: una è quella del medico cosiddetto
convenzionato, che rimane un libero professionista che accetta un
determinato rapporto di lavoro; l'altra è quella dell'ex medico
condotto, che accetta di lavorare a convenzione per un certo numero
di assistiti, ma che continua a rivestire una parte pubblica in
quanto ufficiale sanitario.
Al momento quindi la situazione - a quanto ci risulta, perché di
ufficiale non abbiamo ancora ricevuto nulla - presenta lo
slittamento della convenzione al 1° luglio, che ha scatenato la
reazione dei medici condotti che si astengono dal lavoro, e una
nuova agitazione che, come si ricordava, dovrebbe essere per maggio
e non è stata ancora confermata.
Al livello locale la partecipazione a questo sciopero non è
stata totale in quanto 23 medici non vi hanno aderito. Per
adeguarci a questa situazione sono state emanate delle direttive
agli Uffici competenti perché si passi dalla forma diretta alla
forma indiretta, vale a dire che l'assistito che ha avuto bisogno
di ricorrere al medico si fa rilasciare una ricevuta che poi,
presentata agli Uffici competenti delle Strutture Amministrative
Unificate di Base, dà la possibilità di avere il rimborso in tempi
brevissimi.
Le tariffe che sono state concordate e di cui è stata data ampia
notizia - e la vogliamo dare ancora adesso, in accordo con i
Comuni, in quanto abbiamo pensato di mettere degli avvisi di questa
procedura in tutti i locali pubblici e in tutti i luoghi dove fosse
possibile notarli per dare la possibilità al cittadino di essere
informato sulla procedura - sono di 10 mila lire per la visita
ambulatoriale e di 15 o 20 mila per la visita domiciliare - 20
quando viene rilasciato il certificato. Queste tariffe vengono
rimborsate.
In questo periodo sono casi sporadici, ma abbiamo notato delle
anomalie nel comportamento dei medici, i quali suggerivano delle
prassi anomale ai singoli assistiti, proponendo al paziente che, a
conoscenza della prassi, chiedeva che gli venisse rilasciata la
ricevuta per poter avere il rimborso della visita, di pagare solo
una parte della cifra e rinunciare alla ricevuta. Ripeto, con
un'informazione corretta speriamo che questo non succeda e che
quindi il cittadino, anche in questa situazione di disagio, faccia
valere i suoi giusti diritti. Questo, riguardo alla situazione
locale, è quello che è stato fatto per quanto era di nostra
competenza.
In alcune regioni dal 21 aprile scorso l'agitazione è stata
ampliata con la chiusura degli ambulatori. Tale forma di agitazione
non è stata attuata, né programmata, per ora, nella nostra
regione.
Per quanto riguarda la situazione della riforma in generale,
devo solo dire che ai ritardi si assomma la difficoltà oggettiva,
di cui avevo già riferito in precedenti occasioni, di trovare
specialisti che siano disposti a lavorare negli ambulatori pubblici
alle tariffe attualmente fissate; il che vuol dire, in pratica,
avere le strutture e non avere il personale sanitario che vi opera.
È chiaro che una situazione di questo genere non può che portare la
gente a pensare che nel settore sanitario si fanno passi indietro
anziché in avanti, e questo avviene a mio avviso, perché all'inizio
è stata data l'illusione di fare un cambiamento radicale, su cui si
sapeva già di non poter contare. Era chiaro che le strutture
periferiche non avrebbero retto a tante variazioni, e così
improvvise. Quindi le difficoltà a cui si cerca di dare soluzione
al momento attuale sono enormi, soprattutto perché difficoltà
strutturali si sommano a difficoltà economiche. Le difficoltà
economiche le singole Regioni non possono superarle, e in questo
senso ultimamente è arrivata la circolare del Consiglio dei
Ministri, nella quale si vieta tassativamente alle Regioni di
prendere qualsiasi iniziativa in questo senso. Il che, se può
essere giustificato in quanto altrimenti ogni Regione cercherebbe
di arrangiarsi, significa anche che praticamente ogni Regione è
congelata nella situazione che si verifica localmente senza alcuna
possibilità di porvi rimedio, perché la parte economica non è
trattabile, ed è la parte di fondo che invece reclamano gli
operatori singoli.
Presidente
- Risponde il Consigliere Péaquin, ne ha
facoltà.
Péaquin (PCI)
- È abbastanza amaro constatare come, dopo
decenni di sforzi e di lavori fatti in tutte le direzioni per la
riforma sanitaria, ci si trovi oggi in una situazione di disagio e
in un momento di piena controriforma. Mi ricordo che in questo
Consiglio, già in occasione dell'approvazione della Legge di
organizzazione dell'Unità Sanitaria Locale, la legge n. 2 dell'80,
avevamo fatto presente gli sforzi che avevano dovuto essere fatti e
i pericoli che potevano venire da atteggiamenti non responsabili.
Siamo il paese del Bengodi, il paese che vive tranquillamente alla
giornata, ed è, mi ripeto ancora, molto deludente e amaro vedere
come dagli organi preposti vengano siglate delle convenzioni, dei
contratti tra le parti, già sapendo di non poterli mantenere, e già
sapendo di andare ad inasprire una situazione. Questa leggerezza è
da condannare in modo deciso, bisogna che sia detto chiaramente; ed
ha scatenato una reazione di tutte le varie categorie di medici che
purtroppo sarà molto difficile arrestare. Gli Assessori si sono
ritrovati, come diceva bene l'Assessore alla Sanità ed Assistenza
Sociale, Rollandin, ed hanno rifiutato i tagli previsti sulla spesa
sanitaria; comunque la situazione è estremamente grave per quello
che riguarda l'attuazione della riforma sanitaria. Proprio per
questo io credo che il Consiglio debba prenderne pienamente
coscienza, perché ne va di mezzo la difesa della salute dei
cittadini e, per quanto ci riguarda, di tutti i cittadini della
Valle d'Aosta. Per questi motivi noi riteniamo che la propaganda
all'esterno, verso la popolazione, non sia mai sufficiente,
affinché i cittadini della Valle d'Aosta rivendichino con forza la
soddisfazione delle loro giuste esigenze e necessità, e si facciano
anche sentire in modo deciso verso quei medici - mi auguro pochi -
che si prestano a fare degli sconti purché quanto da loro richiesto
venga reso pubblico.
Ecco, e mi ripeto, sono soddisfatto delle risposte date oggi
dall'Assessore Rollandin in questo senso, ma credo - senza per
questo voler mettere in second'ordine altri problemi della nostra
Regione - che su questi temi della difesa della salute di tutti i
valdostani ci debba essere la più ampia unità di azione e
soprattutto una presa di coscienza da parte del Consiglio. Che si
cerchi di andare fino in fondo a vedere quali sono i pericoli che
si corrono, e ci sia pertanto, per l'avvenire, questo lavoro
unitario del Consiglio che possa portarci tutti a delle posizioni
precise, e fare uno sforzo unitario per superare almeno in parte le
inevitabili difficoltà che ci troveremo davanti proprio per la
mancanza di serietà, direi, nel proporre le cose, da parte di
organi che sono anche superiori alla nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK