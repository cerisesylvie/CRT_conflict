Consiglio Regionale della Valle d'Aosta - Oggetto del Consiglio n. 3662 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3662 del 23 maggio 2024 - Resoconto
OGGETTO N. 3662/XVI - Interpellanza: "Soluzione delle
criticità inerenti la nuova sede del servizio socio-sanitario
semiresidenziale Myosotis".
Bertin (Presidente) -
Punto n. 43. Come per la
precedente, in ragione dell'assenza dell'Assessore, verrà data
lettura e seguirà la replica. Si è prenotato il Presidente della
Regione, ne ha facoltà.
Testolin (UV) -
L'interpellante Foudraz chiede "Se sia
intenzione soddisfare le richieste citate nella nota citata dal
punto primo delle premesse della presente interpellanza" e "La
tempistica d'intervento".
Rispondiamo ai due punti in maniera congiunta. Gli argomenti
portati all'attenzione di ANGSA VDA sono noti e sono già stati
oggetto di esame di confronto nell'ambito dei lavori del tavolo
tecnico regionale di coordinamento e monitoraggio dell'autismo. Per
approfondire ulteriormente le richieste avanzate, i dirigenti
dell'Assessorato competenti in materia hanno svolto un confronto
dedicato con il direttore del Dipartimento di salute mentale
dell'Azienda USL e con il gestore del servizio socio-sanitario in
convenzione con l'Azienda medesima. A breve sarà riconvocato un
tavolo tecnico dove saranno posti all'ordine del giorno i vari
punti della nota di ANGSA.
Venendo agli specifici argomenti portati all'attenzione: a)
richiesta di audit per gli operatori del servizio; b) richiesta di
un incremento del personale.
Dal confronto svolto con il gestore del servizio, è emerso che
ormai da diversi mesi il personale è stabile, con contratti che
sono stati trasformati a tempo indeterminato.
Ultimamente pertanto non si è riscontrato un significativo
ricambio di personale.
Il direttore del Dipartimento di salute mentale ha spiegato che
periodicamente svolge degli audit, così come previsto dalla
convenzione, con il privato accreditato.
L'obiettivo di tali verifiche è quello di rendersi garante
dell'utenza e di accertarsi pertanto che i requisiti contenuti
nell'accordo contrattuale siano rispettati.
I controlli sono eseguiti secondo una specifica procedura
aziendale, validata dal sistema qualità dell'azienda stessa.
L'ultimo audit ha avuto luogo all'inizio del mese di aprile e ha
dato riscontri positivi in merito ai controlli sopracitati.
Ai controlli svolti dall'Azienda USL si aggiungono quelli
periodici posti in capo all'organismo tecnicamente accreditante,
l'OTA, il quale ha compiti di verifica della regolare applicazione
delle disposizioni regionali in termini di requisiti strutturali,
tecnologici e organizzativi del servizio, ai fini del mantenimento
dell'autorizzazione dell'accreditamento.
La verifica svolta dall'OTA è stata atta a garantire che presso
la struttura semi-residenziale Myosotis siano presenti in organico,
nonché in servizio, tutte le figure professionali previste dalla
DGR 1051/2020 che definisce quest'organizzazione.
Per quanto riguarda il sistema di sorveglianza, l'attuale
struttura che ospita il servizio, sede di Saint-Christophe, a
differenza della sede precedente, quella di Nus, è attrezzata
dell'impianto di videosorveglianza e a oggi la videosorveglianza è
presente all'esterno e in alcune aree comuni interne alla
struttura.
Il gestore del servizio ha riferito che, a seguito degli
approfondimenti svolti, la funzione di videosorveglianza, così come
richiesta, non è possibile: è infatti possibile implementare gli
spazi coperti da videosorveglianza ma le registrazioni possono
essere rese disponibili solo allorché vengano richieste
dall'autorità pubblica di controllo e di sorveglianza.
Per quando riguarda il sistema di climatizzazione, il gestore
del servizio ha già provveduto a installare nella nuova sede di
Saint-Christophe dei ventilatori a soffitto e ci si è impegnati a
richiedere i necessari preventivi per quantificare i costi di
realizzazione di un impianto di rinfrescamento dei locali della
struttura.
L'Assessorato e l'Azienda USL continueranno a seguire con
attenzione gli argomenti portati all'attenzione dall'ANGSA al fine
di poter adottare le necessarie azioni per migliorare ulteriormente
i servizi erogati sul territorio regionale.
Presidente -
Per la replica, la consigliera Foudraz ne ha
facoltà.
Foudraz (LEGA VDA) -
Grazie al presidente Testolin, che
ha letto la risposta fornitagli dall'assessore Marzi.
Quest'interpellanza effettivamente era già stata portata in aula
alla fine del mese di ottobre dello scorso anno, precisamente nella
seduta del 26 ottobre, e nasceva appunto dal fatto che tutti i
Consiglieri regionali avevano ricevuto una nota inoltrata
dall'Associazione Valdostana Autismo, che era inerente ad alcune
carenze che i parenti degli utenti della nuova sede del servizio
socio-sanitario semiresidenziale Myosotis lamentavano e, nello
specifico, si metteva in evidenza la necessità dell'implementazione
del personale socio-sanitario da assegnare alla struttura,
segnalazione che peraltro era già emersa nel mese di febbraio del
2023, in occasione di una riunione del tavolo tecnico regionale di
coordinamento e monitoraggio sull'autismo.
Si metteva inoltre in evidenza la necessità di migliorare i
sistemi di climatizzazione, poiché le condizioni atte a garantire
ideali condizioni microclimatiche agli utenti erano state
soddisfatte solo parzialmente, si auspicava quindi l'installazione
di detti impianti in entrambi i piani, considerato quindi il
possibile progressivo aumento delle temperature, sia nelle stagioni
primaverili che comunque quelle estive, proprio per via delle
difficoltà di modulazione della sensibilità sensoriale riscontrate
nelle persone con autismo e, infine, la necessità
dell'installazione di ulteriori sistemi di videosorveglianza.
Io ad ottobre dello scorso anno, sentita la risposta che
l'Assessore alla sanità fornì in aula, accolsi veramente con
soddisfazione le parole dell'Assessore, perché, cito testualmente:
"Gli interventi che l'Associazione Valdostana Autismo ha segnalato
e ai quali sarà dato assolutamente seguito riguarderanno le
dotazioni di apparecchiature di climatizzazione degli ambienti,
l'implementazione del sistema di videosorveglianza e il
rafforzamento della dotazione del personale socio-sanitario
operante presso il Centro".
Bellissime parole, peccato che a oggi siano trascorsi sette mesi
e non siano state seguite dai fatti, perché in data 8 aprile di
quest'anno tutti noi Consiglieri regionali riceviamo nuovamente una
nota da parte dell'Associazione Valdostana Autismo che
sostanzialmente rappresenta e riformula tutte le richieste avanzate
a ottobre 2023, quindi non propriamente, come ha detto lei,
Presidente, che il personale ormai è mesi che è stabile. Se fosse
mesi che questo personale è stabile, probabilmente non ci avrebbero
trasmesso una lettera in data 8 aprile.
È da mettere in evidenza che probabilmente a quelle parole dette
non verrà sicuramente dato corso nemmeno quest'anno, perché,
analizzando il disegno di legge 144, comunque relativo
all'assestamento di bilancio che verrà discusso in una delle
prossime sedute del Consiglio regionale, io non ho visto traccia di
risorse economiche che vadano nella direzione di accoglimento delle
richieste fatte dall'associazione.
Possiamo quindi sperare che si tenga conto di tutto questo nel
bilancio di previsione 2025-2027, che arriverà in aula entro la
fine di quest'anno? Possiamo sperare che vengano prese in
considerazione le richieste avanzate?
Secondo me l'inclusione sociale di soggetti che presentano delle
fragilità passa anche dalla sensibilità che la politica adotta nei
loro confronti, perché occorre saper ascoltare le criticità e le
esigenze rappresentate, ma non solo limitandosi a parole e a dire
che verrà fatto, perché è assolutamente condivisibile, ma alle
parole devono assolutamente seguire i fatti.
Le risorse economiche ci sono, se si vogliono impegnare.
Speriamo che non passino altri sette mesi prima di vedere
soddisfatte le richieste.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK