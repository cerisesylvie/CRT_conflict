Consiglio Regionale della Valle d'Aosta - Oggetto del Consiglio n. 457 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 457 del 25 marzo 2009 - Resoconto
OGGETTO N. 457/XIII - Reiezione di risoluzione: "Contrarietà
rispetto all'ipotesi di ricostituzione del Ministero del
turismo".
Risoluzione
Il Consiglio regionale della Valle d'Aosta
Avendo appreso che il Presidente del Consiglio Silvio
Berlusconi e il Sottosegretario al Turismo Michela Brambilla
intendono proporre la ricostituzione e il reinsediamento del
ministero del Turismo soppresso nel 1993 per effetto di un
referendum popolare con il voto favorevole dell'82% dei
votanti;
Ritenendo l'intenzione di ripristinare una regia ministeriale
per rilanciare il comparto turistico illegittima, in quanto
contraria al voto popolare, e contraria ai principi di autonomia,
poiché la stessa riforma costituzionale del 2001 affida alle
regioni le funzioni amministrative e legislative in materia, e con
esse il compito di definire in modo autonomo le politiche del
settore turistico, lasciando in capo allo Stato solo funzioni
amministrative di indirizzo generale e di coordinamento;
Giudicando improbabile che l'istituzione di un nuovo
ministero possa rappresentare lo strumento adatto per un'azione
migliore e più flessibile da parte dello Stato per superare la
crisi del settore, mentre questa scelta condurrà fatalmente, oltre
che all'istituzione di nuovi posti di governo, alla moltiplicazione
delle spese per le casse pubbliche;
Esprime
il proprio disaccordo rispetto all'ipotesi di ricostituzione
del Ministero del Turismo;
Impegna
il Presidente della Regione e l'Assessore al Turismo a
manifestare al Governo la propria assoluta contrarietà alla
ricostituzione di questo stesso Ministero.
F.to: Louvin - Bertin - Morelli Patrizia - Cerise Giuseppe -
Chatrian
Président
- La parole au Conseiller Louvin.
Louvin (VdAV-R)
- Decisamente il tema del turismo oggi è
un tema di stretta attualità. Pochi giorni fa è stata lanciata con
grande determinazione la proposta di reistituire in Italia il
Ministero per il turismo, una proposta che è venuta dai vertici
stessi della compagine governativa, dal Presidente del Consiglio,
Silvio Berlusconi, dal Sottosegretario al turismo, Michela
Brambilla, ed è una proposta che ripristinerebbe, se fosse accolta,
un ministero che tutti ricorderanno nel 1993 un voto popolare, cui
diede il proprio assenso l'82% dei votanti, aveva cancellato. Non è
stato quello del 1993 un voto casuale, era un voto che rispondeva
ad un'istanza di autonomia e di federalizzazione in Italia,
un'istanza a cui questo stesso nostro Consiglio regionale non fu
estraneo. Correva l'anno 1991, quando i Consiglieri regionali
Lanivi, Bich, Milanesio, Gremmo, Agnesod, Rusci, Dolchi, Perrin,
Faval, Viérin, Mafrica, Pascale, Andrione, Rollandin, Monami,
Riccarand, Chenuil, Lavoyer, Martin, Voyat, Stévenin e chi vi parla
portarono in votazione in questa aula la richiesta di referendum
abrogativo. Il Consiglio regionale della Valle d'Aosta è stata una
delle cinque Regioni promotrici di questo referendum, sottolineando
in tale documento come un'iniziativa congiunta potesse portare
all'abrogazione dei Ministeri che svolgono competenze proprie delle
Regioni ed evidenziando la necessità che le Regioni stesse
assumessero direttamente l'iniziativa per una trasformazione in
senso sempre più autonomista dello Stato italiano. La spinta del
voto popolare ha avuto poi un consolidamento in termini di
competenza molto significativo nel 2001, quando l'intera competenza
legislativa in materia turistica, oltre che in altri ambiti, è
stata consacrata in capo alle Regioni non solo speciali, ma anche
ordinarie in questo Paese. A noi pare obiettivamente indispensabile
in questo momento che il Consiglio regionale non faccia
un'improvvida retromarcia rispetto ad un cammino di lunga durata e
che ha visto consolidare in capo alle Regioni questa competenza per
quanto - e lo dobbiamo sottolineare - l'esigenza di coordinamento
generale delle politiche turistiche in Italia sia un'esigenza
obiettiva. È giusto e doveroso che vi sia un coordinamento nella
proposta turistica nell'offerta che viene promossa sul piano
internazionale in Europa ed extra Europa, non siamo certo da questa
parte a ritenere che la promozione turistica di una nostra
località, neanche dell'intera nostra regione possa fare sul piatto
della bilancia del mercato statunitense, australiano, giapponese,
un peso particolare. Non è questo l'obiettivo, non è questa una
difesa di retroguardia, perché ci sono molti strumenti che possono
consentire alla compagine governativa di coordinare le politiche
turistiche delle Regioni, di individuare
standard
, cosa che
per un verso sul piano amministrativo può essere fatta attraverso
strutture di governo che già esistono a livello di
sottosegretariati, ma soprattutto attraverso atti di indirizzo e
attraverso strumenti di promozione turistica che non abbiano
carattere ministeriale. Non pensiamo che la nascita di un nuovo
soggetto ministeriale, di un ulteriore ministero possa aggiungere
qualcosa di positivo per un'azione flessibile di stimolo e di
rilancio del settore, non siamo gli unici a pensarlo; d'altra
parte, abbiamo preso atto con piacere che la stessa Federturismo
della Confindustria si è dimostrata nettamente contraria
all'ipotesi di ricostruzione del ministero e che le stesse
associazioni dei consumatori, in particolare l'ADUC, l'abbiano
bollata in modo forte come un'iniziativa che tende solo al
consolidamento di qualche poltrona. Non vogliamo scendere sul
terreno della polemica, ma vogliamo andare sul terreno di una
scelta nettamente politica di difesa di una prerogativa
autonomistica, che abbiamo consolidato in un percorso ormai
ventennale, che tutti posso dire in termini politici in
quest'aula... perché fu un'iniziativa che abbracciò quasi tutto
l'emiciclo... abbiamo sostenuto e riteniamo che questa soluzione
prospettata dai vertici del Governo nazionale possa tradursi
prevalentemente in un appesantimento degli oneri per le casse dello
Stato sul settore turistico, più che in un vantaggio per questo
settore e possa tradursi per le Regioni come la nostra in una
nascita di un interlocutore pesante sotto il profilo amministrativo
e anche legislativo, quando invece c'è bisogno di armonizzare le
politiche senza con questo dare corso all'istituzione di nuovi
organismi. Il senso della nostra risoluzione è molto semplice: "no"
all'istituzione di un organismo a carattere ministeriale, "sì" alla
promozione di organismi di coordinamento che possono essere
adeguatamente rafforzati, ma soprattutto estrema chiarezza nei
confronti di chi oggi viene anche in modo molto massiccio a
presentare in questa regione la propria iniziativa a sostegno del
campo turistico, con presenze congressuali molto marcate, ma che
temiamo non abbiano questo effetto salvifico. Non crediamo, come è
stato dichiarato dal Sottosegretario Brambilla, che sia
responsabilità di questa assenza di un ministero il fatto che si
sia persa progressivamente competitività nel settore, non crediamo
che il calo del fatturato di questo comparto e il decremento della
sua occupazione sia imputabile al fatto di non aver avuto in questi
anni un ministro del turismo. Questo è un aspetto organizzativo,
che ha una sua valenza politica, ma non è certo il motivo delle
difficoltà di un settore, difficoltà che devono essere ricercate in
ben altra direzione. Questa è la ragione per la quale portiamo
all'attenzione dell'aula tale indicazione, tale risoluzione di
indirizzi che dia forza ad un'iniziativa della nostra Giunta per
scongiurare questa attivazione, questa ricreazione di un ministero
del turismo in Italia.
Président
- La parole au Conseiller Lattanzi.
Lattanzi (PdL)
- Grazie, Presidente. Parlare di turismo
in questa regione dovrebbe essere come parlare dell'acqua in mezzo
al mare considerato che abbiamo più volte condiviso, al di là delle
opportunità industriali che l'economia valdostana propone, che
l'industria primaria non può che essere individuata nel turismo e
nei settori economici ad esso collegati, come commercio,
artigianato e la produzione di servizi e beni utili a contribuire
alla crescita di quel prodotto interno lordo che è alla base delle
risorse con cui la nostra comunità vive e nei prossimi anni tenterà
di sopravvivere.
Sono sbalordito dalle convinzioni della Sinistra autonomista che
propone questa risoluzione, Sinistra autonomista, Sinistra
progressista... i progressisti autonomisti, come vi chiamate non lo
so, comunque, dicevo, sono sbalordito dalla convinzione con cui si
affronta questo tema, con convinzioni - permettetemi l'espressione
- di basso cabotaggio, ossia convinzioni che partono da
ragionamenti che oggi fanno fatica a trovare comprensione, ma ai
livelli più elementari dell'economia di questa Regione. È
sufficiente chiedere a qualunque cittadino, non necessariamente un
cittadino che vive di turismo o di commercio quale possa essere
l'
atout
che la nostra Regione si può giocare, certamente
tutti rispondono: "il turismo in primis". Se poi allargassimo
questo sondaggio sempre ai cittadini valdostani, chiedendo quale
potrebbe essere per l'Italia un
atout
importante in termini
di economia per attirare risorse, certamente direbbero la
formazione, la ricerca, l'alta tecnologia, ma alla fine tutti
condividiamo che il turismo ancora una volta fa del Paese Italia
uno dei prodotti più straordinariamente unici da collocare nella
competizione globale. È quindi straordinariamente incredibile come
non ci si renda conto di quanto sia importante che le attività di
promozione del turismo, di produzione dei servizi al turismo, di
comunicazione dei servizi che il turismo italiano e valdostano
possano offrire al mondo dei nostri mercati potenziali non
necessitino come minimo di un coordinamento nazionale. Mi chiedo
qual è il senso di una politica, poi il mio amico Benin in questi
anni ci ha insegnato parecchie cose sotto questo aspetto, ossia
quanto sia necessario presentarsi con campagne di promozione del
nostro prodotto turistico culturale italiano e quindi anche
valdostano, con politiche strategiche di massa, nei territori che
devono conoscere la realtà italiana e quindi anche quella
valdostana. Mi chiedo come si può immaginare di fare il bene della
nostra Regione e quindi del nostro Paese pensando di andare con
venti Assessori al turismo in giro per l'Italia a cercare clienti,
cosa che naturalmente non si disdegna, ma qualunque Assessore al
turismo - l'Assessore Marguerettaz lo potrà confermare - impatta
contro una realtà della comunicazione globale, che impone alle
varie Regioni di avere una forza della comunicazione, una forza
della presentazione, una forza del presidio dei mercati di
interesse nazionale e locale di dimensioni tali per cui una singola
Regione - ma non sto parlando solo della Valle d'Aosta: sto
parlando del Veneto, della Lombardia o del Piemonte, ossia di
Regioni decisamente più strutturate in termini di risorse delle
nostre - per potersi promuovere fa fatica ad esistere nel mondo
della proposta turistica mondiale. Veramente quindi faccio fatica a
capire quali sono i presupposti culturali e le conoscenze sulla
base delle quali nascono risoluzioni come queste, che disconoscono
una banalità, ossia quella che il nostro Paese e la nostra Regione
che vive di turismo non possa che essere all'interno di pacchetti
che nel mondo della globalizzazione abbiano forza di penetrazione
nei mercati del turismo. Come si fa a pensare che l'Italia possa
ancora presentarsi al mondo con venti Assessori al turismo e così
fare il bene della propria economia? Il Presidente Berlusconi ha
avuto proprio su tale tema l'acutezza, la capacità di cogliere
qualcosa che fosse più nel sentimento degli operatori in questo
caso, che magari dei politici che parlano di turismo, ma non se ne
occupano, ossia della banalità di presentarsi al mondo del turismo
con dei pacchetti e con una comunicazione molto importante e di
grande rilievo istituzionale. Addirittura parlava qualche anno fa,
quando parlava delle nostre ambasciate, che dovevano diventare non
solo i punti di riferimento per i nostri cittadini nel mondo, ma i
primi
promoter
nel nostro Paese delle nostre bellezze
architettoniche e delle nostre unicità storiche e culturali. Parlo
dell'Italia, perché è evidente che andare in Cina con la sola Valle
d'Aosta si rischia di disperdere energie e risorse immense per non
ottenere grandi risultati, se non in strategia. Questo non
significa umiliare le politiche del turismo delle singole Regioni,
ce ne guarderemmo ben noi che di Regioni autonome ne governiamo tre
su cinque, lasciatemelo dire con un certo orgoglio! Noi, che
governiamo tre Regioni autonome su cinque, come potremmo immaginare
di togliere la prerogativa della gestione della politica del
turismo alle Regioni anche ordinarie, piuttosto che a quelle
autonome? Questo concetto non esiste, ma è sufficiente uscire
dall'Italia per comprendere che l'Italia ha bisogno di competere ad
un certo livello alto per poter competere proprio sui prodotti del
turismo.
Quando si parla della necessità di tornare a ragionare sulla
nascita di un ministero del turismo quale organo di coordinamento
delle politiche regionali del turismo quindi si parla di scelte di
buon senso che non sono di Destra o di Sinistra, che dovrebbero
essere dei cittadini e degli operatori italiani che oggi lavorano
con i turisti e che vedono i propri alberghi vuoti, i propri
commerci deserti, che fanno fatica ad immaginare come portare
turisti nelle proprie vallate e nelle proprie spiagge se non
attraverso una politica di grande respiro internazionale che possa
sfruttare al meglio i piccoli sforzi che ogni Regione può e deve
continuare a fare per promuovere sé stessa! Come si può pensare di
presentarsi a Mosca, a Pechino, a Shanghai, a Kuala Lumpur
presentando una singola Regione, ma non parlo della Valle d'Aosta,
del Piemonte! Non esisti! Sono mercati da milioni di persone dove,
quando tu hai speso cento milioni di pubblicità, non hai fatto
neanche dieci
spot
nelle televisioni nazionali, non esisti!
Quando è nata l'idea di dare un coordinamento alla politica
economica del nostro Paese in termini di turismo quindi si è
ragionato fra le persone del fare... non fra le ideologie, pertanto
è stupefacente con quale provincialismo affrontiamo tali temi, tra
l'altro, disconoscendo politiche di apertura che questa Regione ha
fatto in questi anni. Abbiamo continuato ad investire risorse nelle
relazioni internazionali, come possiamo non pensare che tutte
queste energie non possono aver bisogno di un coordinamento di
grande respiro?
Permettetemi di sorridere sul tema dei referendum, che venti
anni fa condannavano alcune decisioni che in quegli anni,
contestualizziamole bene, hanno condannato il nostro Paese ad
un'arretratezza culturale? Vogliamo parlare del nucleare? Certo,
siamo ancora qui a discutere che c'è stato un referendum che ha
condannato il nucleare, ma oggi siamo a riaprire quei temi. Non
trovo quindi scandaloso che si parli di avere un ministero del
coordinamento del turismo nazionale, lo dice Bocca, il Presidente
degli operatori del turismo, che è necessario presentarsi nei
mercati mondiali del turismo con un coordinamento nazionale per non
fare la figura dei beduini che si presentano senza una politica di
coordinamento! Lo fanno le Regioni che operano nel turismo più
povere del mondo, non riesce a farlo l'Italia per il suo
bizantinismo, per la sua burocrazia, per i suoi piccoli poteri.
Abbiamo bisogna di fare salti di qualità e ci presentiamo con
risoluzioni che "guardano ai propri piedi" senza avere un minimo di
respiro? Ma questa cosa non è di Destra o di Sinistra: è essere o
non essere per il nostro Paese... e in questo Paese c'è anche la
Valle d'Aosta, che ha bisogno di valorizzare i propri investimenti!
Ma come facciamo a valorizzarli se ogni iniziativa di apertura, di
prospettiva, di crescita di questo Paese viene condannata come la
boutade
fatta dal Presidente, che dice che adesso bisogna
fare il Ministero del turismo... "ah, no, gli Italiani hanno già
detto no!". Gli Italiani purtroppo sono stati nei passati anni
portati a fare molti errori, che oggi ci fanno essere fra i Paesi
più arretrati in termini di organizzazione e di economia.
Vogliamo parlare della Valle d'Aosta in termini di economia?
Cosa potrà portare un Ministero del turismo alla Valle d'Aosta?
Potrà dare valore ai grossi investimenti che noi in turismo abbiamo
bisogno di aumentare! Stiamo spendendo per il turismo cifre
ridicole per la nostra promozione se vogliamo vivere di turismo ma,
siccome siamo nella mediazione della burocrazia e
dell'industrialismo, siamo ancora incerti su quale strada prendere.
Abbiamo un patrimonio che ha bisogno di essere valorizzato e di
certo non lo valorizziamo dicendo sempre "no" e facendo parte di
quel partito del "no" che in Italia non ha fatto altro che far del
male al nostro Paese!
Président
- La parole au Conseiller Empereur.
Empereur (UV)
-
Merci, M. le Président
. Tale
risoluzione è stata iscritta questa mattina in tale riunione di
Consiglio, quindi intervengo solo per chiedere al Presidente una
breve sospensione della seduta, per permettere alle forze di
maggioranza il necessario approfondimento e il logico confronto
sulla tematica.
Président
- La requête est accueillie. Le Conseil donc
est suspendu pendant quinze minutes.
Si dà atto che la seduta è sospesa dalle ore 17,21 alle ore
17,45.
Président
- Collègues, nous reprenons nos travaux.
La parole à l'Assesseur au tourisme, aux sports, au commerce et
aux transports, Marguerettaz.
Marguerettaz (UV)
- Grazie, Presidente. Molto brevemente,
questa risoluzione parte, come è stato indicato nella
presentazione, da argomenti di attualità agli inizi degli anni '90,
dove vi era un certo tipo di dibattito e di sensibilità.
Sicuramente rispetto a questo il dibattito allora portò sia il
Consiglio regionale della Valle d'Aosta a proporre il referendum,
sia successivamente la popolazione a dare delle espressioni. Oggi,
se questo è sicuramente un dato inoppugnabile, l'attenzione del
Consiglio regionale si pone su una risoluzione che si fonda su
delle dichiarazioni stampa che non hanno alcun tipo di elemento che
ci possa portare a fare una riflessione approfondita e accurata. Mi
spiego.
Oggi nessuno credo della maggioranza, del Governo, in Consiglio
regionale si "stracci le vesti" per avere l'introduzione di un
ministero che vada a diminuire e a ledere le competenze della Valle
d'Aosta. Questo non c'è, non esiste, ma, rispetto a questo tema,
non abbiamo alcun tipo di elemento per capire qual è la funzione
che si vuole dare, anche perché un decreto del Presidente del
Consiglio dei ministri deve indicare le materie e le funzioni.
Qualora queste funzioni siano tali da consentire di meglio
esprimere le nostre specificità, come è stato detto, per
valorizzare a livello anche europeo delle istanze di una comunità
turistica come la nostra, perché precluderle?
Rispetto a questo tema, ricordo che anche a livello italiano
esiste un coordinamento degli Assessori al turismo, che ragiona,
coordina e immagina di fare delle azioni che sono delle azioni
concordate. Ricordo una serie di incontri che facciamo a livello di
coordinamento per l'ENIT, per il turismo estero. Noi riteniamo che
questa risoluzione sotto alcuni aspetti anticipi troppo i tempi e
si fondi su delle convinzioni che non abbiamo. A questo riguardo io
non ho avuto modo né di confrontarmi con gli altri Assessori...
questa fuga in avanti devo dire porrebbe e la nostra Regione, e il
sottoscritto in una situazione di forte imbarazzo. Rispetto a
questo tema, quindi non c'è nessun calo di attenzione sulle
prerogative della Regione autonoma Valle d'Aosta, non c'è nessuna
debolezza rispetto alla difesa delle nostre prerogative statutarie,
ma vi è un'azione prudente come deve essere quella di un Governo e
di un Consiglio regionale che deve cogliere tutte le opportunità
affinché vi sia un adeguato e corretto sviluppo. Abbiamo parlato
prima di IVA, abbiamo cercato di trovare un consenso e lo abbiamo
trovato per cercare di dare delle opportunità ad un settore che è
fondamentale per la nostra economia. Riteniamo che questa
risoluzione anticipi esageratamente i tempi, che di fatto - mi
perdoni - si anteponga lo scontro politico rispetto alla sostanza
che non conosciamo, quindi la posizione della maggioranza è un
invito ai proponenti di ritirare la risoluzione, in assenza del
ritiro ci asterremo sulla risoluzione.
Président
- La parole au Conseiller Louvin, pour deuxième
intervention.
Louvin (VdAV-R)
- C'è, Presidente, un vecchio detto
latino che dice:
"
nisi
caste
,
tamen caute"
(se non puoi comportarti in modo casto, cerca almeno di essere
prudente). Questo suo eccesso di prudenza, Assessore, suo e della
maggioranza, perché evidentemente non è verbo individuale, è
opinione apparentemente condivisa da tutta la maggioranza che siamo
su un terreno anticipatorio e addirittura provocatorio,
sembrerebbe, perché si andrebbe a cercare un contrasto, un
conflitto politico anche laddove non ce ne sono i presupposti, si
inserisce a nostro avviso in una linea che ormai da parecchie
settimane l'Union Valdôtaine sta perseguendo in questa Regione. È
la linea del non prendere posizione su temi che possono creare
imbarazzo nei rapporti con le autorità di governo, ma più ancora
con il partito di maggioranza sul piano nazionale, con il quale -
non è mistero e non è anticipazione - i rapporti stanno
intrecciandosi in modo sempre più intenso. Non siamo a perseguire
obiettivi di carattere puramente tattico pur essendo alla vigilia o
comunque all'antivigilia di una competizione elettorale. Siamo a
perseguire una chiarezza politica che oggi la Valle d'Aosta intera
richiede a tutti gli attori presenti sulla scena regionale.
Nei giorni scorsi non esponenti di secondo piano, ma il
Sottosegretario al turismo era presente con le massime autorità di
governo della Regione, il Presidente e l'Assessore competente a
discutere i problemi di turismo in montagna. In quella circostanza
sono stati evocati dei problemi strutturali del turismo, ma si sono
anche richiamati in quelle stesse giornate delle opzioni politiche
come quella della reistituzione del Ministero del turismo, che
impongono a questa nostra Assemblea di avere un'opinione e di
permettere a voi che siete rappresentanti della Regione,
espressione fino a prova contraria della maggioranza politica di
questo Consiglio, di poter dire tranquillamente qual è la vostra e
la nostra opinione. Siamo preoccupati che questa ambiguità da parte
della nostra Regione possa sottendere una quiescenza,
un'accettazione di una svolta politica su tale tema, sul quale
tornerò fra poco, in aperto contrasto e credo che faccia parte del
nostro doveroso mestiere dire fino in fondo quando siamo d'accordo
e quando invece ci opponiamo francamente... dire il nostro
disaccordo rispetto a questa istituzione.
"Ministero del turismo fra un mese, il Premier: la Brambilla non
molla l'osso", la Brambilla è credo il Sottosegretario Onorevole
Brambilla, che dice:
"il Premier è un'ira di Dio e la Signora
Brambilla è una che non molla l'osso, faremo presto un Ministero
del turismo credo nel giro di un mese"
, ossia crede il
Presidente del Consiglio Silvio Berlusconi...
(interruzione dell'Assessore Marguerettaz, fuori
microfono)
... pochi giorni fa, Assessore, comunque non impedisce questo
che il tema sia per noi, ma credo per tutta la comunità, per la
stampa nazionale, poi possiamo fare qualche ballettino se vogliamo
per prendere tempo, ma è un dato, è sul tavolo: il piatto è servito
oggi.
In quest'aula poche settimane fa su un altro tema politico
abbiamo assistito allo stesso balletto, sul tema delle ronde, per
spostare fuori da quest'aula in altri incontri, in altre sedi
discussioni che qui devono avvenire davanti a tutti, in modo che
ciascuno di noi prenda le sue responsabilità e dica da che parte
sta. Noi siamo di fronte, lo ripeto con puntualità perché il
Presidente della Regione adesso ci ha raggiunti ed è giusto che
condivida con noi le argomentazioni, ma non sarò noioso, il punto
fondante della sollecitazione che rivolgiamo ai colleghi è di
mantenere fede ad una linea che è stata assunta 20 anni fa da
questo Consiglio regionale unanimemente nel chiedere la
soppressione del Ministero del turismo, punto sul quale in termini
personali continuo a mantenere la convinzione che non abbia nulla a
che vedere con il coordinamento generale della politica turistica
in Italia. Una cosa è istituire un Ministero, un'altra è
coordinare, dare omogeneità e unitarietà di immagine e peso sul
piano dei mercati internazionali alla posizione turistica
dell'Italia. Che la Basilicata non debba essere necessariamente
soggetto che fa una grande promozione a Camberra o il Comune di
Perloz sia il soggetto principe di una
kermesse
a New York a
noi sembra logico, non vorrei che il collega Lattanzi - che su
questo ha provocato la nostra reazione - pensasse il contrario.
Siamo assolutamente convinti che bisogna presentare campagne di
promozione, ma non necessariamente nazionali: ci può essere una
campagna di promozione delle Alpi che ci può vedere insieme ad
altre Regioni, c'è una Euroregione in cammino e che credo avrà
anche in campo turistico qualcosa da dire. Credo che abbia messo
anche questo argomento sul piatto della bilancia. Ci sono vari modi
per proporsi, non solo il modo nazionale e tanto meno solo il modo
ministeriale.
Siamo stati tacciati di essere provinciali e di fare del basso
cabotaggio, del bizantinismo, delle burocrazie, di essere il
partito del "no". Collega Lattanzi, a prescindere, come si suol
dire, dal fatto che ho parlato davanti a quattro poltrone vuote
quando sono intervenuto, non ci avete concesso la grazia della
vostra presenza in aula e mi rincresce, perché sicuramente il suo
intervento sarebbe stato di altro tono rispetto a quello che è
stato detto, ma, come si suol dire,
a prescindere
. Nel
merito ribadiamo che siamo perfettamente d'accordo sul fatto che vi
sia un forte e serio coordinamento della promozione della politica
turistica italiana. Siamo fermamente contrari a che questo prenda
la veste giuridica di una reistituzione di un ministero che
abbiamo, come Consiglio regionale, come valdostani e come corpo
elettorale in tutta Italia 18 anni fa voluto sanzionare. Nulla da
dire a che il popolo si ripronunci sulla questione, di solito,
quando parla il popolo, l'unico abilitato a smentire il popolo è il
popolo, non il Parlamento, tanto meno l'Onorevole Silvio
Berlusconi, per quanto ci riguarda, la gerarchia che va rispettata
è in questa direzione. Siamo rispettosi delle sue competenze di
Presidente del Consiglio dei ministri, non ci piace che vengano
messe in discussione decisioni popolari che non vorrei poi
investissero anche ulteriori altri aspetti, senza passare
eventualmente attraverso una ridefinizione e una nuova espressione
della volontà popolare. Il dibattito di oggi, colleghi - mi rivolgo
non solo all'Assessore Marguerettaz che ha parlato in nome e per
conto della maggioranza, ma a tutti voi colleghi della maggioranza
come dell'opposizione -, questo tema è un tema di oggi, è un nodo
che va sciolto, è un nodo che non possiamo eludere. Abbiamo il
dovere di dire e sono già in attesa all'esterno di quest'aula di
sapere qual è la nostra posizione su questo, perché questa è una
china sulla quale possiamo noi come Regione essere la prima Regione
d'Italia che mette la sua pietra nel dire esattamente cosa pensano
anche le Regioni, che si sono rafforzate sul piano politico in un
quadro federativo italiano negli anni scorsi e lo hanno consolidato
con la riforma costituzionale del 2001, e che si vedrebbero oggi
spossessate di fatto di questa posizione attraverso una decisione
diversa. Il problema, ripeto, non è solo di difesa corporativa
delle Regioni, è di avere un modo efficace di difendere il turismo
che non passi attraverso l'istituzione di poltrone ministeriali.
Che la Signora Brambilla o altre personalità più o meno eminenti
della politica nazionale concorrano per avere oggi una poltrona in
più non sposta l'ago della bilancia del turismo, non fa crescere il
PIL, non fa crescere l'occupazione in questo settore; per noi è
fondamentale che la politica turistica venga fatta efficacemente
dalle Regioni nel corretto ordine dei fattori. Ci rincresce che su
questo terreno non emerga con chiarezza la stessa forza politica
che fu espressa da questo Consiglio non in una difesa di competenze
vane, ma nella valorizzazione della propria possibilità di avere
una politica turistica che non sia sotto il "cappello" di un
ministero nazionale.
Président
- S'il n'y a pas d'autres Conseillers qui
souhaitent intervenir en discussion générale, je la ferme.
La parole au Conseiller Donzel, pour déclaration de vote.
Donzel (PD)
- Intanto per dire che, anche se questo è un
argomento che ha una caratterizzazione nazionale, è evidente la sua
forte ricaduta in ambito regionale. Le ragioni per cui voteremo a
favore di questa risoluzione stanno nel fatto che se accettiamo il
principio che per coordinare bene qualcosa e per far funzionare
bene a livello di sistema servono dei ministeri a livello
nazionale, allora possiamo chiudere l'attività delle Regioni non
solo autonome, ma anche normali, perché a livello industriale
chiudiamo pure l'Assessorato dell'industria, perché lo
coordinerebbe meglio un ministero nazionale con un coordinamento
europeo. Via di questo passo finiremmo ben presto con l'avere ben
poche prerogative sul livello territoriale, immaginatevi le
politiche sull'energia: altro che la possibilità di gestire
direttamente sul nostro territorio le fonti energetiche! Potremmo
continuare di questo passo andando a togliere tutte le prerogative
sulla base di una presunta necessità di un coordinamento.
Soprattutto per tale ragione siamo a favore di questa risoluzione,
naturalmente non nascondo che il tema dell'aggiunta dei ministeri e
quant'altro... non ci nascondiamo che noi del Partito Democratico
veniamo da una storia in cui il "Governo Prodi" fece il Governo più
pletorico della storia della Repubblica! Le ragioni poi per cui si
fanno e si chiudono i Ministeri... ma sicuramente questo è un
aspetto delicato più sul ragionamento che sta dietro... è
importante avere chiarezza sulle strade che si percorrono; quindi,
da questo punto di vista siamo a sostegno della risoluzione.
Président
- La parole au Conseiller Lattanzi.
Lattanzi (PdL)
- Devo dire che i colleghi Louvin e Donzel
mi potrebbero anche aver convinto, perché sono stati così abili che
hanno spostato il tavolo della discussione da un discorso virtuoso
ad un discorso virtuale. Il discorso virtuoso è la politica
economica del nostro Paese e delle Regioni che vogliono e devono
promuovere le loro attività turistiche nel mondo, il discorso
virtuale è la competenza delle Regioni contro la nascita di un
ministero, di cui solo probabilmente i Consiglieri Louvin e Donzel
conoscono già gli articolati operativi. Noi non abbiamo... se non
sentito... il bisogno da parte del Presidente del Consiglio dei
ministri... della necessità di un coordinamento del turismo
italiano nel mondo: questo è il motivo per cui nasce l'idea di
coordinare a livello centrale la politica del turismo dell'Italia
nel mondo, di cui la Valle d'Aosta, condividerete con me, è una
piccola parte, ma comunque importante. Parlare della poltrona della
Signora Brambilla è spostare il piano della discussione per andare
a prendere qualche voto di qualche amico autonomista magari più
favorevole alle posizioni della Sinistra rispetto a quelle di altre
idee. Siete abili, vi faccio i complimenti, spero che non abbiate
pescato gli illusi, ma che le persone di buona volontà si
riconoscano nella validità della necessità che il nostro Paese si
doti di un coordinamento nazionale e di uno strumento abile, utile
ed efficace per il nostro Paese. Sarà un ministero, sarà un
coordinamento, sarà la Brambilla o non sarà la Brambilla, ma
secondo voi con la nostra risoluzione adesso noi stiamo discutendo
la Brambilla? Potremmo fare una
standing ovation
sulle
qualità della Signora Brambilla più o meno riconosciute, ma non
sposta oggi il tema sul quale voi siete andati. Siete stati abili
perché avete spostato il terreno sulla competenza delle Regioni,
non ho mai sentito in queste settimane mettere in discussione le
competenze delle Regioni, anzi mi pare di capire che in queste ore
si stia votando qualcosa che sta dando al nostro Paese
un'architettura esattamente contraria a quello che state dicendo,
ossia di
devolution
delle competenze con la normale
necessità di un coordinamento nazionale. Se volete immaginare venti
nazioni, vi faccio gli auguri, andate pure, ditemi solo dove posso
spostare la residenza, perché non rimango qui con la mia famiglia a
morire insieme a voi! Non esiste questo concetto! Se vogliamo fare
economia, dobbiamo fare sinergia; sinergia non vuol dire togliere
competenze alle Regioni, ma vuol dire sinergizzare le energie, le
risorse, gli investimenti e le politiche turistiche. Adesso volete
fare una battaglia strumentale e politica su questo? Auguri e figli
maschi!
Président
- La parole au Conseiller Caveri.
Caveri (UV)
- Non parlerò del Sottosegretario Brambilla,
anche se devo dire che è una bella Signora, quindi l'argomento
sarebbe gradito. Delle volte si assiste a dei dibattiti in
Consiglio regionale che sono un po' sul filo del paradosso, perché
su questo argomento venerdì c'è stata una sentenza della Corte
costituzionale ed è una sentenza cagionata dalla Regione Veneto,
che ha ritenuto che il "Governo Prodi" avesse invaso le competenze
turistiche delle Regioni. Questo per dire come nel batti e ribatti
della politica una Regione retta dal PdL abbia protestato contro un
Governo di Centro-Sinistra, perché ritiene che questa competenza
del turismo sia chiaramente - lo dice nella parte iniziale della
sentenza la Regione Veneto - in capo alle Regioni. Credo che, da
questo punto di vista, tale sentenza, la n. 76, uscita venerdì, sia
interessante, perché si dice che qualunque decisione in questo
campo deve avvenire d'intesa con le Regioni, perché in quel
provvedimento di legge c'era esclusivamente il
sentito
.
Credo quindi che da qui in poi la garanzia derivi da questa
sentenza, ma soprattutto c'è un passaggio che leggo senza
commentare, perché non sono un costituzionalista e prendo atto di
cosa ha scritto il Giudice delle leggi, in questo passaggio si
dice:
"Un organismo quale il Dipartimento per lo sviluppo e la
competitività del turismo della Presidenza del Consiglio dei
ministri costituisce la struttura amministrativa idonea ad offrire
a simili iniziative un supporto tecnico adeguato"
, la Corte si
riferisce a quella necessità di coordinamento che è stata evocata
tutto sommato da tutti gli intervenuti. Credo, senza essere
ipocriti o apparire come degli imitatori di Ponzio Pilato, che
esista una motivazione nell'astensione, perché è probabile che la
discussione che si è effettuata sui giornali, sulle scelte che il
Governo farà o meno - e se ne conosceranno gli ambiti e la
configurazione nelle settimane a venire - la decisione non potrà
non tenere conto di questa sentenza della Corte costituzionale.
Président
- La parole au Président de la Région,
Rollandin.
Rollandin (UV)
- Grazie, Presidente. Chiedo scusa se ero
assente, ma credo che avremo modo di spiegare il perché in seguito
con le comunicazioni. Devo dare atto che nell'intervento che ho
ascoltato del proponente di questa risoluzione c'è la chiave di
lettura di questa mozione stessa. Dove va l'Union Valdôtaine?
Questa preoccupazione in politica è più che legittima e cercheremo
di spiegare in questo caso cosa fa l'Union Valdôtaine al proposito,
ma altra cosa è la politica turistica o il Ministero. Credo che le
forze che compongono la maggioranza abbiano fatto, su questo
argomento una valutazione sia di tipo politico che di tipo
giuridico. Ringrazio anche il collega Caveri per aver portato
all'attenzione del Consiglio queste ultime novità, che meglio
spiegano un passaggio sia importante per giustificare poi
l'atteggiamento che abbiamo proposto. Per quanto ci riguarda, non
solo non c'è alcun imbarazzo o men che meno la voglia di fare
chiarezza, anzi noi abbiamo detto fin dall'inizio con chiarezza
cosa ne pensiamo. Su questo tema che è stato sollecitato, perché
oggi ci sono state iniziative ... non ero presente alla discussione
sull'IVA... 20 marzo, chiediamo che l'IVA... ma è già stato deciso,
ossia c'è finalmente una decisione che va in tal senso: mi
riferisco alla mozione appena discussa e approvata giustamente, ma
per dire, 20 marzo c'era già una mozione che dice che noi andiamo a
sostegno... ben venga!
Vi è quindi una certa attualità nei temi che vengono portati a
questo Consiglio e mi sta bene, ma questa è una battaglia che si
portava avanti da anni, benissimo, e arrivata a conclusione
diciamo: "bene, lo dicevamo anche noi" e quindi via l'IVA. Sembrava
quasi che partissimo noi a dire via l'IVA; io ho letto così sui
giornali e ho detto abbiamo scoperto che l'IVA nella nostra regione
è troppo alta, dobbiamo togliere l'IVA! Io l'ho letta così sui
giornali, poi ho capito che invece era tutta un'altra roba, va
bene.
Venendo al punto: mancanza di chiarezza sul Ministero, dovremmo
anche qui capire con quale logica il Consiglio si pronuncia sulle
fasi di impostazione dei Governi, su cosa succede man mano che vi è
un ministero, dentro il ministero vi è un sottosegretario, e così
via, perché allora ci potrebbe essere una logica diversa: andiamo
tutte le volte ad esprimerci. Con molta onestà il collega Donzel ha
detto cosa era successo per il Governo Prodi, che in una certa fase
ha creduto opportuno avere un certo numero di ministri e
sottosegretari, che ha fatto discutere, ma era la decisione di un
Governo che ha ritenuto di fare certe scelte, questo Governo ne ha
fatte altre, poi viene fuori la notizia che c'è la probabilità che
nascano non uno, ma probabilmente due ministeri; di questo noi
abbiamo preso atto sui giornali. Io non ho visto ancora alcun atto
ufficiale, né a livello di Stato-Regioni è mai stato portato alcun
argomento che si riferisse a questo; poi eravamo presenti a
Courmayeur, era presente anche il collega Louvin, no?, allora gli
hanno riportato quello che è stato detto, speriamo che gli abbiano
riportato tutto, comunque, nell'ambito di questa discussione sul
turismo e sulla montagna, abbiamo appreso che da parte del Governo
(parole che sono state pronunciate lì) vi era l'attenzione
particolare nei confronti del settore turistico, andando su un
discorso più ampio di quello che era il turismo della montagna
dicendo: "il turismo oggi rappresenta a livello di PIL il 12%", ma
non è così, vale molto di più, si potrebbe fare molto di più. Il
ragionamento era: probabilmente, rispettando le capacità operative
e quello che statutariamente è riservato alle Regioni, possiamo
fare qualcosa per meglio incidere a livello internazionale, e a
livello nazionale per portare una massa critica che sia il
risultato di un atteggiamento con le Regioni, non alternativo, ma
con le Regioni e a giusto titolo viene questa chiarezza di
impostazione anche sull'eventuale ministero o del dipartimento che
si voglia fare, che deve lavorare d'intesa con le Regioni, quindi
non c'è rischio che le competenze regionali siano messe in dubbio!
Cosa che invece era molto di più prima, perché qual era la
difficoltà di creare un ministero? Era quella di dire: "scusate, se
creo un ministero, questo diventa concorrenziale con quelle che
sono le competenze regionali!". Ribadiamo allora che questo
concetto sicuramente rimane quello che è e rimarrà così, una delle
cose che chiediamo è che sia rispettata questa volontà dell'intesa
e non del "sentito", perché "sentito" è troppo poco. Sotto questo
profilo, non abbiamo spostato di una virgola il rispetto che
vogliamo delle capacità operative, che sono il rispetto dello
Statuto e delle competenze primarie nel settore turistico; questo
credo che non possa dare adito a strumentalizzazioni anche
politiche, tipo "l'Union ha cambiato idea adesso vuole il
ministero". No, l'Union non vuole il ministero: l'Union, se per
caso verrà proposto un ministero chiederà che siano rispettati i
ruoli; dopodiché, se c'è un elemento in più che va ad aggiungersi
nella politica turistica che possa portare ulteriori elementi di
validità ad un coordinamento, come può succedere... perché non
dimentichiamo che in piccolo è quello che abbiamo cercato di dire:
le AIAT piccole non bastano più, creiamo un'AIAT unica, in piccolo,
allora perché creare l'AIAT unica?
Sotto un altro profilo, rispetto al referendum che è
contemporaneo al referendum per l'abolizione del Ministero del
turismo, ossia quello che aboliva il Ministero dell'agricoltura, mi
risulta che il Ministero per le politiche agricole è stato ricreato
senza un nuovo passaggio popolare o che nessuno abbia sollevato
delle particolari reazioni, né si sia scagliato contro. Credo che
nella discussione che abbiamo avuto con l'Onorevole Brambilla
abbiamo capito che c'è la volontà di insistere sul turismo,
apprendiamo di questa volontà e insistere su questo settore a noi
va bene, basta che si aumenti la produttività e la messa a
disposizione di risorse per far conoscere meglio le nostre realtà.
Difatti abbiamo detto: benissimo; ci è stato detto, sul turismo di
montagna, che si farà in modo da avere delle promozioni a livello
di
media
per far conoscere meglio quel tipo di turismo, ben
venga! Che problema c'è? Credo sia un giochino... che non riuscirà
tanto facile dire: "l'Union accetta", perché poi la propaganda
sappiamo quali canali può avere, però vogliamo dire chiaro che "non
c'è trippa" qui e aggiungerò qualcosa d'altro. Quando abbiamo
discusso poco tempo fa sull'adeguamento della Brunetta con tutti i
limiti, creando anche dei problemi a livello di possibili
interpretazioni e possibili ricorsi, abbiamo esercitato quello che
riteniamo un diritto, poi lo abbiamo forse esteso troppo. Se c'è
un'impugnativa lo dirà la Corte, ma abbiamo fatto una discussione
perché volevamo sostenere le competenze della Regione e su questo
non c'è stata alcuna presa di posizione che andasse contro esigenze
che noi riteniamo importanti.
Il discorso delle ronde (e chiudo perché vi tornerò nella
dichiarazione di voto) è un discorso che abbiamo portato agli
interlocutori competenti: i Comuni, mentre qualcuno ha fatto la
polemica e non mi riferisco né al collega La Torre, né al collega
Salzone che hanno fatto una proposta di approfondimento di un altro
tipo, mi riferisco alla mozione che è stata presentata qui sulle
ronde, dove il giudizio che si cerca di dare è: "ecco, su
quell'argomento non ci si pronuncia". Non ci si pronuncia su
quell'argomento perché è ancora oggetto di discussione, tant'è vero
che è passato oggi in prima lettura in Commissione; può essere del
tutto cambiato e c'era la giusta attenzione da parte nostra di
capire qual era l'intenzione dei Comuni. Non solo siamo chiari
sulle esigenze, ma seguiamo i percorsi che riteniamo importanti e,
siccome è prematuro esprimersi su una volontà che potrebbe esserci
e su cui porremo tutta l'attenzione necessaria, ribadiamo che su
questo abbiamo le perplessità che abbiamo enunciato, che non
rinunceremo alle nostre potestà statutarie, ma che saremo attenti a
far sì che vi possa essere una valorizzazione del turismo a cui
concorrano tutte le Regioni.
Président
- La parole au Conseiller Louvin, pour
déclaration de vote.
Louvin (VdAV-R)
- Non abbiamo l'abitudine di fare i
giochini e i giochetti, ma ribadiamo, Presidente e colleghi, la
necessità di non prenderci in giro se riteniamo ancora di avere
qualcosa da fare in quest'aula. È curioso come costantemente, ogni
volta che abbiamo sul tavolo questioni di una certa importanza, o
sono premature, o sono tardive, o vanno trattate su altri tavoli.
Capisco che sia più facile interloquire con altre categorie dove la
"presa" della politica regionale, oltretutto anche prefettizia può
essere pesante, ma questo è il luogo del dibattito, questo è il
luogo dove è legittimo dove una forza politica inviti le altre ad
esprimersi ed è tendenzialmente doveroso che vi sia una presa di
posizione e un'assunzione di responsabilità. Maturiamo
costantemente e sempre più il senso sfuggente di questo agire
politico da parte della Giunta, che ogni volta che il tema diventa
caldo si sottrae al dibattito, che ogni volta tende a spostarlo sul
terreno amministrativo dove risulta più facile tirare le leve e
stringere le briglie. Ci dispiace che una volta di più, con delle
argomentazioni che ritengo speciose e poco pertinenti, si voglia
dire: "bisogna vedere in concreto cosa sarà questo Ministero, quali
competenze...". Qui c'è una questione di principio, sulla quale non
richiamiamo un partito, piuttosto che un altro, ma abbiamo detto
tutte quelle forze politiche che erano presenti in quest'aula... e
ne possiamo esentare come forza politica il PdL, perché non era
ancora presente il collega Tibaldi in aula, il collega Lattanzi non
era ancora parte di questo Consiglio nel 1991. Potete quindi
tranquillamente chiamarvi fuori dal dibattito, ma le altre forze
politiche erano presenti e hanno posto un obiettivo, che ha un
valore simbolico e politico al tempo stesso e lo hanno
concretizzato attraverso un'azione di cui è stata fiera la nostra
Regione di essere soggetto promotore. Questo rendere oggi tutto
negoziabile... e a noi dispiace che il terreno del negoziato sia
non una politica turistica alta, ma operazioni turistiche che
riguardano anche la nostra Regione, anche Courmayeur, anche
determinate iniziative dove il peso della speculazione edilizia
potrà essere pesante e, se è in discussione la promozione
televisiva del settore turistico, come dice il Presidente
Rollandin, non vorremmo che fosse una promozione televisiva
interessata e magari anche facilmente riconducibile ad una parte
politica. Per noi è importante che le competenze siano rispettate,
che la politica turistica venga fatta in modo alto e che non vi
siano equivoci o doppie piste nel rapporto fra la politica
regionale e la politica nazionale. Abbiamo il senso di questo
avvicinamento politico generale dell'Union a Destra, per noi è
lampante, ma non è questo il tema della discussione. Il tema della
discussione è un altro: è sulla questione turistica e su come ci
posizioniamo rispetto a questa e su come difendiamo una posizione
di principio che abbiamo costruito nel tempo. Il Presidente della
Regione, la maggioranza, l'Assessore al turismo accettano l'idea e
l'eventualità, tanto ci basta; è un'accettazione di una situazione
profondamente diversa da quella che abbiamo costruito come
Consiglio regionale nel tempo, che abbiamo consolidato attraverso
un voto popolare che per noi ha una sua importanza e che non è
oggetto oggi di una particolare emotività. Noi siamo
sufficientemente logici e razionali nel nostro agire politico.
Ci si rimprovera un'eccessiva premura nel prendere posizione?
Sono i tempi della politica: o prendiamo posizione, o siamo
superati. Abbiamo tutti di fronte un Governo nazionale che fa
dell'annuncio e della rapidità un'arma che non ha saputo giocare il
Governo precedente, questo è innegabile. Abbiamo dei temi, come
quello del piano casa, che si rovesciano sul tavolo dell'attualità
politica e che nel giro di poche settimane diventano un'iniziativa
consolidata; allora o ci siamo come Consiglio regionale e diciamo
la nostra su questo e su altri temi, oppure saremo un orpello
inutile come Consiglio regionale. Questa è la nostra aspettativa:
che questo Consiglio si scrolli di dosso tale atteggiamento
attendista, questo nascondersi dietro preoccupazioni sul piano
formale che nascondono una difficoltà relazionale: di essere netti
nel dissenso, almeno su tali questioni rispetto al Governo
nazionale e alle forze che lo compongono. Non chiediamo
pronunciamenti che hanno carattere epocale, chiediamo solo di
essere coerenti e fedeli con una posizione che è stata nel tempo la
posizione di questa Regione e che doverosamente va conservata e
rispettata. Per il resto, ripeto, la scelta di dire al Presidente
della Regione e all'Assessore, a chiunque agisce e parla in nome
della Valle: "quella opzione per noi è un'opzione da evitare" è un
momento di chiarezza, è un momento che fa parte della doverosa
espressione di un pensiero politico che in quest'aula deve ancora
trovare posto.
Président
- La parole au Président de la Région,
Rollandin, pour déclaration de vote.
Rollandin (UV)
- Grazie, Presidente. Per dichiarazione di
voto. Credo che dopo aver ascoltato questa replica sia doveroso
spiegare meglio perché il voto è di astensione. Se si vuole
speculare su altri fronti, è sempre possibile. Abbiamo detto: ben
venga il dibattito su questo tema. Abbiamo detto due cose
fondamentali: la prima, che non devono essere toccate le potestà
che lo Statuto ci riserva, questo mi sembra che nella sostanza sia
il punto di riferimento. Che poi ci siano delle intenzioni che non
sono state ancora concretizzate, e porto un esempio per suffragare
il fatto che molte volte discutiamo qui di cose che, siccome sono
in itinere, quando le troviamo sono già vecchie come sul piano
casa, ma anche con riferimento al federalismo fiscale. Abbiamo
esaminato qui una mozione, abbiamo solo detto in quel momento:
"guardate, se ne sta discutendo, c'è un confronto che dovrebbe
essere fatto e probabilmente alcune cose cambiano ancora" e questo
è avvenuto, tant'è che, mentre ne parlavamo, c'era già un
emendamento che andava in una certa direzione, poi è venuto fuori
un cambiamento ancora dal tavolo che avevamo preannunciato
completamente diverso.
L'unica sollecitazione che avevo cercato di dare è, che va
benissimo che ci siano i tempi della politica da rispettare, ma se
c'è una cosa che si sta ancora discutendo, è giusto che ci
pronunciamo, ma non posso esprimermi su una cosa che non c'è;
questo ho detto, perché oggi non ho ancora visto alcuna proposta
che vada in tale direzione. Degli annunci ci sono stati, ma gli
annunci erano già presenti dalla costituzione del Governo. Con
questo non sono assolutamente dell'idea che non si debba discutere
su cosa significa un ministero del turismo. Abbiamo detto cosa non
vogliamo che sia e come vorremmo che fosse, se è una direzione che
farà riferimento al coordinamento tecnico che esiste nel
dipartimento sotto il profilo politico, perché quello è stato
sottolineato, coordinamento tecnico...
(interruzione del Consigliere Louvin, fuori
microfono)
... certamente, ma difatti! Quando diventa invece un ministero,
c'è la parte politica, la differenza è quella! Nel momento in cui
mi si farà un discorso di questa natura, analizzeremo come sono
valorizzate le presenze delle Regioni, in particolare di quelle a
statuto speciale; questo è il discorso.
Quindi ribadiamo che oggi non è perché c'è un annuncio che si
farà... questo da un punto di vista televisivo, ormai il mercato
televisivo è molto più ampio delle reti televisive che riceviamo,
passa su altri canali, lo sa anche il collega Louvin, quindi il
discorso non è tanto quello. Io ho fatto a mo' di esempio, non era
per dire che quello ci ha convinto a dire "sì", non vorrei che
anche qui si equivocasse. Ribadiamo che la nostra astensione oggi è
legata al fatto che si parla di un'ipotesi di ministero, senza
sapere con quale natura dovrebbe nascere, e con quale significato.
Anche il Trattato di Lisbona parla della possibilità che vi sia
l'istituzione, anche a livello europeo, del settore turistico che
oggi non c'è, quindi in contemporanea dovrebbe esserci anche molto
probabilmente un interlocutore a livello nazionale nel settore
turistico. Lo faranno, non lo faranno? Oggi posso solo dire che non
c'è alcuna proposta. Non ho mai detto che non si possa dialogare,
ma mi piacerebbe discutere su una proposta che mi permetta di
capire qual è il senso della proposta stessa, perché, se è
stravolgente, sono il primo a dire "no", ma se ha qualcosa di
legittimo che va nella direzione di valorizzare un settore in un
momento delicato, che permetta di ottimizzare il lavoro delle
Regioni, dico che lo possiamo analizzare, tutto lì. Vorrei che
fosse chiaro che l'astensione non è la fuga dalla dichiarazione,
perché abbiamo detto chiaro quali sono i principi a cui
continueremo ad attenerci, quindi ci asteniamo.
Président
- Je soumets au vote la résolution:
Conseillers présents: 32
Votants: 7
Pour: 7
Abstentions: 25 (Agostino, Benin, Bieler, Caveri, Cerise
Alberto, Comé, Crétaz, Empereur, Isabellon, La Torre, Lattanzi,
Lanièce André, Lavoyer, Maquignaz, Marguerettaz, Pastoret, Prola,
Rini Emily, Rollandin, Rosset, Salzone, Tibaldi, Viérin Laurent,
Zublena Manuela, Zucchi)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK