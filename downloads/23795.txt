Consiglio Regionale della Valle d'Aosta - Oggetto del Consiglio n. 2802 del 20 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2802 del 20 giugno 2007 - Resoconto
OGGETTO N. 2802/XII - Diminuzione del numero di imprese nel
primo trimestre 2007. (Interrogazione)
Interrogazione
Premesso che:
· la rilevazione trimestrale di Unioncamere registra un
consistente calo di imprese in Valle d'Aosta nel primo trimestre
del 2007;
· le aziende cessate sono superiori a quelle avviate con un
saldo negativo di 120 unità (-0,82%) al 31 marzo 2007;
· tale diminuzione è la più rilevante tra le varie regioni
italiane ed evidenzia la crisi che sta attanagliando l'economia
valdostana nel suo insieme;
· da una parte gli industriali accusano l'assessore regionale
delegato di destinare esigue risorse al loro comparto, dall'altra
lo stesso assessore ha modificato i criteri d'intervento della
Legge regionale 6/2003 penalizzando notevolmente le imprese a
dimensione familiare, siano esse artigiane o commerciali;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se considera i dati di Unioncamere un campanello
d'allarme;
2) se ritiene che la crescente invadenza della mano pubblica
regionale nei diversi settori produttivi sia una causa della
contrazione dell'economia valdostana;
3) se la Giunta regionale ha in mente una strategia di
rilancio del sistema economico valdostano.
F.to: Tibaldi - Frassy - Lattanzi
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Ho letto con attenzione l'interrogazione
presentata dal collega Tibaldi, i dati devono essere presi anche in
un contesto che è quello annuale, quindi va subito fatto rilevare
che il trimestre in oggetto è assolutamente, per consuetudine a
livello nazionale e locale, il trimestre per cui vengono per motivi
fiscali definite le posizioni delle aziende; quindi è evidente che
nel primo trimestre esiste sempre un numero più alto di rilevazioni
di dismissioni di aziende.
Per avere certezza di quello che sto dicendo, sono andato a fare
una verifica a livello nazionale per vedere se quello che pareva
emergere fosse reale, e infatti è così. Normalmente le cessazioni
avvengono proprio nel primo trimestre e quindi andiamo a verificare
che la Valle d'Aosta è in una media statistica, seppure non
positiva, perché non sono dati belli. Sempre la stessa media fa sì
che si dimostri nel corso dell'anno - facciamo riferimento al 2006
- che c'è un recupero sostanziale, dato dalla creazione delle nuove
imprese e quindi dalle successive iscrizioni. Infatti verifichiamo
che nel 2006 si era partiti più o meno con lo stesso livello di
cessazioni, in realtà alla fine dell'anno il saldo era stato
negativo per 87 unità; quindi anche questo dato finale, paragonato
alle altre Regioni, è in percentuale minore, sicuramente è un
campanello di allarme, va rilevato e va tenuto conto che comunque
le aziende che muoiono sono di meno che quelle che nascono, ma lo
dico solo per correttezza di dati che i numeri non sono quelli che
apparentemente si rilevano osservandoli nel primo trimestre. Su
questo argomento c'è una nostra attenzione e stiamo portando avanti
una serie di iniziative, fra l'altro iniziative su cui mi ero
impegnato a relazionare in commissione.
Avevamo detto che era necessario avere una capacità di
progettare e di condividere, quindi mi ero preso un impegno su
quello che avevamo definito il "Progetto Sviluppo Valle d'Aosta",
parafrasando "Sviluppo Italia", quindi stiamo mettendo in atto una
serie di azioni combinate che, a breve, porterò in commissione per
confrontarmi e verificare se la commissione condivide gli indirizzi
che stiamo dando. Sono azioni combinate in più settori e anche con
contatti con numerose imprese, con cui stiamo cercando di
approfondire e poi avremo modo di relazionare su altri punti che
sono all'ordine del giorno.
Presidente -
La parola al Vicepresidente Tibaldi.
Tibaldi (CdL) -
Direi che, a fronte di 3 domande
puntuali, è giunta una risposta piuttosto generica, Assessore...
Nella replica sicuramente non ho la pretesa di imputarle
determinate responsabilità, però con questa interrogazione abbiamo
solo posto l'indice su quello che riteniamo un campanello
d'allarme, come diciamo nell'interrogazione.
Il campanello di allarme è che il saldo delle imprese fra quelle
avviate e quelle cessate nel primo trimestre è un saldo negativo,
ed è un saldo negativo che si sarà ripetuto anche negli anni
passati - come lei ha detto -, ma quest'anno è ancora più negativo
rispetto al passato, in particolare rispetto alle altre Regioni se
facciamo un'analisi comparata. Quella valdostana è la diminuzione
più rilevante fra le varie Regioni italiane e sta mettendo in luce
una crisi che attanaglia l'economia valdostana, non certo dal 2007
- questo è il dato del primo trimestre, come lei ha ricordato - ma
da un po' di tempo a questa parte. Allora 120 imprese chiudono,
sono 120 imprese di piccola entità, piccole o microimprese, perché
il tessuto economico valdostano è composto in prevalenza da queste
microimprese, però non si può rispondere - e lei in questo caso non
ha risposto - con frasi vaghe o generiche oppure cercando di
tacitare un problema reale.
È inutile mettere in moto una grancassa mediatica attraverso
enti e organi di informazione che cercano di divulgare ciò che in
realtà in Val d'Aosta non c'è, perché leggendo questi dati,
sentendo quello che emerge dalla "Chambre" e cosa dicono gli
industriali, o anche guardando cosa è stato affermato dai dirigenti
locali della "Banca d'Italia", ci pare di capire che la situazione
non sia così rosea come qualcuno vuol fare apparire... Peraltro, il
peso fiscale, le tasse e in particolare la burocrazia risultano i
veri freni della ripresa, e fra le varie denunce che vengono
additate alla sua responsabilità è che, per esempio, lo sportello
unico delle imprese non è mai partito. Esiste a livello virtuale
come sito consultabile, con una mole di informazioni più o meno
interessanti per chi naviga su quel portale, ma al di là di quello
lo sportello unico delle imprese, che doveva essere anche una
"chicca" della nostra Regione, un motore dello sviluppo per
snellire tutta questa mole di burocrazia e di carta che è richiesta
agli imprenditori per avviare un'impresa o per gestirla, in realtà
non è mai decollato. Sta di fatto che il risultato è di segno
opposto, in quanto le imprese purtroppo chiudono, e la Val d'Aosta
non è neppure appetibile come terreno ove impiantare le proprie
attività. Purtroppo abbiamo visto che il fallimento della "TECDIS",
la crisi di "SET" o di altre realtà industriali che avevano un peso
significativo nella nostra regione, si sta riverberando non solo
sulle stesse aziende e sui dipendenti, ma anche su un certo
indotto.
Quali sono le risposte che intendete dare a questo fenomeno
critico che si sta registrando? Le risposte non le abbiamo sentite!
Abbiamo letto a più riprese degli annunci che dicevano che la mano
pubblica si sarebbe tirata indietro a fronte di un avanzamento
dell'iniziativa privata, ma questo non accade, e come strategie di
rilancio del sistema economico valdostano - era il terzo quesito -,
anche qui, non abbiamo sentito particolari affermazioni
confortanti. È vero che è stato annunciato un disegno di legge per
le imprese in difficoltà, che ha già avuto anche un vaglio nella IV
Commissione, ma è vero anche che è un disegno di legge che non
lenisce il problema di un sistema economico di sviluppo che si
vuole attuare in Val d'Aosta, ma che di fatto rimane nelle
intenzioni. Citare "Sviluppo Italia" penso che non sia di buon
auspicio, perché quella è stata un'esperienza negativa a livello
governativo italiano, anzi i dati sono drammatici dei risultati che
non si sono mai conseguiti.
Assessore, la sua attenzione su questo argomento deve essere più
profonda, lei deve cercare di non stigmatizzare determinati dati
che possono essere anche sconvenienti, ma analizzarli nel suo
insieme e nel suo contenuto e sono dati che indicano una
temperatura di febbre crescente dell'economia valdostana. È una
malattia che si colloca sì in un disagio congiunturale, ma abbiamo
anche delle debolezze strutturali che finora non sono state
affrontate in maniera incisiva e concreta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK