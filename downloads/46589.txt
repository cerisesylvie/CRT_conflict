Consiglio Regionale della Valle d'Aosta - Oggetto del Consiglio n. 2997 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2997 del 23 novembre 2023 - Resoconto
OGGETTO N. 2997/XVI - Interrogazione: "Notizie in merito
all'attività dell'Osservatorio regionale dei rifiuti".
Bertin (Presidente) -
Punto n. 66. La parola
all'assessore Sapinet per la risposta.
Sapinet (UV) -
Su quest'iniziativa dovrò prendermi un po'
più di tempo perché la risposta è più articolata e lo merita.
Come giustamente si osserva nell'interrogazione circa
l'importanza dell'istituzione dell'Osservatorio dei rifiuti, è
giusto ricordare la complessità sia nell'identificazione dei
rappresentanti e dei portatori d'interesse stabilito al terzo comma
del citato articolo 17, sia l'organizzazione della riunione che
deve garantire la partecipazione a tutti i rappresentanti scelti.
Si sottolinea come i membri dell'Osservatorio, individuati e
successivamente nominati attraverso apposita deliberazione di
Giunta regionale, restano in carico almeno tre anni e ogni modifica
della composizione richiede una nuova individuazione e la relativa
nomina. Si rammenta che l'Osservatorio è rappresentativo di tutti i
portatori di interessi coinvolti, quindi che ne fanno parte
l'Assessore regionale competente, il Responsabile della struttura
competente, il Responsabile della sezione competente dell'Agenzia
regionale per la protezione dell'ambiente, un rappresentante del
Comune di Aosta e due designati dalle
Unités des Communes
,
la responsabile del settore competente in materia di gestione dei
rifiuti del Comune di Aosta, i due responsabili del medesimo
settore designati d'intesa dalle
Unités
, un rappresentante
designato dai soggetti affidatari della gestione, un rappresentante
designato dalle imprese che gestiscono il servizio di raccolta di
trasporto dei rifiuti. La ricostituzione dunque è un'operazione che
non avviene in tempi rapidi in quanto comporta il coinvolgimento di
tutti i portatori d'interesse, a qualunque titolo, al fine
d'individuare i relativi rappresentanti a provvedere alla
costituzione ufficiale tramite deliberazione di Giunta regionale.
La fase successiva è quella di gestione di tale organismo con
l'organizzazione delle riunioni che devono essere programmate in
modo tale da consentire la partecipazione a tutti i rappresentanti
dei diversi soggetti che lo compongono.
Con riferimento all'interrogazione, veniamo un po' alle
risposte.
Quesito n. 2: "quante volte si è riunito l'Osservatorio
rispettivamente agli anni 2018-2019 e 2020". Nel 2018 nessuna
riunione. Si evidenzia che nel giugno di tale anno si è rinnovato
il Consiglio regionale, quindi l'Osservatorio avrebbe dovuto, una
volta individuato l'Assessore competente, essere ricostituito.
Nell'anno 2019 quattro riunioni; è stato ricostituito per il
triennio 2019-2021, con la delibera 438 del 5 aprile 2019, una
riunione il 3 maggio del 2019, 31 maggio, 19 luglio e 25 ottobre
del 2019. Nel 2020 nessuna riunione, perché, relativamente alle
figure sopra esposte, si sottolinea come il 2020 è stato
sicuramente testimone di alcuni cambiamenti, oltre ovviamente alle
ben note problematiche della pandemia, più precisamente al 31
dicembre 2019 si segnala che il dirigente competente in materia di
rifiuti risulta in quiescenza e il suo sostituto ha preso servizio
solo a partire dal 1° aprile del 2020. Poi il servizio di gestione
del centro di gestione dei rifiuti urbani di Brissogne è stato
affidato a una nuova società, quindi era necessario procedere alla
nomina di un nuovo rappresentante designato da questi soggetti; poi
nel 2020 si è avuto il rinnovo anche del Consiglio regionale e la
maggior parte dei Consigli comunali, quindi con una ridefinizione
anche di queste figure. Sul primo quesito: quante volte si è
riunito l'Osservatorio regionale dal 26 maggio 2021 alla data
odierna: nel 2021, dopo il 26 maggio non si sono svolte riunioni.
Si rammenta che l'Osservatorio, così istituito con delibera n.
438/2019 e poi modificato con la 37/2021 aveva una durata
triennale, ma considerate le dimissioni dell'Assessora competente,
è stato assunto
a interim
tale ruolo come ben saprà dal
Presidente della Regione e va considerata la prosecuzione del
periodo d'emergenza sanitaria, nel corso quindi del 2021,
l'Osservatorio non è stato convocato. Nel 2022 nessuna riunione,
l'Assessore
a interim
fino al 25 gennaio 2023 il Presidente
della Regione. La ricostituzione dell'Osservatorio richiede, oltre
alla nomina dei rappresentanti, anche l'individuazione di un membro
esperto che viene scelto a seguito di una manifestazione
d'interesse opportunamente pubblicata. Nel corso del 2022, la
struttura competente, ancora impegnata nell'aggiornamento del piano
regionale di gestione dei rifiuti, ha sempre cercato di mantenere
un dialogo continuo con gli attori principali del servizio di
raccolta rifiuti, responsabili anche del Sub-Ato, prima con
incontri informali e successivamente con riunioni opportunamente
convocate e verbalizzate. Questo va detto, ricordo anche l'attività
importante portata avanti in quell'anno dal collega Lavevaz che ci
permette oggi di proseguire su altri
dossier
, della forte e
importante collaborazione con ARPA, che ci ha permesso, con
documenti rilevanti, oggi di affrontare altre sfide. Nel 2023 ad
oggi non abbiamo ancora convocato delle riunioni, come detto, a
partire dal 2 marzo, c'è stata la nomina del nuovo Assessore,
consapevole della necessità di ricostituire l'Osservatorio ma,
conoscendo le difficoltà amministrative per la sua
riorganizzazione, anche alla luce della carenza di organico della
struttura, di quella abbiamo già parlato. Nel frattempo abbiamo
valutato, al fine di rendere operative le attività del piano
rifiuti... e abbiamo ritenuto opportuno dare innanzitutto una veste
più istituzionale alle riunioni convocate dalla struttura
competente in materia di rifiuti con l'istituzione, tramite
delibera di Giunta regionale n. 374/2023, di un apposito tavolo
tecnico che si è riunito, ha lavorato in maniera formale e in
maniera informale, un gruppo di lavoro avente come obiettivo
l'individuazione delle soluzioni operative idonee ad avviare le
azioni del piano regionale della gestione dei rifiuti 2022-2026 per
la gestione dei rifiuti urbani e la gestione dei rifiuti speciali
ai sensi della legge regionale 4/2022. Questo proprio perché in
questa fase, che potremmo definire operativa e programmatoria, era
necessario coordinare il lavoro di tutti gli attori, le
Unités
e gestore della discarica principalmente in modo
concreto. La ricostituzione dell'Osservatorio sarà sicuramente un
obiettivo prioritario fra le prossime attività in programma di
quest'Amministrazione. Proprio nel 2024, a due anni
dall'approvazione del piano rifiuti, sarà il momento in cui fare il
punto anche in relazione alla revisione degli appalti di raccolta e
di gestione dei flussi che hanno effettuato le
Unités
, con
le quali il lavoro continua, come detto anche in questi mesi, in
particolare anche su altri
dossier
, con riunioni ufficiali e
non.
Quesito n. 3: i compiti previsti nell'elenco sopraindicato sono
stati espletati dalla data di entrata in vigore del nuovo piano
rifiuti 2022 ad oggi. Per quanto riguarda i compiti esplicitati nel
volume 1 del piano rifiuti che l'Amministrazione regionale, tramite
l'Osservatorio, deve svolgere, ovvero redigere e/o aggiornare le
seguenti linee guida e regolamenti, abbiamo per la gestione dei
centri di raccolta e le isole ecologiche, per l'attivazione e la
gestione del servizio della raccolta porta a porta, per
l'applicazione della TARI, quest'ultima calcolata sulla base del
nuovo metodo normalizzato, comprendente le componenti di costo che
possono essere incluse nel piano economico-finanziario del gestore,
per la progettazione, la realizzazione e la gestione dei centri del
riuso. La struttura competente in materia di rifiuti ha provveduto
comunque ad affidare, con il provvedimento dirigenziale n. 7335 del
28 novembre 2022, all'operatore economico ARS Ambiente, un servizio
specialistico di coordinamento generale per la redazione delle
linee guida previste nel volume 1, con l'obiettivo di presentare,
discutere e condividere tali linee nel corso delle future riunioni
dell'Osservatorio. Nello specifico saranno pertanto affrontate le
linee guida regionali per l'attivazione della raccolta porta a
porta e per l'ottimizzazione dei passaggi effettuati per la
raccolta, per la gestione dei centri di raccolta, delle isole
ecologiche e per l'applicazione della tariffa puntuale.
Presidente -
La parola alla consigliera Minelli per la
replica.
Minelli (PCP) -
Guardi, c'è da rimanere abbastanza senza
parole di fronte a quest'illustrazione. Completo quello che lei ha
detto riguardo ai compiti e al ruolo dell'Osservatorio regionale
per i rifiuti. È un organismo che è stato istituito con una legge
regionale: la legge regionale 31/2007, che conosciamo tutti, che è
la legge quadro sui rifiuti che ha recepito ovviamente le
indicazioni della normativa nazionale.
"Lo scopo dell'Osservatorio - perché questo si legge - è
garantire la piena attuazione degli obiettivi di gestione dei
rifiuti urbani indicati in legge e nel piano regionale di gestione
dei rifiuti. Rappresenta..." e io dico dovrebbe rappresentare,
perché in questo momento è inesistente la sua azione, dovrebbe
rappresentare "un anello di congiunzione operativo tra gli
organismi nazionali", mi riferisco al Ministero e in particolare a
ISPRA, i Comuni "e gli altri soggetti a livello locale" che sono
interessati: le
Unités
, le aziende di gestione dei rifiuti,
le associazioni per la tutela dell'ambiente, eccetera. Noi abbiamo
approvato un anno e mezzo fa, perché era il 9 maggio del 2022, il
piano dei rifiuti 2022-2026 e in questo piano - l'ha ricordato
anche lei - al volume primo c'è proprio scritto che cosa deve fare
l'Amministrazione regionale tramite l'Osservatorio dei rifiuti:
redigere le linee guida, fare i regolamenti per i centri di
raccolta, per l'applicazione della TARI, eccetera. Ora lei mi dice
- ed era ciò che temevo - che dal 26 maggio 2021 alla data odierna
non si è riunito; io sapevo quelli che avevo riunito io, cioè nel
periodo da gennaio del 2021 a maggio del 2021 l'Osservatorio
regionale dei rifiuti si è riunito tre volte. Poi mi dice nel 2018
nessuna riunione perché doveva essere ricostituito, nel 2019
quattro riunioni, nel 2020 nessuna riunione, ci sono stati dei
cambiamenti.
Mi ha poi anche detto che il dirigente è entrato a ricoprire il
suo incarico soltanto dal 1° aprile 2020, so benissimo che il
dirigente ha un sacco di lavoro, non a caso anche nel DEFR, nella
parte sull'ambiente, è stato sottolineato in tutti i punti da parte
di chi ci lavora e che evidentemente ha redatto quei testi, che
sono totalmente sottorganico, però non è possibile che in tutto
questo tempo... e parliamo anche dal 2022 ad oggi, perché il piano
dei rifiuti è stato approvato il 9 maggio del 2022, oggi siamo
praticamente a fine novembre 2023, quindi è passato un anno e
mezzo. Lei è stato nominato, e l'ha ricordato anche lei, il 2 di
marzo. Rilevo che dal mese di marzo ad oggi sono comunque passati
otto mesi, non è possibile che non si sia potuto procedere alla
ricostituzione dell'ORR, non solo, ma io ricordo che, nel momento
in cui mi è toccato occuparmi dell'ORR, mancava il rappresentante
del Comune di Aosta perché c'erano appena state le elezioni. Lo
abbiamo reintegrato, c'è stata una nomina e si è riunito.
Considerati i compiti che ha quest'organismo, non mi si può
neanche dire che dal momento in cui mi sono dimessa è subentrato un
Assessore
a interim
e che cosa fa? L'Assessore
a
interim
non lo fa l'Assessore che si occupa di riunire l'ORR?!
Lì c'era l'ORR, non è che non c'era, non è che mancavano delle
persone. Lì era pienamente in funzione, bastava convocarlo e c'era
da chiudere il piano dei rifiuti, quindi dal 26 maggio del 2021 al
9 maggio del 2022, sono tutti mesi in cui era Assessore il
presidente Lavevaz e bisognava redigerlo quel piano e l'ORR non si
è riunito. Poi adesso, dopo il piano dei rifiuti, dovrebbe esserci
stato anche da parte dell'ORR il monitoraggio alla fine del 2022.
Siamo alla fine del 2023 e non c'è nulla. Io non lo so, parliamo
del problema dei rifiuti, dei rifiuti urbani, della discarica e
l'organismo che dovrebbe occuparsi di fare le linee guida, di
monitorare, ma di dare anche delle indicazioni sulla TARI non è
stato più riunito dal maggio del 2021!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK