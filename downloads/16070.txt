Consiglio Regionale della Valle d'Aosta - Oggetto del Consiglio n. 2420 del 19 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula
Oggetto del Consiglio n. 2420 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2420/X Discussione del disegno di legge: "Promozione
di iniziative sociali, formative e culturali a favore dei
giovani".
Articolo 1 (Finalità)
1. La Regione promuove e finanzia la realizzazione di iniziative
sociali, formative e culturali a favore degli adolescenti e dei
giovani volte a:
a) favorire l'informazione, l'aggregazione, l'associazione e la
cooperazione tra i giovani;
b) attuare interventi per l'inserimento nella società e
rimuovere il disagio giovanile;
c) valorizzare e dare impulso a ogni forma di manifestazioni di
contenuto culturale e alle attività del tempo libero;
d) prevenire fenomeni di devianza e di emarginazione
sociale.
Articolo 2 (Osservatorio permanente sulla condizione
giovanile)
1. E' istituito l'Osservatorio permanente sulla condizione
giovanile per la Valle d'Aosta, avente funzioni di strumento
operativo al servizio della Consulta giovanile nonché delle
associazioni giovanili della regione e degli enti locali.
Articolo 3 (Funzioni dell'Osservatorio permanente sulla
condizione giovanile)
1. L'Osservatorio:
a) effettua il monitoraggio costante del fenomeno giovanile;
b) gestisce e divulga i risultati delle indagini che
periodicamente vengono condotte sul mondo giovanile;
c) supporta la predisposizione dei progetti che gli enti locali
e le associazioni giovanili intendono presentare all'approvazione
della Giunta regionale;
d) collabora con gli enti locali e le associazioni giovanili per
la valutazione dei progetti finanziati dalla Giunta regionale;
e) attiva e promuove il coordinamento delle politiche giovanili
tra gli assessorati regionali.
Articolo 4 (Consulta giovanile)
1. E' istituita la Consulta giovanile, composta da nove membri
designati secondo le modalità stabilite dall'Assemblea regionale
del mondo giovanile di cui all'art. 9.
2. La Consulta giovanile si dota di un regolamento per il
proprio funzionamento ed elegge al suo interno un presidente.
3. La Consulta giovanile dura in carica tre anni.
4. La Giunta regionale adotta tutti i provvedimenti per
garantire il funzionamento della Consulta giovanile.
5. La Consulta giovanile può avvalersi della consulenza di
esperti dell'Amministrazione regionale.
Articolo 5 (Funzioni della Consulta giovanile)
1. La Consulta giovanile:
a) esprime pareri obbligatori non vincolanti sui progetti di
legge e le proposte di regolamento che hanno rilevanza per la
condizione giovanile e su ogni altro provvedimento e/o documento
che sia sottoposto al suo esame da parte della Giunta o del
Consiglio regionale;
b) elabora rapporti, promuove dibattiti pubblici, convegni e
incontri, formula proposte da sottoporre all'esame della Giunta
regionale o del Consiglio regionale nel campo delle politiche
giovanili tese a realizzare le finalità di cui all'art. 1;
c) predispone programmi e progetti di cui all'art. 6.
Articolo 6 (Programmi e progetti)
1. Per il raggiungimento delle finalità di cui all'art. 1,
l'Assessorato regionale della sanità ed assistenza sociale, gli
enti locali e la Consulta giovanile predispongono proposte,
programmi e progetti relativi ai seguenti ambiti:
a) inserimento sociale e partecipazione dei giovani;
b) disagio giovanile con interventi mirati a prevenire percorsi
di devianza sviluppando progetti di prevenzione primaria;
c) scambi socio-culturali fra i paesi europei;
d) aggregazione, associazionismo e cooperazione giovanile
regionale, nazionale ed europea;
e) informazione e consulenza per i giovani.
Articolo 7 (Modalità di gestione)
1. L'Assessorato regionale della sanità ed assistenza sociale,
gli enti locali, le associazioni giovanili regolarmente costituite
e operanti sul territorio della Valle d'Aosta possono avvalersi,
sulla base di apposite convenzioni, di cooperative e/o associazioni
di volontariato per la gestione delle iniziative di cui all'art.
6.
Articolo 8 (Procedure)
1. L'istanza per l'ammissione ai finanziamenti di cui all'art. 1
deve essere presentata a cura del rappresentante pro tempore degli
enti e degli organismi di cui all'art. 6 alla struttura competente
responsabile del procedimento.
2. L'istanza deve essere corredata di dettagliato progetto
istitutivo o gestionale dell'iniziativa per la quale viene
richiesto il finanziamento.
3. Ogni progetto deve contenere:
a) le finalità che si intendono perseguire in armonia con quanto
previsto dall'art. 1;
b) la descrizione e le modalità organizzative delle attività che
si intendono predisporre;
c) il numero approssimativo nonché l'età dei soggetti che si
intendono coinvolgere;
d) il preventivo finanziario con dettagliata indicazione dei
costi ripartiti per categorie.
4. La responsabilità della gestione dei progetti fa capo agli
enti ed organismi proponenti che devono prevedere modalità precise
per il loro controllo.
5. I finanziamenti, di importo non superiore al novanta per
cento del costo globale dell'iniziativa, sono concessi con
provvedimento della Giunta regionale entro sessanta giorni dalla
data di presentazione dell'istanza debitamente istruita,
compatibilmente con la disponibilità finanziaria del bilancio.
6. L'istruttoria dei progetti effettuata dal responsabile del
procedimento deve essere fatta sulla base di criteri di valutazione
oggettivi, predeterminati e conformi alle proposte formulate
annualmente dalla Consulta giovanile.
7. I finanziamenti concessi a norma della presente legge sono
liquidati previa presentazione di idonei giustificativi delle spese
sostenute.
Articolo 9 (Assemblea regionale del mondo giovanile)
1. L'Assemblea regionale del mondo giovanile, convocata in prima
istanza dall'Assessore alla sanità ed assistenza sociale mediante
pubblico avviso riservato ai giovani residenti in Valle d'Aosta di
età compresa tra i 14 e i 28 anni, facenti parte di gruppi o di
associazioni senza fini di lucro, si costituisce con la stesura di
un regolamento che ne determina le modalità di funzionamento.
2. L'Assemblea, inoltre, individua le modalità di nomina ed i
criteri di rappresentatività dei membri della Consulta giovanile di
cui all'art. 4.
3. Le modalità e i criteri di cui al comma 2 sono volti a
garantire la massima partecipazione e rappresentatività delle
differenti realtà del mondo giovanile regionale.
4. Il regolamento di cui al comma 1 è approvato dalla Giunta
regionale se conforme ai principi di cui ai commi 2 e 3.
5. Qualora entro sei mesi dalla prima convocazione, l'Assemblea
non abbia designato i membri della Consulta giovanile, tale
designazione è effettuata a cura della Giunta regionale secondo i
principi delineati ai commi 2 e 3 e i membri così designati
rimangono in carica, in via provvisoria, fino alla designazione da
parte dell'Assemblea.
Articolo 10 (Scambi socio-culturali)
1. La Regione adotta progetti tendenti a promuovere iniziative
rivolte a realizzare scambi di esperienze con Paesi esteri in
ambito europeo, allo scopo di favorire lo sviluppo socio-culturale
dei giovani in armonia con gli accordi culturali ed i protocolli
relativi agli scambi socio-culturali stipulati dal Ministero degli
affari esteri, nel rispetto dell'art. 2 del decreto del Presidente
della Repubblica 22 febbraio 1982, n. 182 (Norme di attuazione
dello statuto speciale della regione Valle d'Aosta per l'estensione
alla regione delle disposizioni del D.P.R. 24 luglio 1977, n. 616 e
della normativa relativa agli enti soppressi con l'art. 1-bis del
D.L. 18 agosto 1978, n. 481, convertito nella L. 21 ottobre 1978,
n. 641) e del decreto del Presidente del Consiglio dei Ministri 11
marzo 1980 (Disposizioni di indirizzo e coordinamento per le
attività promozionali all'estero delle regioni nelle materie di
competenza).
Articolo 11 (Determinazione e copertura degli oneri)
1. Gli oneri derivanti dall'applicazione della presente legge
sono valutati per l'anno 1997 in lire 700.000.000 e, a titolo
indicativo, per gli anni 1998 e 1999 in annue lire 700.000.000.
2. Gli oneri di cui al comma 1 gravano sul capitolo 58440
(Contributi a favore degli enti locali per promozioni sociali a
favore dei giovani) della parte spesa del bilancio di previsione
della Regione per l'anno 1997 e sui corrispondenti capitoli dei
futuri bilanci e trovano copertura negli stanziamenti ivi
iscritti.
3. A decorrere dal 1998 gli oneri, necessari per l'applicazione
della presente legge, possono essere rideterminati annualmente con
legge di bilancio, ai sensi dell'art. 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione Autonoma Valle d'Aosta).
Articolo 12 (Abrogazione di norme)
1. La legge regionale 3 gennaio 1990, n. 3 (Promozione di
iniziative sociali, formative e culturali a favore dei giovani.
Istituzione della Consulta giovanile) è abrogata.
2. Il regolamento regionale 29 maggio 1992, n. 4 (Regolamento di
attuazione dell'art. 8 della legge regionale 3 gennaio 1990, n. 3,
recante: "Promozione di iniziative sociali, formative e culturali a
favore dei giovani. Istituzione della Consulta giovanile") è
abrogato.
Articolo 13 (Norme transitorie)
1. In attesa dell'applicazione della legge regionale 23 ottobre
1995, n. 45 (Riforma dell'organizzazione dell'Amministrazione
regionale della Valle d'Aosta e revisione della disciplina del
personale) le competenze relative all'applicazione della presente
legge sono attribuite al Servizio affari generali, assistenza e
servizi sociali dell'Assessorato della sanità ed assistenza
sociale.
Presidente Ha chiesto la parola il Consigliere Marguerettaz, per
mozione d'ordine.
Marguerettaz (PpVA) Vista l'ora, vista forse la portata di
quest'argomento - ammesso che come è circolata voce il punto del
piano sanitario verrà rinviato - proporrei al Consiglio di
aggiornare i lavori o di svolgere prima i punti successivi per non
interrompere a metà questa discussione.
Président Il s'agit de décider pour la continuité des travaux.
Il est vrai que le point n° 18 à l'ordre du jour sera renvoyé. Si
j'ai bien compris, Monsieur Linty n'est pas là, il n'y a que la
motion et il n'y a que cette loi et une demande de discussion de
résolution.
On peut décider de renvoyer les travaux dans l'après-midi ou on
peut décider de terminer dans la matinée. La parole au rapporteur,
Conseiller Perron.
Perron (UV) J'espère d'être à même de faire cette relation aussi
au nom du collègue Bavastro, qui a fait sur ce sujet un bon travail
dans la IIème Commission.
L'argument dont nous discutons est sans doute de taille. La
nécessité de revoir les dispositions en vigueur dans la Région
Autonome Vallée d'Aoste en matière d'initiatives en faveur des
jeunes découle de la constatation que la loi régionale n° 3/1990,
la loi précédente, s'est avérée dans quelque façon inefficace, dans
le sens que cette loi n'a pas atteint les buts qu'elle se
proposait.
Il y a lieu entre autres de rappeler qu'en 1990 très peu de
régions avaient légiféré en matière et que maintenant leur nombre
n'a pas beaucoup augmenté.
Nous pouvons donc constater aujourd'hui encore que nous sommes
parmi les peux qui ont mis les mains en cette matière.
Comme tous les conseillers peuvent le constater, le projet de
loi que le Conseil est appelé à examiner aujourd'hui est présenté
avec un retard considérable par rapport à la date de son adoption
de la part du Gouvernement régional. Il s'agit d'un retard, dont la
Vème Commission et notamment le rapporteur assument la
responsabilité.
Je veux seulement dire que ce retard n'est pas dû à négligence
ou à paresse; au contraire, ce projet de loi a fait l'objet d'un
débat rarement si approfondi. Ce débat a intéressé non seulement
les conseillers, qui peuvent à mon avis justement et légitimement
avoir des opinions différentes sur un thème si important, voire
même opposées, mais aussi a fait l'objet de débat entre personnes
qui oeuvrent presque quotidiennement avec les jeunes.
J'estime que les rencontres que la Vème Commission a eues ont
représenté pour les membres de la Commission compétente une
occasion unique de débat, d'enrichissement, d'étude et d'écoute.
Les résultats de cette analyse approfondie témoignent une fois de
plus l'évolution continue du monde des jeunes et la difficulté qui
existe de trouver des solutions à leurs problèmes.
Le débat a été long et approfondi parce que l'enjeu est énorme.
En tant qu'institution régionale nous avons le droit et le devoir
de représenter au mieux les intérêts des jeunes valdôtains et de
satisfaire dans la limite de nos compétences, de nos
responsabilités et de nos possibilités toutes les exigences qu'ont
les jeunes. De plus, il s'agit d'un sujet complexe qui a des
multiples facettes. Toutes les questions n'ont pas encore été
posées, par conséquent les actions susceptibles de fournir des
réponses n'ont pu être mises au point.
Le texte adopté par le Gouvernement a fait l'objet, de la part
de la Commission, de quelques modifications, qui se sont avérées
nécessaires, qui tiennent compte de requêtes précises, de
propositions visant à parvenir à une loi plus adaptée aux attentes
de ceux qui oeuvrent dans ce secteur, en particulier des jeunes qui
sont les protagonistes de cette loi.
Ce projet de loi ne se prétend pas une action globale ni une
réponse exhaustive à tous les problèmes et à toutes les questions
concernant la jeunesse. Il s'agit plutôt d'une loi de base, dont le
but est celui de donner aux collectivités locales la possibilité de
valoriser les actions en cours en faveur des jeunes, d'en mettre au
point de nouvelles d'une part et d'encourager la participation des
jeunes aux initiatives d'association et de coopération d'autre
part.
Ce texte prévoit la coordination des actions, la conception et
la réalisation de projets objectifs, de projets-pilotes et l'octroi
de financements aux collectivités locales pour la réalisation
d'initiatives ayant pour objet la création d'un observatoire
permanent de la jeunesse.
Les finalités de cette loi sont évidentes à mon avis; il s'agit
de mobiliser et sensibiliser les jeunes dans les activités
culturelles, récréatives, de permettre aux jeunes de se retrouver,
de lutter contre un certain malaise croissant qui caractérise aussi
certains des jeunes dans notre région.
A mon avis la Vallée d'Aoste est une des rares régions qui
fournissent aux jeunes les moyens pour formuler des propositions et
pour intervenir dans la gestion des activités qui les concernent.
Nous espérons avec cette loi de donner au monde des jeunes une
impulsion, qui doit se transmettre aux collectivités locales et qui
ne manquera pas d'engendrer de nouvelles initiatives.
J'estime par ailleurs correct de mettre l'accent sur un souci,
qui s'est manifesté dans la Commission, c'est-à-dire la volonté
d'éviter toutes sortes d'instrumentalisation de la jeunesse de la
part des forces politiques présentes ou non dans cette Assemblée,
instrumentalisation de la part des forces politiques qui a été, je
veux le rappeler, une des raisons fondamentales du non
fonctionnement de la précédente loi.
En cette occasion la politique peut donner aux jeunes une sorte
de confiance, une sorte de carte blanche pour qu'ils puissent
intervenir directement dans les domaines qui les concernent, en les
valorisant, en leur donnant de la confiance et de la
responsabilité.
A mon avis le manque de responsabilité vis-à-vis des jeunes est
la cause d'un certain malaise des jeunes vis-à-vis des
institutions, vis-à-vis de l'engagement en général mais surtout
dans le public. En cette occasion nous avons fait un bon travail
même s'il a été très long, en suivant une méthode correcte à mon
avis, la méthode de la concertation, de la confrontation entre
différentes opinions, en sachant dès maintenant que le texte de loi
que nous proposons ne peut pas proposer la lune. Ce texte de loi ne
peut pas être absolument la réponse globale à un malaise juvénile,
mais il est une tentative concrète et correcte, dans la limite de
nos responsabilités et de nos compétences, de donner une réponse
aux jeunes et à un certain malaise juvénile qui existe aussi dans
notre Région.
Presidente Ha chiesto la parola il Consigliere Chiarello.
Chiarello (RC) Penso che conveniamo tutti sul fatto che sia una
legge importante. Il relatore Perron ha sottolineato più volte -
quasi che ci dovessimo credere tutti - che è una legge non
perfetta, che si dovrà perfezionare. Questo mi ha dato
l'impressione che questa legge è perfezionabile, cioè che con
l'applicazione si potrà modificare....
(... intervento del Consigliere Perron, fuori microfono...)
... non è perfezionabile, allora meglio ancora di quello che
dico.... oltretutto hai aggiunto qualcosa a quello che era
scritto...
Secondo me più che una legge seria sui giovani è una legge per
finanziare la Consulta giovanile. Non è una legge completa anche
perché il relatore ha detto che sono state sentite le varie parti
in causa, mi risulta invece che la V Commissione non ha ritenuto
opportuno sentire i giovani, cioè la parte in causa non è stata
sentita. Mi sembra che la partenza sia avvenuta con il piede
sbagliato; sono stati sentiti i rappresentanti di associazioni che
operano nel campo giovanile, ma non sono stati auditi i
rappresentanti dei giovani.
Per quanto concerne il disegno di legge, predisposto dalla V
Commissione in merito alla promozione di iniziative sociali,
formative e culturali a favore dei giovani, ritengo che ci siano
alcune contraddizioni, peraltro emendabili o abrogabili, nel senso
di una maggiore democrazia e di una migliore funzionalità
dell'iniziativa che si vuol promuovere.
Ci pare un pessimo segnale di cultura spiccia e reazionaria
affidare le problematiche giovanili, la Consulta per le iniziative
sociali, formative e culturali a favore dei giovani all'Assessorato
della sanità. Non capisco se questi giovani sono tutti malati da
curare, però la Consulta delle donne è patrocinata dalla Presidenza
del Consiglio, non capisco perché la Consulta giovanile debba
essere affidata all'Assessorato della sanità.
Ci domandiamo perché la necessità di socializzazione, lo scambio
interculturale, il confronto, l'autogestione del pensiero e della
materia siano considerate gravi patologie da combattere nel nome
della salute pubblica.
Riteniamo quindi indispensabile un emendamento che vada a
sostituire, ovunque compaia nel disegno di legge, "Assessorato
della sanità" con "Presidenza della Giunta" che operi da
coordinamento fra i settori dell'Amministrazione regionale che si
occupano di politiche giovanili.
Poniamo inoltre una riflessione. Non vorremmo che la Consulta si
trasformasse in un mini-Parlamento colmo di istanze squisitamente
politiche e di poca produttività sociale. Proponiamo quindi che
l'Assemblea regionale del mondo giovanile si trasformi
nell'Assemblea dell'associazionismo giovanile, con idee e progetti
concreti, senza vincoli anagrafici ma soltanto progettuali, e unità
consistenti i gruppi, che si riunisca più volte l'anno onde meglio
controllare l'operato della Consulta.
Ritengo che questa legge potesse fare un salto di qualità e che
in certi punti si è cercato di farlo; penso che essa sia abbastanza
utile. Tra le due spiegazioni il relatore avrebbe dovuto dire che
la legge in questione è stata predisposta per modificare quella
precedente, che non ha dato dei risultati, ma che era perfettibile
come tutte le leggi. Lui ha detto di no, ma spero che lo sia.
Ho presentato degli emendamenti, il mio voto sarà favorevole
solamente se essi saranno recepiti, comunque ne discuteremo
articolo per articolo.
Presidente Ha chiesto la parola il Consigliere Marguerettaz.
Marguerettaz (PpVA) Inizierei con il fare un mea culpa, così non
diciamo che si strumentalizza troppo la cosa.
Il mea culpa è che, fatto salvo e convenuto sul fatto che la
legge del '90 non ha funzionato, bisognava pensare a qualcosa di
diverso. In questo senso forse anche la mia parte politica era
chiamata a pensare a qualcosa di diverso, cosa che non ha
fatto.
Analizzando quello che ci viene suggerito dalla Giunta, devo
dire che qualcosa di diverso comunque non ci viene proposto.
Praticamente si cerca di far funzionare meglio la legge del '90 con
compiti diversificati per la Consulta, una strutturazione diversa
della Consulta stessa e l'istituzione di un osservatorio giovanile.
Sostanzialmente le novità di questa legge sono queste, non sono
altre.
Proporrò al Consiglio una riflessione che vuole far sì che - non
so se in questa legislatura ma perlomeno in quella seguente - si
vada a ripensare seriamente che cosa significa politiche giovanili.
Non ho capito bene se il Consigliere Perron ha detto o non ha detto
che è perfettibile, ma io credo che questa legge sia decisamente e
ampiamente perfettibile.
Ciò che va radicalmente modificato è innanzitutto la filosofia
che sembra stare alla base di questa legge e che viene troppe volte
seguita nella nostra regione in campo economico, culturale e
sociale: ancora una volta la filosofia dei finanziamenti. Viviamo
in una realtà in cui sembra che tutto si possa risolvere con flussi
finanziari, in cui pare che qualsiasi genere di problema si possa
risolvere con dei soldi che "mamma Regione" fortunatamente al
momento - non si sa ancora per quanto - possiede. In un tema quale
quello dei giovani dovremmo prendere atto che la filosofia da cui
partire invece non può e non deve essere questa. Nel corso di
quelle numerose audizioni, a cui faceva riferimento il collega
Perron, abbiamo sentito esplicitare da più parti - da parte di chi
con i giovani vive, da parte di chi con i giovani fa diversi tipi
di attività - questo concetto: "Fate attenzione, pensare a livello
di Amministrazione regionale alle politiche giovanili non significa
limitare il pensiero ai finanziamenti!".
Allora a che cosa bisogna pensare? Sostanzialmente a due cose.
Bisogna capire quali sono le esigenze dei giovani. Detto così può
sembrare perfino demagogico, ma dalla lettura di questa legge
risulta evidente che non si è nemmeno cercato di fare questo passo.
Questa legge sembra piuttosto voler dire: "Visto che noi non
sappiamo come indirizzare, fate voi" ed è paradossalmente la
politica più deleteria che si possa fare nei confronti dei giovani,
in particolare di una certa fascia di età, quella più giovane. Non
credo di dire niente di nuovo ricordando quanto studiosi del
fenomeno giovanile e sociologi hanno più volte ripetuto: alla base
del disagio del mondo giovanile non c'è nient'altro che l'assenza
del mondo adulto, di maestri e di educatori. Leggendo questa
proposta si ha invece l'impressione - chiaramente qui bisogna
tradurre il discorso a livello politico-amministrativo - che manchi
questo tipo di figura.
Occorre prendere atto, ad esempio, che i bisogni dei giovani non
si limitano a quelli descritti dal Consigliere Perron, che poi sono
contenuti nel disegno di legge. I giovani non hanno solo bisogno di
divertirsi e di passare il tempo libero, ma anche di educazione, di
fare i conti, man mano che passano gli anni, con quella che è la
durissima realtà della vita: in un primo periodo della loro vita,
la realtà scolastica e, subito dopo, quella del lavoro. Non si
accenna a queste tematiche all'interno della legge; si parla da una
parte di ricreazione, dall'altra di disagio, tendendo ad
identificare due tipi di categorie giovanili: quelli che stanno
bene e devono passare il tempo e quelli che stanno malissimo.
L'universo giovanile, nella sua stragrande maggioranza, ha invece
esigenze ben diverse sia dalla prima sia dalla seconda categoria e
questo per quanto riguarda l'ascoltare.
Per quanto riguarda il fare, se posso dire così, credo che mai
come in questo campo sia necessario applicare quel famigerato
principio di sussidiarietà. Qui o si parte da chi è più vicino ai
giovani e si supplisce nel campo educativo anche laddove le
strutture a loro più vicine non riescono a rispondere, oppure non
si cava un ragno da un buco. Ho letto nella documentazione che ci è
stata fornita un bellissimo concetto sul documento interregionale
sulle politiche giovanili, elaborato dalla Conferenza dei
Presidenti delle regioni e delle province autonome, laddove si dice
che progettare significa innanzitutto ripensare, rielaborare,
coordinare quanto si sta già attuando, fornire informazioni e
orientamenti sulle opportunità già esistenti e facilitarne
l'accesso e la fruizione, qualificare l'attività attraverso la
centralità delle relazioni. In parole povere questo significa
partire da ciò che c'è perché una specie di politica giovanile in
Valle d'Aosta - nonostante si sia detto che la legge del '90 non
abbia funzionato - a mio avviso non cambierà granché le cose, le
politiche giovanili paradossalmente esistono in Valle d'Aosta, sono
svolte dalle decine se non centinaia di persone che si occupano dei
giovani, che danno loro del tempo, che danno a volte anche dei
soldi, che mettono a disposizione dei giovani le loro capacità
grandi o piccole che siano.
Allora bisogna ripartire da qui. Viene naturale una domanda:
quanto conosciamo delle risorse che ci sono a disposizione per i
giovani della nostra Regione? L'impressione è che ne abbiamo una
conoscenza frammentaria, certamente non profonda di queste realtà e
invece, come ho detto prima, è proprio da lì che bisogna
partire.
Queste sono alcune osservazioni di carattere generale.
Addentrandoci invece nel disegno di legge, un po' anche forte di
quelle che sono state - come ha detto il collega Perron - le
preziose informazioni ricevute nel corso delle audizioni che
abbiamo svolto in V Commissione, c'è un dato che paradossale è
all'interno di questa legge: si stabilisce una fascia di età unica
che comprende i giovani di età compresa fra i 14 e i 28 anni.
Questa è - perdonatemi la forzatura del termine - pura follia. Mi
ricordo che io a 14 anni andavo da mamma e papà a chiedere se
potevo fare un viaggio in treno fino a Torino, a 28 anni ero
sposato e avevo già un figlio; le problematiche che avevo a 14 anni
non avevano proprio nulla a che vedere con quelle che affrontavo a
28 anni. Qui si mette questa fascia di età senza pensare
minimamente a differenziare le cose. Pensate alla Consulta:
raggruppiamo le associazioni e queste eleggono i rappresentanti
nella Consulta; se paradossalmente avessimo una Consulta di
quattordicenni, questa legge lo permette, non lo vieta....
(... intervento del Consigliere Perron, fuori microfono...)
...come facciamo votare a sedici anni? Non credo proprio sia il
caso comunque, sarebbe paradossale avere una Consulta formata da
quattordicenni che esprime pareri.
Qui si cerca di responsabilizzare o di favorire la
partecipazione, come in alcuni passaggi viene detto, ma viene da
chiedersi, se è giusto favorire la partecipazione ad esempio dei
ventottenni o dei ventenni, cosa vuol dire favorire quella di
ragazzini di 14-16 anni. Sono problematiche diverse che vanno viste
differenziate per età ma anche per territorio, ce lo siamo detti
più volte nel corso delle audizioni; la realtà del giovane di
Rhêmes è diversa da quella del giovane di Courmayeur, che a sua
volta è ancora diversa dalla realtà del giovane di Aosta.
Una delle suggestioni importanti, che ci sono venute nel corso
delle audizioni, mi ha colpito in modo particolare: non pensiamo
che fare le politiche per i giovani sia fare la repubblica dei
giovani. L'autorevole persona, che ha affermato queste cose nel
corso delle audizioni, ha detto che, se così si facesse, sarebbe un
disastro. Una considerazione finale: credo che il ruolo delle
pubbliche amministrazioni, dai comuni fino alla Regione, sia
diverso da quello che traspare da questo disegno di legge. Qualcuno
ci ha detto: il ruolo delle pubbliche amministrazioni non è quello
di far aggregare i giovani perché essi lo fanno già, non è una
legge che favorisce l'aggregazione dei giovani perché quest'ultima
avviene spontaneamente. Il ruolo dell'istituzione pubblica è invece
quello di mettere in atto delle strutture, degli spazi, dei luoghi
fisici, dove queste aggregazioni siano indirizzate in un senso
sano, per far sì che in un paese l'unico spazio di aggregazione non
sia il bar, per far sì che in un altro comune l'unico spazio di
aggregazione non sia - e così faccio vedere che sono al di sopra
delle parti - l'oratorio. Questo è il compito dell'ente pubblico e
questo ci fa capire come fare una politica dei giovani significhi
abbracciare non soltanto la politica di un Assessore. Giustamente
faceva rilevare Vittorino: chissà perché l'Assessore alla sanità.
Obiettivamente non ha una motivazione, perché fare politiche per i
giovani coinvolge tutti gli Assessori che sono seduti lì perché
ognuno nei provvedimenti che assume può fare una azione a favore o
meno dei giovani.
Proporrò alcuni emendamenti che, come dicevo in apertura, non
hanno la pretesa di modificare questo disegno di legge così come
invece vorrei fosse modificato. Sono emendamenti che vanno a
modificare le cose più paradossali all'interno del disegno di
legge. Quello che ha detto il Consigliere Perron è sicuramente
condivisibile, ovvero la necessità di non strumentalizzare i
giovani da parte delle diverse forze politiche, che è emersa del
resto nel corso del dibattito in Commissione, questa è una
condizione sicuramente necessaria. Non vorrei però che ci fosse -
forse più in buona fede - un'altra strumentalizzazione: quella di
dire che in questa legislatura abbiamo fatto qualcosa per i giovani
e che con questo ci si metta il cuore in pace. Mi auguro che questo
non accada e che in quest'aula ci sia ancora la possibilità di
approfondire l'argomento per far sì che tutti prendano coscienza
dell'insufficienza di questa proposta di legge.
Presidente Qualcun altro chiede la parola? Se nessuno la chiede,
dichiaro chiusa la discussione generale.
Ha chiesto la parola l'Assessore alla sanità ed assistenza
sociale, Vicquéry.
Vicquéry (UV) Je veux présenter un amendement à l'article 10
pour donner la possibilité d'insérer dans les accords
internationaux les accords que notre Région a avec des pays surtout
d'origine francophone.
Presidente Chiudo la discussione generale. Viene recepito
l'emendamento presentato dall'Assessore, come tutti gli altri
emendamenti che sono stati presentati. Sospendo i lavori che sono
convocati per le ore 16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK