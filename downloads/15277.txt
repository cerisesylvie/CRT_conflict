Consiglio Regionale della Valle d'Aosta - Oggetto del Consiglio n. 1817 del 14 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 1817 del 14 febbraio 1996 - Resoconto
SEDUTA ANTIMERIDIANA DEL 14 FEBBRAIO 1996
OGGETTO N. 1817/X Determinazione della quota di contributo
afferente alle concessioni edilizie in relazione al costo di
costruzione.
Deliberazione Il Consiglio
Visto l'articolo 3 della legge 28 gennaio 1977, n. 10, ai sensi
del quale la concessione edilizia comporta la corresponsione di un
contributo commisurato all'incidenza delle spese di urbanizzazione
nonché al costo di costruzione;
Vista la deliberazione della Giunta n. 3705 del 22 luglio 1977,
ratificata, con modificazioni, dal Consiglio regionale con
deliberazione n. 344 del 5 ottobre 1977 ed ulteriormente modificata
con deliberazione del Consiglio regionale n. 331 del 10 giugno
1982, concernente: "Approvazione delle percentuali del costo di
costruzione dell'edilizia abitativa in attuazione dell'articolo 6
della legge statale 28 gennaio 1977, n. 10.";
Visti i primi quattro commi dell'articolo 6 della citata legge
28 gennaio 1977, n. 10, e successive modificazioni, così come
sostituiti dall'articolo 7, comma 2, della legge 24 dicembre 1993,
n. 537, recante: "Interventi correttivi di finanza pubblica" ed in
particolare il secondo comma il quale dispone che il costo di
costruzione "...per i nuovi edifici è determinato periodicamente
dalle regioni con riferimento ai costi massimi ammissibili per
l'edilizia agevolata, definiti dalle stesse regioni a norma della
lettera g) del primo comma dell'articolo 4 della legge 5 agosto
1978, n. 457";
Visto il decreto del Ministero dei LL.PP. - CER 5 agosto 1994
recante: "Determinazione dei limiti massimi di costo per gli
interventi di edilizia residenziale sovvenzionata e di edilizia
residenziale agevolata" ed accertato che per costo di costruzione
deve intendersi il costo base di realizzazione tecnica (C.B.N.),
così come definito all'articolo 1, primo comma, punto 1), del
decreto medesimo;
Visto il provvedimento della Giunta n. 933 del 10 febbraio 1995,
con il quale, a norma della lettera g) del primo comma
dell'articolo 4 della legge 5 agosto 1978, n. 457, la Regione ha
determinato i costi massimi ammissibili per l'edilizia agevolata,
ed in particolare, per quanto riguarda il costo di costruzione
(costo base di realizzazione tecnica) ha fissato un costo massimo
ammissibile pari a lire 1.050.000 per ogni metro quadrato di
superficie complessiva, maggiorato del 18 percento per specifiche
situazioni territoriali (zona montana e incidenza del trasporto dei
materiali);
Preso atto pertanto che il costo massimo ammissibile definito
dalla Regione a norma della lettera g) del primo comma
dell'articolo 4 della legge 5 agosto 1978, n. 457, è pari a lire
1.239.000 per ogni metro quadrato di superficie complessiva, somma
derivante dall'applicazione al costo di costruzione (costo base di
realizzazione tecnica pari a lire 1.050.000/mq.) della
maggiorazione del 18 percento di cui
sopra;
Ritenuto che il costo unitario di costruzione debba essere
determinato nella misura del 50 percento della sopra citata somma
di lire 1.239.000, e cioè in misura pari a lire 619.500 al metro
quadrato;
Ravvisata tuttavia l'opportunità, in ragione del notevole
incremento di tale costo unitario rispetto a quello attualmente in
vigore, fissato con decreto ministeriale, di provvedere, in sede di
prima applicazione della normativa sopra richiamata, a determinare
il costo unitario di costruzione nella misura del 32 percento della
sopra citata somma di lire 1.239.000, e cioè in misura pari a lire
396.480 al metro quadrato;
Dato atto altresì:
- che ai sensi del quarto comma dell'articolo 6 della legge 28
gennaio 1977, n. 10, così come sostituito dal comma 2 dell'articolo
7 della legge 24 dicembre 1993, n. 537, "il contributo afferente
alla concessione comprende una quota di detto costo (di
costruzione), variabile dal 5 percento al 20 percento, che viene
determinata dalle regioni in funzione delle caratteristiche e delle
tipologie delle costruzioni e della loro destinazione ed
ubicazione";
- che il Consiglio regionale ha, a suo tempo, provveduto agli
adempimenti di cui sopra con deliberazione n. 344 del 5 ottobre
1977;
- che lo stesso Consiglio regionale, con successiva
deliberazione n. 331 del 19 giugno 1982, ha dimezzato le
percentuali già fissate con la precedente deliberazione in misura
variabile dal 5 percento al 20 percento, in relazione all'entrata
in vigore della legge 25 maggio 1982, n. 94;
- che è pertanto necessario revocare la citata deliberazione n.
331 del 10 giugno 1982 al fine di ripristinare la variabilità delle
percentuali fissate in misura compresa tra il 5 percento ed il 20
percento del costo di costruzione, cosi come prescritto
dall'articolo 7 della legge 24 dicembre 1993, n. 537;
- visti i primi quattro commi dell'articolo 6 della legge 28
gennaio 1977, n. 10, così come sostituiti dal comma 2 dell'articolo
7 della legge 24 dicembre 1993, n. 557;
- visto il parere favorevole di legittimità rilasciato dal
Dirigente del Servizio di Urbanistica, ai sensi dello articolo 72
della L.R. n. 3/1956 e successive modificazioni, e del combinato
disposto degli articoli 13 - comma 1 - lett. e) e 59 - comma 2 -
della L.R. n. 45/1995, sulla presente deliberazione;
Visto il parere della III Commissione consiliare permanente;
Delibera
1) di determinare in lire 396.480 al metro quadrato il costo di
costruzione di cui all'articolo 3 della legge 28 gennaio 1977, n.
10;
2) di revocare la deliberazione del Consiglio regionale n. 331
del 10 giugno 1982 concernente: "Modificazione della deliberazione
di Giunta n. 3705, in data 22 luglio 1977, concernente: -
approvazione delle percentuali del costo di costruzione
dell'edilizia abitativa in attuazione dell'articolo 6 della legge
28 gennaio 1977, n. 10, ratificata, con modificazioni, dal
Consiglio regionale con deliberazione n. 344, in data 5 ottobre
1977";
3) di fare proprie, per quanto concerne l'identificazione di
classi di edifici con caratteristiche superiori a quelle
considerate nelle vigenti disposizioni di legge per l'edilizia
agevolata, per le quali sono determinate maggiorazioni del detto
costo di costruzione in misura non superiore al 50 percento, le
determinazioni a suo tempo assunte in merito dal Ministro per i
Lavori pubblici con decreto ministeriale 10 maggio 1977;
4) di confermare, per quanto concerne la quota del costo di
costruzione, variabile dal 5 per cento al 20 per cento, da
determinarsi in funzione delle caratteristiche e delle tipologie
delle costruzioni e della loro destinazione ed ubicazione, quanto a
suo tempo deliberato con provvedimento n. 3705, adottato dalla
Giunta regionale in data 22 luglio 1977 ratificato, con
modificazioni, dal Consiglio regionale con deliberazione n. 344 del
5 ottobre 1977;
5) di sottoporre la presente deliberazione al controllo della
Commissione di Coordinamento, ai sensi e per gli effetti
dell'articolo 8, lettera h) del decreto legislativo 22 aprile 1994,
n. 320.
Presidente Dichiaro aperta la discussione generale.
Ha chiesto la parola il Consigliere Chiarello.
Chiarello (RC) C'è stata discussione in III commissione su
questo: siamo tutti d'accordo che è necessaria una revisione dei
prezzi per le concessioni edilizie, però era stato detto di vedere
la possibilità per la prima casa di tenere la revisione dei costi
il più basso possibile.
Un'altra cosa che in questo momento mi sembra importante dire è
la seguente. E' vero, dobbiamo adeguarci; continuiamo sempre a dire
che dobbiamo adeguarci a leggi nazionali, ai costi che sono saliti
anche per i comuni, ma ci sono delle categorie che non hanno nessun
adeguamento. Per chi è a salario fisso, gli stipendi non si
adeguano mai mentre continuiamo a dire che i prezzi dobbiamo per
forza adeguarli.
Ritengo che in questo momento sicuramente sulla prima casa non
sia utile un aumento di questo tipo, anche se sulla seconda casa lo
ritengo ammissibile; ma, ripeto, sicuramente non sulla prima casa e
non per il momento.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Ho visto la comunicazione della III commissione,
che chiede nelle prossime iniziative che dovranno essere assunte,
dal momento che questo è solo un primo adeguamento proprio perché
l'incremento che avremmo dovuto stabilire era ben più notevole,
quindi si è deciso di fare un primo passo e successivamente
bisognerà andare ad adeguare ulteriormente questo costo di
costruzione ai parametri di legge.
In quella sede credo che si potrà studiare un meccanismo che
preveda di intervenire in modo più significativo sugli attuali
costi di costruzione per quanto riguarda il recupero, però questo
richiede un intervento attraverso una norma di legge regionale, e
possiamo verificare il discorso delle prime case, anche se mi
sembra più complesso.
Comunque da parte mia e della Giunta in sede di adeguamento
definitivo di questo provvedimento c'è l'impegno, in particolare
per quanto riguarda i costi di costruzione per gli interventi di
recupero, di andare a studiare un provvedimento che permetta di
ridurre sensibilmente i costi che si applicano attualmente anche
sugli interventi di recupero.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Ci asterremo dal votare questa delibera per
due motivi sostanziali.
Il primo è che a noi sembra questa una delibera che non coglie
delle opportunità che invece in questo settore ci potrebbero
essere. Sappiamo bene il problema casa di quale entità sia,
sappiamo bene quanti sforzi, la maggior parte dei quali fra l'altro
invani, siano stati fatti per dare una soluzione qualsiasi a questo
problema; sappiamo che in altre realtà una politica - anche se
potrebbe essere sicuramente un passo minimo rispetto alla grandezza
del problema - che cerca di risolvere concretamente determinate
problematiche concernenti alcune fasce sociali della popolazione va
proprio nella direzione di incidere su questi costi.
Sappiamo che altre regioni, ad esempio, prevedono un
abbattimento pressoché totale di questi costi per coloro che
riservano un determinato numero di alloggi o alla locazione o alla
destinazione a certe fasce più deboli.
Questa ci sembra invece una mera delibera ragionieristica, che
non coglie la portata del problema. Per questo motivo, oltre che
per il fatto che con molta probabilità questi costi andranno a
ricadere ancora una volta sulle famiglie e sui singoli perché le
imprese poi naturalmente riporteranno questi aggravi sulle
famiglie, ci asterremo dal votare questa delibera.
Presidente Pongo in votazione la delibera in oggetto:
Presenti: 26
Votanti e favorevoli: 20
Astenuti: 6 (Chiarello, Lanièce, Linty, Marguerettaz, Tibaldi e
Viérin Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK