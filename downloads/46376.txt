Consiglio Regionale della Valle d'Aosta - Oggetto del Consiglio n. 2833 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2833 del 12 ottobre 2023 - Resoconto
OGGETTO N. 2833/XVI - Interpellanza: "Ragioni della mancata
assegnazione all'ISILTP di Verrès delle risorse umane
previste".
Bertin (Presidente) -
Alla presenza di 32 Consiglieri,
possiamo riprendere i lavori e l'analisi dell'ordine del giorno.
Siamo al punto n. 32.
Per illustrare l'interpellanza, la consigliera Minelli ne ha
facoltà.
Minelli (PCP) -
A luglio ci eravamo occupati della
situazione dell'ISILTP di Verrès a seguito delle segnalazioni
puntuali e direi anche accorate che l'intero collegio docenti aveva
reso. Segnalazioni che avevano reso noti i disagi e le criticità
patiti durante lo scorso anno scolastico.
Nella sua risposta, il Presidente della Regione aveva
evidenziato in particolare che il posto del collaboratore C2
sarebbe stato coperto a partire dal mese di settembre con una
mobilità dall'esterno, mentre per il tecnico informatico C2, nelle
more dell'espletamento del concorso programmato per la tarda
primavera-estate 2024, sarebbe stata attivata una chiamata al
Centro per l'impiego per la copertura temporanea del posto, otto
mesi da ottobre 2023 fino a maggio 2024, prorogabile di ulteriori
otto mesi fino alla copertura definitiva.
Ci aveva poi ricordato che per la copertura dei posti di B2
vacanti nelle scuole, sarebbe stato pubblicato un avviso di
mobilità interna prima dell'avvio dell'anno scolastico. Ci era
stato detto anche che erano confermati gli otto posti per il
potenziamento dell'offerta formativa.
A pochi giorni dalla ripresa dell'anno scolastico, abbiamo
voluto capire lo stato dell'arte e fare il punto. Naturalmente
quest'interpellanza è stata depositata quindici giorni fa...
Il funzionario "D" capo dei servizi di segreteria nella scuola,
che ha ripreso servizio il 3 luglio scorso dopo un lungo periodo di
assenza, risulta essere solo in assegnazione provvisoria, quindi
non rappresenta una risorsa certa e stabile.
Il recente concorso per i funzionari di categoria D non ha
previsto alcun posto riservato per le istituzioni scolastiche.
Secondo il regolamento sulla gestione amministrativo-contabile
delle istituzioni scolastiche, che è stato approvato ad ottobre
2022, in caso di assenza dei capi di segreteria, i dirigenti
scolastici hanno potere di firma dei provvedimenti che spettano al
capo dei servizi di segreteria, ma solo in caso di urgenza.
Pertanto quando c'è un'assenza prolungata del capo dei servizi di
segreteria, come poi si è verificato nella scuola di Verrès,
l'attività amministrativa risulta essere bloccata e la scuola non
può procedere con i pagamenti di mandati, di reversali di
pagamento, fino all'individuazione di un incarico di reggenza, come
prevede il comma 4 dell'articolo 5 della legge regionale
32/2022.
A inizio settembre, alla ripresa dell'anno scolastico - perché
io ricordo che l'anno scolastico inizia il primo settembre ed è una
cosa che spesso si dimentica - l'istituzione scolastica di Verrès,
a differenza di quanto annunciato a luglio, non si è vista
assegnare un tecnico informatico per otto mesi prorogabili fino
alla copertura definitiva, e, in caso di assenza dell'unico aiuto
tecnico presente, non è proprio possibile garantire lo svolgimento
di tutti i laboratori presenti nella scuola, ma, oltre a questo,
nemmeno banalmente quelle che possono essere le regolari procedure
di sicurezza di routine.
Per quanto riguarda il dipendente di livello B2, si è ancora in
attesa di un'assegnazione, mentre per quello che riguarda il C2,
alla data del deposito di quest'iniziativa era vacante. Forse dal
primo ottobre la situazione è cambiata, ma credo che mi verrà in
qualche modo confermato.
Io vorrei evidenziare che l'ISILTP di Verrès è tra le poche
istituzioni scolastiche a livello nazionale a comprendere degli
indirizzi liceali, professionali e tecnici - per un totale di otto
indirizzi con ben dieci laboratori che necessitano di figure
tecniche preparate - e l'assenza del tecnico di cui abbiamo detto è
realmente un problema che si presenta quotidianamente.
C'è poi un'altra questione che è sicuramente rilevante: delle
otto risorse per il potenziamento assegnate all'ISILTP, ben quattro
sono docenti di scienze motorie.
Pur considerando che è importante sostenere l'attività sportiva
e l'educazione motoria, l'abbiamo detto tante volte, mi pare chiaro
che non si possa pensare che il 50% delle risorse di potenziamento
sia solo ed esclusivamente per l'educazione motoria. Vuol dire
quattro insegnanti per diciotto ore settimanali, sono settantadue
ore di educazione fisica di potenziamento alla settimana! Non è che
possiamo fargli fare educazione fisica tutto il giorno, magari a
loro piace ma ci sono anche delle altre attività.
La scuola ha richiesto già lo scorso anno una cattedra di lingua
e letteratura inglese, al fine di potenziare l'insegnamento della
lingua, effettuare le attività obbligatorie di Clil che sono
previste dalla normativa vigente in tutte le classi quinte, nonché
le attività di insegnamento nell'ambito del percorso Cambridge che
è stato attivato a partire dal corrente anno scolastico.
Come è noto, e l'abbiamo appreso nei mesi passati, l'ISILTP ha
ampliato la sua offerta formativa puntando sulla lingua inglese, è
diventata scuola Cambridge, hanno aderito 42 studenti delle classi
prime di tutti gli indirizzi che, alla fine del percorso
quadriennale, conseguiranno il diploma inglese in tre materie, che
sono appunto la lingua inglese, matematica e diritto.
Queste attività sono state organizzate dalla scuola potendo
contare esclusivamente su docenti attualmente in servizio che
garantiscono l'insegnamento delle materie previste in lingua
inglese effettuando delle ore di completamento cattedra senza alcun
supporto specifico da parte dell'Amministrazione.
C'è poi un'altra questione: questa scuola, come molte altre - ma
per la realtà di Verrès è ancora più significativo - ospita molti
alunni stranieri, provenienti da vari paesi, che spesso non hanno
alcuna conoscenza o una conoscenza limitata dell'italiano e
necessiterebbero senza dubbio di insegnanti di italiano L2 per un
reale potenziamento dell'attività didattica, nonché anche per una
loro piena inclusione, non solo nella scuola ma nella comunità.
Per completare il quadro, c'è da considerare che la sede di
Saint-Vincent dell'ISILTP ospiterà ancora per quest'anno due classi
dell'indirizzo turistico per un totale di 31 alunni, di cui 16
provenienti dalla Bassa Valle, quindi la metà, e la decisione di
mantenere le classi a Saint-Vincent è stata assunta dal Consiglio
d'istituto in quanto alla scuola, diversamente, non sarebbero più
state assegnate tre unità di personale non docente presenti nella
sede di Saint-Vincent: un amministrativo, un tecnico e un
bidello.
Se i ragazzi fossero stati trasferiti nella sede di Verrès, non
sarebbero state trasferite le figure, quindi sarebbero andate
perse. Tre risorse di personale non docente risultano essere
preziosissime in questo momento per l'istituzione.
Alla luce di queste premesse, interroghiamo il Governo regionale
per conoscere per quali ragioni non sono state assegnate all'ISILTP
le risorse previste e quando lo saranno; a che punto è la procedura
di assegnazione del tecnico informatico e come verranno però
selezionati i richiedenti; a che punto è la revisione dei criteri
per la costruzione degli organici del personale ATA e se si
condivide l'inopportunità e anche l'inutilità di assegnare ben
quattro docenti di scienze motorie per il potenziamento
dell'offerta formativa e, di conseguenza, come si intenda ovviarvi
al fine di realizzare un effettivo ed efficace potenziamento legato
alle esigenze della scuola e alla sua offerta formativa.
Presidente -
Risponde il Presidente della Regione.
Testolin (UV) -
Risponderò io a tutti i quesiti, in
collaborazione con l'assessore Guichardaz che ha fornito una parte
delle risposte.
Riguardo al primo quesito "Per quanto riguarda le ragioni per le
quali sono state assegnate all'ISILTP le risorse previste e quando
lo saranno", con delibera della Giunta regionale 1051/2023 è stata
prorogata l'utilizzazione temporanea di un funzionario di categoria
D titolare presso la Sovrintendenza agli studi sul posto di capo
dei servizi di segreteria dell'ISILTP di Verrès. Il termine della
proroga è fissato al 31 agosto 2024, ma potrebbe essere anticipato
nel caso in cui uno dei vincitori o idonei del concorso per il
reclutamento d'istruttori amministrativi, categoria D, effettuato
nel mese di luglio scorso, scegliesse di coprire il posto di capo
di servizi di segreteria dell'ISILTP, in tal caso l'utilizzazione
temporanea terminerebbe con l'espletamento del periodo di prova del
funzionario titolare in affiancamento.
Questo solo per significare come l'affermazione in apertura
della collega Minelli non corrisponda esattamente al vero, in
quanto il posto è coperto da una persona che sa esattamente
svolgere le sue mansioni e che le svolge da tempo proprio in
quell'istituto.
Si precisa che tale posto rientra tra i cinque vacanti presso le
istituzioni scolastiche e, stante l'esito infruttuoso della
mobilità interna, la Giunta regionale con delibera regionale
1053/2023 l'ha aggiunto all'elenco dei trentasei posti da coprire
tramite il menzionato concorso.
A titolo informativo si comunica inoltre che la presa di
servizio dei candidati vincitori e idonei della predetta procedura
selettiva è stabilita per il 13 novembre.
Per quanto riguarda invece il posto di collaboratore C2, questo
è stato già coperto a decorrere dal primo ottobre - come intuito
dalla collega - con una mobilità esterna approvata con DGR 1051 del
18 settembre 2023.
Con riferimento al quesito "A che punto è la procedura di
assegnazione del tecnico informatico C2 e come verranno selezionati
i richiedenti", riguardo alla copertura del posto di tecnico
informatico, il 19 settembre 2023 è stata avviata una chiamata
pubblica al Centro per l'impiego di Verrès, dove sono pervenute 23
adesioni alla data del 4 ottobre, giorno di chiusura della
chiamata. Si attende pertanto la trasmissione della graduatoria da
parte del Centro per l'impiego per procedere con l'assunzione.
Non è stata prevista una prova di selezione essendo richiesto,
come requisito, il possesso di uno dei seguenti diplomi di maturità
validi per l'iscrizione all'Università: Istituto tecnico settore
tecnologico a indirizzo informatica e telecomunicazioni; Istituto
tecnico industriale a indirizzo informatico elettronico; ragioniere
perito commerciale e programmatore, o diplomi a esso equipollenti
con specifica ed evidente attinenza all'ambito informatico.
Pertanto l'ordine di assunzione sarà quello della graduatoria
formata dal Centro, sulla base dei criteri valevoli per le chiamate
pubbliche al collocamento di cui alla DGR 119/2022.
In merito al terzo quesito, "A che punto è la revisione dei
criteri per la costruzione degli organici del personale ATA": una
volta definita la situazione rispetto ai dimensionamenti delle
istituzioni scolastiche - per i quali sono in corso le
interlocuzioni tra Sovrintendenza agli studi, dirigenti scolastici
e gli enti locali valdostani - si procederà con la revisione dei
criteri per la costruzione degli organici del personale ATA sulla
base dei quali definire gli organici per l'anno scolastico
24-25.
Infine, "Se condivide l'inopportunità o l'inutilità di assegnare
ben quattro docenti di scienze motorie per il potenziamento
dell'offerta formativa all'ISILTP e, di conseguenza, come intenda
ovviarsi al fine di realizzare un effettivo ed efficace
potenziamento legato all'esigenza della scuola o la sua offerta
formativa": la situazione di cui al quarto quesito risale alla
ripartizione dei posti per il potenziamento dell'offerta formativa
delle scuole secondarie di secondo grado del 2016; tra l'altro un
percorso che abbiamo già illustrato in una precedente
interrogazione.
Quanto al polo unico scolastico di istruzione liceale, tecnica e
professionale, con sede principale a Verrès, oggi denominato
istituzione scolastica di istruzione liceale, tecnica e
professionale di Verrès, sono stati assegnati otto posti di
potenziamento tra cui tre posti di potenziamento della classe di
concorso A48 scienze motorie sportive.
Il quarto docente è stato assegnato nell'anno scolastico 23-24
per coprire le nove ore rimanenti a seguito della trasformazione da
tempo pieno a tempo part-time del contratto di un docente titolare
su posto di potenziamento.
La DGR n. 564 del 3 maggio 2019 - concernente la determinazione
delle dotazioni organiche del personale docente delle istituzioni
scolastiche regionali di scuola secondaria di secondo grado per
l'anno scolastico 2019/2020 - ha poi previsto di consentire
annualmente alle istituzioni scolastiche regionali di richiedere la
variazione della classe di concorso attribuita ai posti di
potenziamento dell'offerta formativa che dovessero risultare
vacanti al termine delle procedure di mobilità definitiva, al fine
d'individuare un insegnamento più coerente con il piano
dell'offerta formativa dell'istituzione scolastica stessa, purché
la classe di concorso richiesta sia afferente agli insegnamenti
curricolari presenti nell'istituzione scolastica, fermo restando
che la variazione della classe di concorso sarà disposta con l'atto
di determinazione delle dotazioni organiche per l'anno scolastico
successivo.
Per la scuola in questione, a seguito delle dimissioni di un
titolare di posto di potenziamento di scienze motorie, la dirigente
scolastica nel febbraio 2023 ha già avanzato motivata richiesta di
variazione da un posto di potenziamento riferito alla classe di
concorso A48 scienze motorie e sportive in favore di una classe di
concorso A24 che corrisponde alla lingua e cultura straniera
inglese.
Al riguardo si fa presente che - come previsto dalla citata DGR
564/2019 che abbiamo spiegato al punto sopra - l'iter di variazione
è già stato avviato e prevede quanto segue: per l'anno scolastico
23-24 il posto vacante di scienze motorie è stato coperto con una
supplenza annuale, la richiesta di variazione avanzata dalla
dirigente verrà presa in considerazione per le valutazioni relative
all'organico di diritto dell'anno scolastico 24-25.
Salvo eventuali situazioni di esubero, la variazione sarà
formalizzata con l'atto di determinazione delle dotazioni organiche
per l'anno scolastico 24-25.
Presidente -
Per la replica, la consigliera Minelli.
Minelli (PCP) -
Nella sua risposta lei ha detto una serie
di cose che peraltro avevo già detto io, sia per la richiesta
effettuata per la sostituzione di questa figura di potenziamento
sia per una serie di altre questioni.
Sulla persona che ricopre l'incarico di capo dei servizi, dalla
sua risposta sembrerebbe quasi che si metta in discussione la
capacità di svolgimento delle mansioni di questa persona. Io non ho
mai detto che questa persona non sappia svolgere il suo lavoro, ho
detto che c'è un'assegnazione provvisoria e che c'è bisogno di
avere una risorsa certa e stabile, perché dirigere a livello
amministrativo una scuola di quelle dimensioni e con quelle
caratteristiche, legate alla molteplicità degli indirizzi, richiede
di avere qualcuno che possa stare lì stabilmente.
Ho detto che questa scuola che prevede così tanti indirizzi
viene addirittura considerata nell'ambito del mondo della scuola
quasi un caso di studio e non può oggettivamente operare pienamente
se non le vengono assicurate le risorse per l'applicazione della
sua offerta formativa. Se uno deve lavorare a ranghi ridotti, è
ovvio che le professionalità possono anche calare.
Sul tecnico, lei mi ha detto che è stata attivata la chiamata al
Centro per l'impiego, gentilmente le chiederò anche copia della
risposta perché non sono riuscita a prendere tutti i dati, ma in
buona sostanza ho capito che i requisiti sono quelli previsti per
il diploma e quindi non viene fatta una prova di altro tipo. Anche
qui io ho delle perplessità, perché vengono richieste delle
mansioni particolari a questo tecnico.
Per quello che riguarda il "C" mi ha confermato che dal primo
ottobre c'è stata questa mobilità esterna.
Sui criteri per la costituzione degli organici del personale
ATA, mi sembra di aver capito che non c'è ancora nulla sui criteri
specificatamente, quindi aspettiamo e speriamo, perché poi è questa
la situazione.
Sui potenziamenti di educazione fisica e sulla mancata
assegnazione di un altro tipo di risorse, ad esempio l'inglese
richiesto, come ha detto lei, a febbraio 2023: quindi si richiede
durante il corso dell'anno - mi sembra che sia stato chiesto anche
presto - per poi avere una modifica di quest'organico nell'anno
successivo, vale a dire '23-'24, anche perché gli organici si fanno
a luglio. Mi sembra che di tempo per rendersi conto dell'assurdità
di una situazione del genere ce ne sia stato tanto.
Io faccio quest'osservazione: è come se la Regione, o un Comune,
chiedesse di avere un ragioniere, un archivista, una figura di
questo tipo, e gli arrivasse un cuoco o un cantoniere. Ma che cosa
se ne fa? E a scuola devono mettere in piedi ovviamente delle
attività e dei progetti perché non è che si tiene la gente lì a non
fare niente, non ha alcun senso.
Chi opera nella scuola, o conosce comunque il mondo della
scuola, sa benissimo che quando è nata la legge 107 in base alla
quale vengono assegnati gli aiuti alle scuole, c'era una necessità,
che era quella di svuotare le GAE, però poi, come dicevo, bisogna
agire con buon senso, con criterio.
Mi risulta, per esempio, che al Liceo Bérard sia stata assegnata
una risorsa di economia aziendale quando quel liceo non ha
quell'indirizzo, non viene contemplata neanche questa materia;
almeno l'educazione fisica è contemplata in tutte le scuole, ma lì
c'è una risorsa di economia aziendale in una scuola che di economia
aziendale non ne fa!
Io non capisco - al di là del fatto che è difficile avere delle
figure specifiche e deve esserci la richiesta della modifica della
classe di concorso che le scuole fanno - queste assegnazioni, però
non mi si può dire, come è stato fatto a luglio per sottolineare la
bontà dell'operazione, che "Abbiamo anche confermato gli otto
potenziamenti nonostante sia diminuito il numero degli
iscritti".
Se il criterio è dare i potenziamenti nonostante sia diminuito
il numero degli iscritti e poi i potenziamenti sono di qualsiasi
natura, veramente non ha molto senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK