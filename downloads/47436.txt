Consiglio Regionale della Valle d'Aosta - Oggetto del Consiglio n. 3708 del 6 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3708 del 6 giugno 2024 - Resoconto
OGGETTO N. 3708/XVI - Interpellanza: "Intendimenti per
garantire l'esclusione di un condizionamento politico e ideologico
nelle attività della Cittadella dei giovani della Bassa
Valle".
Marguerettaz (Presidente) -
Punto n. 36 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Neanche a farlo apposta, arriviamo
con un'interpellanza che cade a fagiolo rispetto al momento
attuale. Devo dire che le premesse della Cittadella in generale non
erano buone; come l'assessore Caveri saprà, io e lui ci siamo più
volte confrontati in quest'aula rispetto al tema della Cittadella
dei giovani. Io e lui la pensiamo in maniera probabilmente diversa
sul tema, io ritengo che si debba garantire uno spazio aggregativo
giovanile scevro da ogni condizionamento politico, lui a volte mi
ha detto che invece forse è meglio riequilibrare, cioè a una
presenza politica va garantita un'altra presenza politica. Io
preferisco che non ci siano condizionamenti.
Quello che ho trovato invece molto grave ed è giusto che le
persone sappiano è che la Cittadella dei giovani della Bassa Valle,
che è stata concessa, come abbiamo riportato all'interno
dell'interpellanza, con una coprogettazione a un Coordinamento
solidarietà Valle d'Aosta, Consorzio Trait d'union, Centro
regionale sportivo Libertas Valle d'Aosta APS e altri partner, in
tutti questi partner purtroppo è stato concesso questo spazio e
questo spazio è stato utilizzato male.
Questa è già la seconda iniziativa che facciamo sul tema e mi
corre l'obbligo appunto di evidenziare come, purtroppo, vediamo qui
gli stessi pessimi segnali che vedevamo in Cittadella; qui forse
sono ancora peggiori, perché? Perché abbiamo preso atto di
un'iniziativa, innanzitutto di una presenza pervasiva di
un'associazione politica che fa politica e utilizza la Cittadella
dei giovani per fare politica evidentemente, quindi c'è questa
presenza pervasiva; tra l'altro, se vede i video, se ne renderà
conto da solo, ma immagino che lei probabilmente sia anche felice
di questo, noi un po' meno. Proprio quest'attività politica ha
rotto gli argini - ha rotto anche altro, ma tendenzialmente gli
argini - proprio in coincidenza con le elezioni europee, perché
arriva questo bellissimo progetto intitolato "Democrazy: la
politica che fa impazzire". Perché non parlare di politica e fare
un bel dibattito politico? Alla Cittadella dei giovani della Bassa
Valle finanziata con i soldi della Regione, perché? Mi sembra il
momento giusto, appena prima delle elezioni europee. Lo si fa con
sei appuntamenti: 29 febbraio, 14 marzo, 4 aprile, 18 aprile, 9
maggio e 16 maggio, si organizza un dibattito politico, di un
candidato fittizio, per carità, un dibattito politico in piena
regola, dove si elaborano delle idee, idee bellissime, se volete
guardarle, ci sono anche questi bellissimi
post-it
che ci
sono nei video, idee bellissime, per esempio: "Introduciamo
combustibili sostenibili come l'olio di canapa", immaginate i
ragazzi che partoriscono queste meravigliose idee dell'olio di
canapa all'interno della Cittadella della Bassa Valle.
La cosa pazzesca è che, al di là del fatto che, purtroppo, c'è
stata una collaborazione anche con la Regione, al di là del pessimo
gusto dei video che ci sono... vi invito purtroppo, anche
aumentando le visualizzazioni di questa robaccia, ad andare a
vedere il video dove ci sono una serie di persone, che
nell'immaginario immagino di coloro che hanno organizzato questo
bellissimo video devono essere, ad esempio, dei vecchi, oppressori,
brutti che comandano sui giovani, che dicono: "Non andate a votare,
giovani, non andate a votare, ci vado io per voi, non andate a
votare". C'è un video di non so quanti minuti dove una serie
appunto di queste persone che vuole essere presentata come un
pessimo esempio dice "Non andate a votare". Poi agli ultimi secondi
sostanzialmente si capisce che è un messaggio al contrario, cioè se
i giovani non vanno a votare, vanno a votare gli anziani che
scelgono per loro, ma tendenzialmente, con l'attenzione che più o
meno va a cadere dopo i primi 20-30 secondi, soprattutto sui
social
, è evidente che il messaggio che ne esce è: "Non
andate a votare".
Oltre a questo, c'è un dibattito politico di persone con la
giacchetta rosa e gli occhiali rosa che parlano di questa
(incomprensibile)
fittizia, probabilmente nessuno rileverà
un problema, sennonché diciamo che a parte invertite, immaginatevi
un video della Cittadella della Bassa Valle dove gente in camicia
nera dice: "Votate per Romolo Catenacci", questa è la citazione
storica di spettacolo, un personaggio fittizio in camicia nera.
Immaginate nell'immaginario collettivo che cosa potrebbe scatenare
un video di questo tipo.
Arriviamo alla cosa più grave di tutte: oltre alla presenza di
politici, quali sindaci, funzionari e regionali locali, ovviamente
di una parte sola, non facciamo pluralismo, cosa che io non voglio
nemmeno, perché, secondo me, questo spazio dovrebbe essere scevro
da condizionamenti politici... arriva la data fatidica del 4
aprile, dove ragazzi e ragazze che partecipano al progetto
"Democrazy", sapete con chi dialogano? Con un Europarlamentare per
ragionare sul loro futuro in Europa. Immaginatevi chi è questo
Europarlamentare e dove è collocato politicamente. Poteva essere un
cattivone d'Identità e Democrazia? Ma no, ma per carità, parliamo
con chi è sicuramente più giovane, più
trendy
, più
social
, ma soprattutto collocato politicamente nella parte
giusta: un Europarlamentare, guarda un po', del Partito
Democratico, Viotti, forse le dice qualcosa.
Noi si invita, a spese della Regione, si fanno progetti per
prendere i ragazzi, portare un incontro con un Europarlamentare per
dialogare del loro futuro in Europa, ma guarda un po'. Pensate se
lo avesse fatto un Europarlamentare della Lega, che cosa avrebbero
detto, mi immagino le due colleghe qua davanti che cosa avrebbero
detto; giustamente avrei detto io, perché in un periodo in cui
siamo in piena campagna elettorale, faccio, organizzo a spese della
Regione un incontro addirittura con un Europarlamentare che ti
spiega il futuro d'Europa, senza contraltare naturalmente,
evidentemente qualche problema c'è.
Abbiamo voluto richiamare proprio quest'iniziativa e
interpellare l'Assessore, purtroppo è la seconda volta che lo
facciamo, e spero che questa sia l'ultima, o probabilmente magari
se qualcosa dovesse mai cambiare nella prossima legislatura, ci
penserà qualcun altro a chiudere i rubinetti a chi utilizza la
politica - rubo un termine che ha già introdotto il collega Perron,
quello di chiudere i rubinetti -, a chi utilizza le strutture
regionali e i fondi regionali per fare politica in maniera
subdola... quindi, come dicevo, si interpella il Governo regionale
per conoscere: "a quale titolo gli organizzatori che usufruiscono
della concessione gratuita di una struttura pubblica utilizzino la
stessa per evidenti attività politiche; a quali degli obiettivi del
progetto di cui alla DGR 1348/2022 contribuiscano le attività
descritte e se sia intenzione garantire che lo spazio aggregativo
della Cittadella dei giovani della Bassa Valle sia libero da ogni
condizionamento politico e ideologico".
Presidente -
Per la risposta, la parola all'Assessore
Jean-Pierre Guichardaz.
Guichardaz J. (FP-PD) -
Mi permetta solo una battuta,
collega, mi pare un filo più innocuo qualcuno in maglia rosa che
non qualcuno in camicia nera, se proprio la dobbiamo dire tutta e
vogliamo poi identificare e connotare i colori con degli ideali o
delle idee politiche. Spero anche che lei non mi sopravvaluti
pensando che io abbia dato indicazioni sulla scelta di questo
Europarlamentare, perché dalla sua premessa pare che... Io alla
Cittadella, guardi, sono andato all'inaugurazione, tra l'altro, in
quanto Assessore sono stato invitato alle serate di "Democrazy" e
non ci sono andato proprio per evitare che poi si potesse dire che
arrivava l'Assessore del partito "tal dei tali" a influenzare le
povere menti di questi giovani virgulti, che credo non si facciano
condizionare da nessuno ma non lo so. Se lei ha pensato questo, mi
sopravvaluta, proprio non è mai capitato.
Prima di entrare nel merito del primo quesito, quindi "a quale
titolo gli organizzatori che usufruiscono della concessione
gratuita della struttura utilizzano la stessa per evidenti attività
politiche", questo è un punto di vista, tutto è politica, come le
dissi quando mi fece la stessa interpellanza relativamente mi
sembra all'Associazione Arcigay per la Cittadella di Aosta, si
informa che, come da prassi, sono state richieste informazioni
all'ente capofila della città della Bassa Valle, ossia il
Coordinamento Solidarietà Valle d'Aosta CSV Onlus, il quale ha
contattato, proprio per rispondere anche all'interpellanza, la
referente della società cooperativa sociale "Noi e gli altri" che
si è occupata direttamente del progetto "Democrazy: tutti pazzi per
la politica", d'ora in poi semplicemente "Democrazy", che è oggetto
della presente interpellanza.
Innanzitutto il progetto "Democrazy" è stato presentato
nell'ambito del bando di Fondazione Compagnia San Paolo e da questo
finanziato, quindi dalla Compagnia San Paolo, con soggetto capofila
l'impresa sociale "Stranaidea" e i partner le società cooperative
sociali ZAC (Zone Attive di Cittadinanza), d'ora in avanti
semplicemente ZAC di Ivrea, e poi "Noi e gli altri" di Aosta.
La società cooperativa sociale "Noi e gli altri" ha specificato,
in condivisione con il Coordinamento Solidarietà Valle d'Aosta CSV
Onlus, che è il soggetto capofila della Cittadella Bassa Valle, che
lo scopo principale del progetto promosso dalla missione "Favorire
partecipazione attiva dell'obiettivo cultura", del bando di
Fondazione Compagnia di San Paolo sopracitata, è stato quello di
prendere in esame proposte per la sperimentazione di diverse forme
e modelli di scuola di politica, di natura apartitica - lo
sostengono loro, poi lei ha un'idea diversa - non legate a nessun
movimento politico organizzato, in linea con i rispettivi
regolamenti e volte a favorire l'ampliamento della partecipazione
democratica attiva.
Io le leggo quello che mi hanno... poi è chiaro che se chiami un
Europarlamentare, da qualche parte questo si colloca, a meno che
non si inventa un Gruppo Misto di allegroni che non aderiscono a
nessun gruppo.
Le attività di "Democrazy", tutte aperte al pubblico, erano
incentrate - questo mi viene sempre detto - su percorsi di
formazione, di condivisione di saperi di confronto e di
accompagnamento sui seguenti argomenti: una politica intesa come
capacità di interpretare e guidare la società, educazione e
attivazione civica o più in generale promozione dell'interesse
pubblico, metodi di governo collaborativo, conoscenza delle
istituzioni e loro funzionamento. Queste sono le quattro
direttrici.
Si specifica che per i motivi sopra evidenziati, i referenti
della Cittadella Bassa Valle, hanno accolto con favore
l'opportunità di partecipare al progetto in quanto, tra l'altro, ha
consentito alla Cittadella stessa di mettersi in rete con realtà
più consolidate di maggiore esperienza, come la Cooperativa ZAC,
che io non conosco peraltro, non ho idea da chi sia composta e
quale sia il suo indirizzo politico.
In sede di coprogettazione con i ragazzi e le ragazze della
Bassa Valle nell'estate 2023 era stata espressa l'esplicita
richiesta di poter dialogare con le istituzioni politiche locali,
questo me lo ricordo perché fu fatta una raccolta di argomentazioni
di interesse e credo che al primo posto o al secondo ci fosse
proprio la necessità di dialogare con le istituzioni.
Sempre la società cooperativa sociale "Noi e gli altri" ha
specificato che, in data 4 aprile 2024, i ragazzi e le ragazze
della Cittadella Bassa Valle si sono recati a Ivrea a un incontro
organizzato dalla sopracitata società cooperativa sociale ZAC con
l'ex europarlamentare Daniele Viotti, che peraltro non è candidato
alle elezioni europei del 2024, questo è bene che lo faccia notare,
quindi un ex Europarlamentare e neanche più candidato, quindi è un
libero cittadino, incontro in cui la Fondazione era informata che
ha autorizzato, (la Fondazione San Paolo), non ravvisando alcuna
violazione della natura apartitica del progetto. Inoltre durante
tale incontro Daniele Viotti ha spiegato il ruolo e il lavoro dei
Parlamentari europei e non ha - questo me lo dicono, io non c'ero -
in nessun momento fatto riferimento a precise posizioni politiche
dell'una o dell'altra parte politica.
Lo
staff
di Cittadella Bassa Valle ha ritenuto importante
partecipare principalmente per i seguenti motivi, mi dicono: cinque
ragazzi e ragazze sui nove partecipanti non erano mai usciti dalla
Regione Valle d'Aosta senza essere accompagnati dai genitori e
questa era un'occasione per visitare un altro spazio giovani in un
territorio adiacente al nostro, che molti giovani della Bassa Valle
frequentano nel tempo libero.
Le riporto infine quanto dichiarato dalla società cooperativa
"Noi e gli altri" in merito al video che io non ho visto,
richiamato nelle premesse dell'interpellanza in oggetto, il quale,
in maniera volutamente provocatoria - questo lo ha segnalato anche
lei - ha avuto come protagonisti persone
senior
che invitano
a non andare a votare, così loro continueranno a tenersi il mondo,
mentre ai ragazzi e alle ragazze lasceranno i
social
.
Inoltre, dai commenti che abbiamo ricevuto finora - questo mi
dice la cooperativa "Noi e gli altri" - da un ventaglio di
follower
intergenerazionale, sono stati tutti estremamente
positivi e hanno tutti colto la natura parodistica del contenuto.
Paradossalmente il video provocatorio, a tratti scioccante, li ha
anche portati a riflettere, comunicare invece l'importanza di
andare a votare, poi io non so se andranno a votare - chi non è
stato, diciamo, segnalato da Viotti - o se decideranno di starsene
a casa, questo ognuno nel segreto della cabina lo deciderà.
In conclusione voglio sottolineare che lo
staff
della
Cittadella Bassa Valle ha riscontrato la parte dei ragazzi e delle
ragazze frequentanti tale spazio giovanile; un impatto estremamente
positivo del progetto sulla fiducia verso le istituzioni e verso la
politica in generale, mi dicono, alcuni dei quali hanno acquisito
il diritto al voto proprio quest'anno e ci hanno comunicato che
andranno a votare. Non abbiamo naturalmente discusso di quale
partito voteranno, grazie anche alla loro partecipazione al
progetto "Democrazy". Finalmente - dicono - si sentono ascoltati e
considerati dagli adulti, peraltro l'obiettivo della Cittadella
della Bassa Valle era proprio quello.
Proprio per sottolineare e rafforzare quanto dichiarato, quindi
sarebbe utile - io me lo sono scaricato - approfondire i principi,
le finalità e gli obiettivi del progetto "ZAC", consultando il sito
della cooperativa, e lo statuto anche della cooperativa sociale SAC
che non mi pare abbia delle finalità politiche o si dichiari
schieratamente da una parte piuttosto che dall'altra, almeno io ho
letto lo statuto e non ravviso tali tendenze politiche.
Prima di entrare nel merito dell'ultimo quesito, voglio
ricordare che la DGR 1348/2022 aveva a oggetto l'approvazione della
scheda progettuale "Spazi di idee, animazione territoriale, giovani
vivi", prevista dall'accordo di programma quadro "La Valle d'Aosta
per i giovani", l'istruttoria pubblica e il relativo avviso per
l'individuazione di un soggetto del terzo settore nell'ambito della
procedura di co-progettazione.
Le lascio poi la riposta perché sono altre due pagine e non
voglio abusare del vostro tempo ulteriormente.
Presidente -
Per la replica, la parola al collega
Manfrin.
Manfrin (LEGA VDA) -
Innanzitutto vede, Assessore, a me
un po' dispiace che lei dica: "Io non c'ero, mi scrivono, mi
dicono". Io penso una cosa, lei dice: "Ho guardato lo Statuto di
quest'associazione e non c'è scritto niente". Se domani io fondassi
un'associazione che si chiama "Amici della polenta e della fontina"
e facessi uno Statuto che ribadisce l'amore verso la promozione di
questo straordinario prodotto, e poi, che so, potremmo anche noi
invitare ed organizzare magari un incontro in Bassa Valle
invitando... Vannacci è candidato, non possiamo, magari possiamo
invitare il senatore Pillon, che è un intenditore della polenta e
della Fontina. Lui non è candidato, non è più Senatore, che
condizionamento politico c'è? Non c'è nessun problema, si può fare,
lo statuto dice semplicemente che amiamo la polenta e la
fontina.
Ora capisce l'assurdità di tutto questo? Io non la sopravvaluto,
non immagino dei piani mefistofelici per poter portare un
Parlamentare a parlare, io penso però che lei abbia perso il
controllo, perché il problema di queste azioni è che adesso qua si
prendono sul ridere, ma obiettivamente qui c'è un condizionamento
politico evidente.
Lei potrà leggere tutte le risposte che vuole e potrà anche
portarmi qui l'esimio Viotti che ci dice che lui non ha mai fatto
condizionamenti politici.
Sinceramente, ma lei avrebbe giudicato in maniera positiva
un'azione che davvero avesse portato a fare un confronto con l'ex
senatore Pillon nell'ambito del "Vi spiego come funzionano le
istituzioni" ancora prima delle elezioni? E lei avrebbe avuto il
coraggio di dire che non c'era alcun condizionamento politico?
Siamo seri! Obiettivamente qui qualcuno "l'ha fatta fuori dal
vaso", è evidente, si è sentito libero di poter fare quello che
riteneva più opportuno perché abbiamo la struttura, abbiamo la
"cosa". Queste persone non hanno mai visto la Valle d'Aosta da
fuori, da soli. Li portiamo a fare una gita dove? Da Daniele
Viotti. Fossi stato io a 8 anni, avrei preferito rimanere a casa ed
evitare di essere catechizzato da un ex Europarlamentare del PD.
Questa è veramente una situazione imbarazzante, io mi auguro che
questa sia l'unica volta, la prima e l'ultima volta che accadano
cose del genere.
Peraltro, assessore Bertschy, le segnalo che sui
post-it
che hanno appiccicato con i suggerimenti, le idee e i problemi, ce
ne sono una valangata contro il servizio dei trasporti pubblico,
quindi se le capita, vada a leggere e si rassereni rispetto alla
valutazione del trasporto pubblico della Bassa Valle, così almeno
potrà anche lei apprezzare la meraviglia di questo progetto e le
finalità sociali e politiche che portava con sé. Io credo che
questa sia stata assolutamente un'azione inopportuna, io spero
davvero che sia l'ultima volta e obiettivamente, se non sarà
l'ultima volta, io penso che una cosa di questo tipo non si debba
mai più ripresentare, evitando di coinvolgere cooperative o
associazioni che evidentemente dicono di aver finalità sociali ma
hanno evidenti finalità politiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK