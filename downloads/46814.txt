Consiglio Regionale della Valle d'Aosta - Oggetto del Consiglio n. 3178 del 25 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3178 del 25 gennaio 2024 - Resoconto
OGGETTO N. 3178/XVI - Interrogazioni a risposta immediata:
"Azioni messe in campo per concludere l'iter dei risarcimenti e
determinare le responsabilità dell'incendio ad Aymavilles" e
"Valutazioni sulle ragioni che hanno innescato l'incendio nel
Comune di Aymavilles".
Bertin (Presidente) -
Passiamo ai punti n. 7.03 e 7.05,
che sono affrontati congiuntamente. Consigliere Manfrin, a lei la
parola.
Manfrin (LEGA VDA) -
Se l'incendio che ha lasciato senza
casa diverse famiglie e distrutto ettari di bosco e proprietà ci ha
lasciato attoniti, prendere atto di quello che è gravitato attorno
a quell'evento catastrofico è quantomeno vergognoso ed
imbarazzante.
Leggendo, infatti, quanto esposto nei fascicoli che sono stati
resi noti dagli organi d'informazione, si apprende di speculazioni
sulle tragedie che ci auguriamo non siano confermate, poiché, in
caso contrario, ci troveremmo ad avere a che fare con iene pronte a
tutto, pur di guadagnare qualche soldo in più, anche - come
riportato - ad aggravare il propagarsi delle fiamme a circa 100
ettari di bosco.
Altrettanto grave è stato leggere le annotazioni investigative
che indicano come nessuno ruolo per gli enti pubblici è stato
risparmiato dalle iniziative illecite degli indagati; un quadro
fosco, insomma, a cui si aggiunge la necessità di fare chiarezza
sulle cause se, come è stato ipotizzato, è in campo la possibilità
che alla base di tutto vi sia un malfunzionamento di una linea
elettrica.
Oltre a questo, però, desidero portare all'interno di quest'Aula
il grido di dolore di chi in quell'incendio ha perso tutto e, a
distanza di sette mesi, non ha ancora avuto risposte.
Per questo motivo, con quest'interrogazione, con questo
question time
, interroghiamo il Governo regionale per
conoscere quali siano state le azioni messe in campo
dall'Amministrazione per concludere l'
iter
dei risarcimenti
e determinare le responsabilità a seguito dell'incendio.
Presidente -
Sempre per l'illustrazione del
question
time
, la parola al consigliere Marquis.
Marquis (FI) -
A seguito dell'incendio che c'è stato il
19 luglio - come è già stato anticipato dal collega Manfrin - che
ha coinvolto un'area di bosco notevole e ha fatto dei danni anche a
delle abitazioni (si parla di circa 250 ettari di superficie
interessata), abbiamo presentato questo
question time
, che
nasce a seguito delle notizie stampa che abbiamo avuto modo di
leggere, dove è stato evidenziato che su questo argomento sono
state aperte delle inchieste da parte dell'Autorità giudiziaria su
più filoni.
Al di là delle indagini in corso che faranno il loro
iter
, a noi interessava capire qual è la ricostruzione che è
stata fatta di questo triste evento da parte dell'Amministrazione
regionale, attraverso le sue strutture (Protezione Civile, Vigili
del fuoco e Corpo forestale), per capire effettivamente, sotto il
profilo politico e tecnico, cosa è successo e qual è il tipo di
ricostruzione che è stata fatta dall'Amministrazione regionale,
perché, ad oggi, se non fosse stata data notizia dai giornali, non
avremmo avuto modo di avere elemento alcuno.
Non sappiamo ovviamente se corrisponda al vero quello che è
stato letto e, se così fosse, forse qualche domanda va fatta,
perché abbiamo sempre parlato sicuramente di sistema della
Protezione Civile, siamo convinti che si è sempre operato bene,
nell'interesse della comunità valdostana, e la nostra iniziativa
non è altro che un'iniziativa per cercare di dare un contributo per
migliorare sempre di più la situazione per affrontare le situazioni
di difficoltà a cui bisogna far fronte in queste casistiche.
Con questa iniziativa chiediamo sostanzialmente qual è, sotto il
profilo politico, la valutazione dell'innesco e la gestione
dell'evento.
Presidente -
Risponde il Presidente della Regione.
Testolin (UV) -
Per evidenti ragioni di connessione tra
le due iniziative, si è provveduto a rispondere congiuntamente alle
domande poste in merito all'incendio sviluppatosi nell'estate
scorsa ad Aymavilles e Villeneuve.
Per quanto concerne la richiesta relativa al risarcimento dei
danni causati dall'incendio, premetto che, con decreto 384 del 21
luglio 2023, veniva decretato lo stato di calamità, ai sensi
dell'articolo 12 della legge regionale 12/2001 n. 15 recante
"Organizzazione delle attività regionali di Protezione Civile".
La cessazione della calamità e spegnimento certo di tutti i
focolai che sono rimasti a lungo presenti in loco, così come
accertato dal Corpo Forestale della Valle d'Aosta, è stata
determinata con successivo decreto 412 del 10 agosto 2023, quindi
dopo venti giorni.
Faccio presente che la data di emanazione del decreto di
cessazione riveste una particolare rilevanza per quanto concerne
l'aspetto risarcitorio, in quanto dalla data stessa decorrono,
secondo quanto previsto dalla delibera di Giunta regionale
2377/2004, recante "Disciplina delle istruttorie relative alle
richieste di contributo per danni subìti a seguito di eventi
calamitosi, calamità naturali e catastrofi", i novanta giorni di
tempo per la richiesta dei contributi da parte di cui ha subìto i
danni.
Tale tempistica ha permesso ai vari proprietari di beni e di
fondi interessati dall'incendio, di presentare la loro domanda
completa di perizia fino all'8 novembre del 2023.
Complessivamente, a tale data sono pervenute alla Protezione
Civile nove domande, alcune di queste molto articolate, poiché
riguardano fabbricati, alcuni peraltro abitati al momento
dell'incendio.
Gli uffici stanno ora provvedendo ad effettuare l'istruttoria
delle richieste, valutazioni che, salvo integrazioni che potranno
essere richieste, saranno concluse sempre ai sensi della suddetta
DGR 2377/2004 entro i 180 giorni dal termine di scadenza di
presentazione delle domande, ossia entro il 6 maggio;
evidentemente, non è che si aspetti il 6 maggio per chiudere
un'istruttoria, ma i tempi necessari sono evidentemente quelli che
richiede un'istruttoria che sia corretta.
Ci preme a tal proposito precisare, anche per dipanare le paure
sollevate da alcuni proprietari attraverso i mezzi stampa, che, a
seguito della notizia sulle indagini in corso, come nulla muti in
relazione all'attività di analisi delle domande presentate per
ottenere i contributi, e come l'indagine in corso assolutamente non
distoglie la dovuta attenzione che, sin da subito, si è voluto dare
a quanto accaduto, proprio decretando in pochissimi giorni lo stato
di calamità e, una volta verificati i presupposti, provvedere alla
celere decretazione della conseguente cessazione, in modo da dare
avvio alle altre procedure.
Per quanto invece attiene alle cause e alle origini che hanno
scatenato l'incendio, al momento, non si è in grado di dare alcuna
risposta: le indagini sono in corso e solo gli sviluppi ci potranno
fornire delle risposte in merito.
Infine, in merito anche alle eventuali responsabilità
dell'accaduto, al momento non è nelle nostre capacità poter
determinare, e anche su tale aspetto vi è un'indagine in corso che
potrà darci le risposte dovute.
In merito alla presentazione del collega Marquis, io mi
permetterei di dire che qua non si possono dare delle
interpretazioni politiche, bisogna stare ai fatti e i fatti ci
verranno declinati in maniera puntuale da quelle che sono le
indagini in corso d'opera.
Si dà atto che dalle ore 19,05 assume la Presidenza il
vicepresidente Marguerettaz.
Marguerettaz (Presidente) -
Per la replica, la parola al
consigliere Manfrin.
Manfrin (LEGA VDA) -
Grazie Presidente per la sua
risposta, ovviamente avrei preferito che lei, appunto per la
qualità che ricopre, anche di incaricato con deleghe prefettizie,
avesse dato almeno qualche informazione ulteriore a quanto è emerso
dai giornali, anche perché sono emerse molte cose e anche avere, a
fronte delle accuse gravissime che vengono lanciate, un'idea di
cosa sta accadendo e degli approfondimenti che vengono fatti direi
che era assolutamente opportuno.
Detto questo, io ho compreso, e la ringrazio per la sua risposta
rispetto alle tempistiche; lei però ci dice e ci dà un orizzonte
che termina a maggio, io le faccio rispettosamente notare che a
maggio saranno circa dieci mesi da quando è accaduto purtroppo
l'incendio, quindi probabilmente lei potrà anche addurre
motivazioni burocratiche, ma le chiedo di mettersi nei panni di
persone che hanno perso la casa e che dovranno attendere dieci mesi
che qualcuno possa sostenerle ed aiutarle.
Presidente -
La parola al collega Marquis.
Marquis (FI) -
Grazie Presidente per la risposta,
ovviamente non ci aspettavamo che fosse stata fatta chiarezza sul
caso, ma forse qualcosa in più dalle sue parole credevamo che
potesse emergere.
È vero che da una parte c'è un'inchiesta, e l'abbiamo detto in
premessa, ma dall'altra, comunque, la rilevazione della dinamica
ricostruita da parte delle strutture competenti che si sono
occupate, crediamo che potesse essere una cosa che potesse essere
messa a disposizione dell'Aula e del Consiglio, perché,
paradossalmente - l'avevo detto in premessa -, qualora non ci fosse
stata un'inchiesta su questa situazione, ad oggi non sapremmo
niente, quindi nessuno avrebbe un'idea di cosa è successo.
Lo spirito era quello di cercare di capire, al di là delle
responsabilità che speriamo che non ci siano per nessuno, sulla
gestione di questa situazione di difficoltà, di avere un po' di
informazioni per poter espletare con tutta la tranquillità e
contezza la nostra azione politica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK