Consiglio Regionale della Valle d'Aosta - Oggetto del Consiglio n. 945 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 945 del 19 settembre 2019 - Resoconto
OGGETTO N. 945/XV - Interpellanza: "Individuazione di
ampliamenti di domaines skiables quali progetti
strategici".
Farcoz (Président)
- Point 54 à l'ordre du jour. Pour
l'illustration la parole au collègue Vesan.
Vesan (M5S)
- Siamo qui di nuovo, come facciamo più o
meno tutte le volte, a parlare dei cambiamenti climatici. Faccio
una piccola premessa. Spesso e volentieri lo sviluppo scientifico,
lo sviluppo tecnologico non sono automatici o immediati e non
dipendono dagli studi approfonditi di una semplice persona. È stato
dimostrato e riconosciuto, anche da chi di scienza e di tecnologia
si occupa, che non saremmo mai riusciti nel 1969 ad andare sulla
Luna senza gli scritti di Jules Verne e che il famoso conto alla
rovescia, con cui vediamo partire i razzi ancora adesso, è in
realtà un'invenzione letteraria, perché è stato inserito per la
prima volta in un film di Fritz Lang. In realtà, lo sviluppo della
tecnologia e i risultati che si ottengono, sono comunque figli di
un climax che la letteratura e la cultura crea all'interno della
nostra società.
Quest'estate ho avuto l'occasione di andare a Courmayeur in
occasione di una manifestazione culturalmente particolarmente
interessante è quotata, anche se forse poco seguita, che si chiama
Autori in vetta
e c'era un autore italiano di primo piano
che si chiama Stefano Benni, che spero tutti abbiate la fortuna di
conoscere, il quale presentava la sua ultima pubblicazione.
A
latere
della presentazione c'era comunque un'intervista
all'autore, che in passato si era espresso nei suoi romanzi con
satira politica anche molto spinta e particolarmente impegnata, su
quale fosse la sua posizione sull'attuale clima politico e l'autore
ha così risposto: "In realtà in questo momento in cui l'emergenza
climatica rischia di portare all'estinzione della specie, non
riesco assolutamente ad appassionarmi a nessun tipo di dibattito
politico a livello regionale, nazionale, ma nemmeno europeo e tutto
il tempo che i politici dedicano a qualcos'altro e non
all'emergenza climatica, mi sembra veramente un grande spreco".
Ecco, approfitto di questa sua sollecitazione per cercare di
riportare quest'aula su un problema gravissimo e su quello che
anche qui possiamo fare in questa direzione. Colgo l'occasione,
visto che non ci saranno altre adunanze del Consiglio intermedie,
per esempio, per invitare tutti quanti a rendersi conto di qual è
il clima in Valle d'Aosta relativamente ai cambiamenti climatici
(chiedo scusa per il gioco di parole), invitandovi a fare una
passeggiata in centro venerdì prossimo. Venerdì 27 ci sarà di nuovo
una marcia per il clima da parte degli studenti valdostani: è la
terza e potrebbe essere particolarmente interessante, oltre ad
accoglierli all'interno delle stanze della Giunta come è successo
per la prima edizione o a ignorarli completamente come è successo
nella seconda edizione, magari camminare con loro e capire un po'
quali sono le sensazioni nei confronti dei cambiamenti climatici
che hanno cittadini valdostani forse un po' più attenti di noi.
Veniamo ai dati. Gli ultimi dati climatici sulla crescita della
temperatura in montagna, che abbiamo visto in Commissione, sono
quelli che ci sono stati presentati dall'Arpa - bene, peraltro, e
dettagliati - che però discendono da una ricerca svizzera del 2016,
se non ricordo male, che quindi, rispetto alla velocità con cui il
clima sta cambiando, forse è un po' datata. Approfitto per citarvi
un rapporto un pochino più aggiornato, il rapporto sul clima 2018
predisposto dall'EURAC Research di Bolzano, che è un centro di
ricerca partecipato direttamente dalla provincia autonoma. In
questo rapporto si evidenzia che il problema dell'aumento della
temperatura sulle aree montane è particolarmente più complesso
rispetto all'aumento di temperatura globale e che, proprio nello
specifico sulle Alpi, è prevista una diminuzione delle aree
innevate che oscilla - siccome nessuno ha la sfera di cristallo, si
tratta di previsioni sulle possibili precipitazioni future - fra
l'84 e il 62 percento. Entro il 2030 - sembra una data di
fantascienza, però il 2030 è esattamente fra dieci anni e quattro
mesi. Molti di voi saranno ancora qui dentro, per fortuna noi del
Movimento 5 Stelle no. Se saremo 5 Stelle, poi sai che si cambia! -
comunque nel 2030 non ci saranno precipitazioni certe al di sotto
dei 1300 metri. Vuol dire che ad Antey-Saint-André e a Courmayeur
non saranno necessari gli spartineve: un'evoluzione mica da ridere
in 10 anni!
Ebbene, il 2030 è domani. Ma quand'anche gli interventi per la
riduzione dell'emissione di CO2 fossero drastici e avessero un
successo particolarmente strepitoso, queste ricerche fissano come
termine dell'aumento della temperatura non il 2030, perché nella
migliore delle ipotesi la temperatura continuerà a crescere fino al
2090, per poi stabilizzarsi e finalmente, grazie al nuovo
immagazzinamento della CO2 da parte sostanzialmente della natura,
potremmo finalmente ambire a temperature più basse.
Sulla scorta di questi dati scientifici - è una ricerca fatta
dai nostri colleghi che credo abbia un significativo valore e che
altre amministrazioni prendono in considerazione molto più
seriamente di noi - ci rivolgiamo a questa maggioranza regionale,
nella fattispecie alla Giunta regionale. In realtà, lo chiediamo
alla maggioranza confidando che l'ampliamento della maggioranza
stessa abbia inserito anche in questa Giunta qualche anticorpo un
po' più sensibile, ma non lo sappiamo se è successo e confidiamo
che qualche risposta positiva arrivi! Comunque, chiediamo se
esistono e quali siano gli ampliamenti dei
domaines skiables
che codesta amministrazione regionale intende perseguire quali
progetti strategici. Perché non più tardi del dicembre dell'anno
scorso abbiamo discusso del bilancio e nella presentazione dello
stesso, l'attuale Assessore alle finanze - lo era già allora, anche
se da pochi giorni - ha ribadito l'assoluta importanza, per quello
che riguarda l'economia valdostana, dello sci alpino e che quindi
lo stesso era stato inserito tra gli obiettivi di bilancio.
All'interno di questa proposta esistevano riferimenti al famoso
collegamento fra la Monterosa e la Cervino, esisteva anche qualche
riferimento - credo, solo sull'approfondimento degli studi e non
sulla realizzazione - al collegamento tra Pila e Cogne, la
cosiddetta
Green Way
; mi piace Green Way, sembra quasi la
Buona Scuola! Infine, ho avuto occasione di confrontarmi, grazie
all'aiuto di colleghi consiglieri, anche sull'ulteriore proposta
del collegamento fra La Thuile e Courmayeur. Quest'estate sono
stato in montagna, ho avuto l'occasione di guardarmi dall'alto
questo possibile collegamento e ho visto che ce n'è tanta di Valle
d'Aosta da infrastrutturare per riuscire a farlo.
È più o meno come negli altri due casi e quindi siccome costa
caro e comporta un significativo sviluppo del territorio, ci
chiediamo se davvero ancora, di fronte a questi dati scientifici,
esista la volontà di investire un quantitativo di risorse
considerevole, per andare in una direzione che la scienza ci dice
essere un vicolo cieco. La scienza ci dice che probabilmente non
avremo nemmeno la possibilità di spararla con i cannoni la neve
sulle piste che andiamo a creare, perché non solo non ci saranno
precipitazioni sufficienti, ma non ci sarà la temperatura per
sparare. Quello che rischiamo veramente, vista l'attuale situazione
dell'acqua in Valle d'Aosta, è che non ci sarà nemmeno l'acqua
disponibile da trasformare in neve.
Sulla scorta di questo, noi confidiamo che questa maggioranza
presenti probabilmente a breve il futuro bilancio, avendo rivisto
un po' questi suoi progetti, ma approfittiamo dell'occasione di
essere già ormai alle porte dell'autunno per sapere quali sono i
vostri intendimenti relativamente ai progetti strategici di
investimento nel settore del turismo. Oltre a questo, chiediamo
anche quanto è stato investito dalla Regione e dalle sue
partecipate in impianti di risalita nel 2019 e quanto è previsto a
tutt'oggi di investire sugli stessi nelle prossime due
annualità.
Président -
La parole à l'assesseur Bertschy.
Bertschy (AV)
- Nella prima parte della sua presentazione
mi ha messo in difficoltà. Sono andato a rileggermi l'iniziativa,
perché ho pensato che fosse stata portata un'interpellanza in
un'aula diversa da quella alla quale dovevo rispondere e, visto che
mi è già capitato una volta, ho detto: spero di non aver fatto
confusione. Invece no, voleva proprio dire tutto quello che ha
detto alla fine, ma all'inizio si è preso un po' di tempo per fare
un po' di programmazione politica legata alle sue idee. Non sarei
così certo che lei tra dieci anni non sarà qui in aula, perché
abbiamo già visto delle rivisitazioni delle regole anche del vostro
movimento: a partire dal mandato zero, le cose sono un po'
cambiate! Però ognuno tenga le sue regole e vedremo come andrà a
finire. L'importante è che chi è qua cerchi di fare del bene e di
fare bene il suo lavoro, al di là di chi sarà in questi ruoli.
Ci tengo anche a dire che questa risposta non è condivisa sulla
"piattaforma Riccarand". È una risposta che parte dai nostri
obiettivi, da quello che noi abbiamo detto alla gente che vorremmo
fare. Abbiamo una visione diversa dalla sua, come rappresentante
del Movimento 5 Stelle, rispetto agli investimenti sugli impianti a
fune. Non siamo delle persone che non fanno programmazione e
strategia, che non tengono conto dei dati. Stiamo affrontando
questo argomento con tutta l'attenzione del caso, tenendo conto
anche delle ricerche che sono in corso. Ce ne sono di tante e danno
tutte bene o male le stesse indicazioni: la neve scenderà a una
quota molto più alta di quella attuale. Quindi, l'obiettivo sarà,
se si crederà ancora - questa maggioranza lo crede - che negli
impianti a fune si potranno trovare delle risposte all'economia dei
paesi di montagna e dei popoli di montagna, di realizzare
investimenti che facciano sciare le persone e non passeggiare
guardando i prati, sapendo bene che gli investimenti che si
realizzano per l'inverno possono essere utili a fare l'economia
turistica dell'estate e tanti impianti a fune lo stanno già
facendo.
Per venire alla sua domanda, "se esistono e quali siano gli
ampliamenti dei
domaines skiables
che codesta
amministrazione regionale intende perseguire quali progetti
strategici". Noi abbiamo letto il rapporto sul clima dell'EURAC
Research del 2018, che è realizzato in particolare sul contesto
climatico e territoriale dell'Alto Adige. Teniamo però anche in
conto tutte le osservazioni che già la Fondazione Montagna Sicura
ha fatto, che sono correlate maggiormente al nostro territorio.
Comunque tutti dicono che c'è un riscaldamento progressivo, che è
evidenziato, ma in Valle d'Aosta, vogliamo sottolinearlo, le nostre
quote medie di piste da sci sono all'incirca sopra i 2100 metri e
sono diverse da quelle di altri territori. In particolare,
l'impatto di questo cambiamento è molto più forte in alcune regioni
alpine e in alcuni territori europei. Detto questo, chi dovrà
progettare i futuri impianti - quelli attuali dovranno andare alla
conclusione tecnica della loro vita, se le condizioni lo
permetteranno - lo dovrà fare tenendo conto che sarà meglio
realizzare impianti a un'altezza superiore ai 2000 metri e, se
possibile, tra i 2000 e 3000 metri. Evidentemente, si ragiona in
questo senso. Non tutti gli impianti hanno una logica sciistica o
quantomeno una parte di questi impianti portano a unire dei
comprensori in una visione di ampliamento della potenzialità del
nostro territorio, che vediamo come impianti a fune Valle d'Aosta e
non tanto piccoli comprensori che affrontano le sfide dello sci da
sole, ma impianti a fune Valle d'Aosta che vogliono far crescere la
loro qualità e i loro comprensori.
Ci sono una serie di progetti che lei ha ben citato. Su alcuni
noi diamo una valutazione diversa. Per esempio, la
Green Way
per noi in questo momento - ne parleremo nel piano regionale
trasporti - è più un collegamento che inizialmente può avere un
valore ancora più alto in termini trasportistici, che non tanto di
ampliamento del valore economico dei comprensori. In ogni caso
potrà essere inserito nel piano regionale trasporti come una
valutazione strategica successiva. Sicuramente Pila ha bisogno
invece di realizzare il suo impianto per razionalizzare l'attuale
situazione e di investimenti che vanno rimessi in ordine, visto che
è da parecchio tempo che non se ne fanno. Non sto a citarle tutti
gli impianti. Le dico invece che faremo molta attenzione nella fase
di studio e di progettazione, prima di arrivare alla realizzazione,
che questi possano osservare il rispetto dell'ambiente, possano
osservare l'ampliamento delle potenzialità dei comprensori e
possano anche dare quella qualità complessiva in termini di
potenzialità che devono dare. I
business plan
saranno
diversi dal passato, in alcuni casi. Si terrà in grande
considerazione il beneficio che potranno produrre e questo andrà
valutato, anche perché le regole che ci sono attorno alle società
sono diverse da quelle di un tempo.
Il secondo punto, "quanto è stato investito, dalla Regione e
dalle sue partecipate, in impianti di risalita nel 2019 e quanto si
prevede di investire nelle prossime annualità". Nel 2019 sono stati
investiti circa 8 milioni di euro, che sono stati impegnati sulla
legge n. 6 e sulla legge n. 8 e in questi giorni le società stanno
aggiornando i loro programmi strategici e si stanno predisponendo
le disposizioni finanziarie, insieme al collega Testolin, le
indicazioni del DEFR a livello programmatico e l'indicazione
finanziaria che arriveranno in bilancio. Le ipotesi di
programmazione vanno intorno ai 10 milioni di euro per il 2020 e
2021 e si stanno ancora facendo delle valutazioni per il 2022. I
programmi strategici che arriveranno di qui a un triennio: a
conclusione della vita tecnica di alcuni impianti, si faranno delle
scelte - per esempio, su Pila - che permetteranno di
razionalizzare, anche facendo dell'economia di scala, sulla
gestione dei comprensori. Per avere un quadro più aggiornato - non
sarà un problema venire in Commissione a farlo - attendiamo a fine
ottobre 2019 la presentazione dei piani delle aziende per fare una
valutazione che sia, appunto, complessiva e definitiva.
Il collega Aggravi, a nome della Lega, ha presentato durante
l'estate un disegno di legge che va ad aprire un'ipotesi direi più
politica, ancora che tecnica per quello che ci riguarda, nel senso
che c'è uno studio da affrontare insieme. Se poi riusciremo a
unire, oltre alle risorse pubbliche, le possibilità di
finanziamento di questi comprensori, attraverso l'utilizzo anche di
risorse private, non faremo che creare le condizioni ancora
migliori per dare sviluppo. Ricordo che l'anno scorso abbiamo
venduto biglietti per circa 85 milioni di euro e questo è solo
l'indotto dei comprensori da sci, senza parlare di indotto di tutto
il comprensorio. A chi immagini oggi di sostituire questo fatturato
con altri, dico che qualche visione strategica cerchiamo di averla
anche noi. Chi ce l'ha, porta dei dati e ci mette in condizioni di
cambiarla sarà il benvenuto. Noi non vorremmo affidarci a sogni
spaziali per il futuro della nostra comunità. Vorremmo affidarci a
dati certi, come quelli che lei ha annunciato, ma anche a
un'economia che ci metta in condizione di dire ai nostri cittadini
che stiamo amministrando per loro, non amministrando solo in senso
di visioni politiche che sono legittime, ma non creano occupazione,
soprattutto per le persone di montagna.
Président -
Pour la réplique, la parole au collègue
Vesan.
Vesan (M5S)
- Grazie assessore Bertschy per la sua
risposta. Sono contento di avere cinque minuti, per ridefinire
alcuni punti rispetto a quello che lei ci ha detto. Noi vi abbiamo
chiesto qual era la vostra visione strategica e lei ci ha parlato
del fatto che questa, relativamente ai cambiamenti climatici, il
più grande problema che l'umanità sta affrontando in questo
momento, si tradurrà in attenzione nella progettazione. A noi
sembra un po' poco, ma se per voi è sufficiente vuol dire che
effettivamente la vostra malattia è sufficientemente grave da non
essere intaccata dagli anticorpi del vostro nuovo alleato,
indipendentemente dal nome della piattaforma. Vorrei inoltre
precisare - non posso parlare a nome di tutti gli altri iscritti al
Movimento 5 Stelle - che io personalmente confido che fra dieci
anni sarò sicuramente passato ad altra attività, perché preferirei
essere deceduto piuttosto che essere ancora in questa aula,
assolutamente!
Veniamo all'analisi specifica dei numeri che ci ha dato. Lei ci
ha detto che nel 2019 sono stati investiti negli impianti di
risalita 8 milioni di euro e l'altro numero importante che ci ha
detto è che abbiamo avuto un fatturato di 85 milioni di euro. Il
dato confrontabile non dovrebbe essere quello, perché il fatturato
si calcola a fronte delle spese per la gestione. Se lei invece di
85 milioni mi avesse tirato fuori il dato sull'utile dagli impianti
di risalita della Valle d'Aosta, scopriremmo tutti tristemente che
il dato è assolutamente inferiore rispetto agli 8 milioni che
abbiamo investito. Quindi, fatti due conti, forse a tutti i
valdostani conviene effettivamente dedicarsi a qualcos'altro fin da
ora.
Voci fuori microfono
Certo che se paghiamo la gente per non fare niente, va tutto
bene lo stesso. Il problema è solo per che cosa li paghiamo. In
epoca fascista si pagavano gli stipendi per scavare le buche... Se
vogliamo tornare a un tipo di programmazione...
Presidente -
Colleghi, per favore, lasciate continuare il
collega Vesan!
Vesan (M5S)
- Veniamo agli altri punti. La realizzazione
di impianti in quota è la vostra visione strategica per combattere
il cambiamento climatico. Noi abbiamo per nostra fortuna impianti
di risalita a quote più alte rispetto alle altre località, quindi
in realtà questo cambiamento climatico per noi è quasi un favore
che ci viene fatto, perché così gli sciatori abbandoneranno altre
località più basse per venire da noi. Il problema vero è che nel
2030 avremo superato la neve sopra i 1300 metri, ma questo limite
continuerà a salire. Io sono stato - da giovane e quando ero più in
forma mi dilettavo di alpinismo - a scalare anche le Ande e il
primo ghiaccio che viene calpestato, il primo nevaio che si pesta
in Perù è situato alla quota di 4900 metri. Ecco, quando
probabilmente la nostra situazione sarà la stessa mi verrete a dire
come avete investito bene i soldi dei valdostani!
La famosa barzelletta grazie alla quale costruire gli impianti
serve a sviluppare il turismo estivo è altrettanto divertente,
perché ci sono due possibilità. Se gli impianti sono realizzati
sulla quota dei ghiacciai e quindi possono essere utilizzati per
sciare, a quel punto sono assolutamente inutili per il turismo
estivo. Anzi, confido tanto che non vorremo continuare a portare
gente che fa le passeggiate in mezzo ai ghiacciai, come è successo
quest'estate, con il conseguente volo di gente slegata all'interno
dei crepacci della Valle d'Aosta. Se vogliamo studiare degli
impianti finalizzati a un turismo estivo in quota quale strategia
di trasporto, prendiamo in considerazione solo il trasporto e non
come la
Green Way
che è così particolarmente costosa, ma che
nei sui piani economici l'unico attivo che prende in considerazione
è l'ampliamento di vendita dei biglietti durante la stagione
sciistica di Pila.
Vorrei dirvi che la premessa non era casuale. Vorrei veramente
più attenzione nei confronti dei cambiamenti climatici, con azioni
vere e puntuali da parte di questo Consiglio, quindi mi permetto di
fare una proposta provocatoria. Mi piacerebbe tanto che questo
Consiglio prendesse in considerazione, nell'ottica dei trasporti
sostenibili da parte degli stessi consiglieri, l'abbandono del
parcheggio espressamente dedicato e la sua trasformazione in area
verde e l'annullamento del Telepass o Viacard autostradale,
consentito ai nostri amministratori per il transito sul territorio
valdostano. Perché è difficile pensare di dover convincere tutti
gli altri a usare i mezzi pubblici, quando noi siamo i primi che ci
dedichiamo un parcheggio in centro e la libera circolazione con il
mezzo di proprietà. Forse i soldi in meno che ci costano la
periodica riparazione della sbarra del parcheggio e i soldi che
spendiamo di autostrada potrebbero invece fornirci uno di questi
strepitosi abbonamenti elettronici sui mezzi pubblici, validi su
qualunque mezzo pubblico, che il nostro Assessore sta prontamente
provvedendo a organizzarci. Forse riusciamo per il Natale 2020!
Président -
Le collègue Gerandin, a demandé de
parler.
Gerandin (MOUV')
- Chiedo una breve sospensione per il
gruppo LEGA VDA, MOUV' e ADU.
Presidente -
Sospensione concessa.
La seduta è sospesa dalle ore 11:17 alle ore 11:32 e
d
alle ore 11:32 assume la presidenza la presidente
Rini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK