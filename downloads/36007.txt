Consiglio Regionale della Valle d'Aosta - Oggetto del Consiglio n. 307 del 17 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
PARTECIPAZIONE E INIZIATIVA POPOLARE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 307 del 17 dicembre 2013 - Resoconto
OGGETTO N. 307/XIV - Approvazione del referendum consultivo
per la modificazione della denominazione del Comune di Courmayeur
in "Courmayeur-Mont-Blanc", ai sensi degli articoli 41 e 42, comma
1, della legge regionale 25 giugno 2003, n. 19.
Président
- Merci. Pour le rapport, la parole au
Président Rollandin.
Rollandin (UV)
- Sì, grazie Presidente. Ringrazio anche i
colleghi per la disponibilità.
Vorrei anche dare una risposta, se mi è permesso, visto che il
collega Chatrian l'ha sollecitata, a proposito del fatto che non ho
potuto intervenire per tempo alla riunione che era prevista con la
commissione competente per dibattere delle partecipate, in quanto,
in contemporanea, era stata organizzata...non dal Forte di Bard,
preciso, ma dallo studio privato, in accordo con l'Associazione, ma
a Bard, un dibattito sulle partecipate. Io avevo preavvisato il
Presidente della Commissione che sarei arrivato in ritardo;
purtroppo il ritardo è stato maggiore di quello che avevo previsto
e, quando sono arrivato, eravate appena...mi rincresce di questo,
chiedo scusa, ma non era per mancare di...credo che il Presidente
sia buon testimone che sono arrivato e poi c'è stata l'audizione
degli altri; quindi sono disponibile, non era con questo spirito
che...ecco, spero che voglia apprezzare il fatto che non era
sicuramente per una "non intenzione", cioè un'intenzione di non
partecipare, ma tutto al contrario, ecco...le chiedo scusa.
Per quanto riguarda invece l'oggetto n. 21, il 7 febbraio 2013,
recependo diverse segnalazioni provenienti non solo da cittadini
valdostani, abbiamo segnalato al Sindaco di Courmayeur
l'opportunità di affiancare al nome del Comune anche il toponimo
Mont-Blanc, come già avvenuto dal lato francese per Chamonix.
Portano in questa direzione sia motivi identitari, storici e
culturali che legano Courmayeur al Monte Bianco come simbolo
internazionale del suo territorio, sia motivi economici legati alla
conoscibilità turistica di Courmayeur, per cui il toponimo francese
Mont-Blanc, quello noto a livello internazionale, non può essere
patrimonio esclusivo di Chamonix. Senza contare che il toponimo è
già concretamente utilizzato in molti campi, istituzionali e non:
si pensi all'Espace Mont-Blanc, alla Comunità montana Valdigne Mont
Blanc, alla società Courmayeur Mont-Blanc Funivie...
L'11 marzo 2013 abbiamo ricevuto dal Sindaco di Courmayeur la
delibera del Consiglio comunale n. 7 del 22 febbraio 2013 che
esprime, all'unanimità, parere favorevole alla proposta di dare
avvio alla procedura di cambiamento della denominazione ufficiale
del Comune. A tal fine, la procedura è quella prevista
dall'articolo 42 dello Statuto che prevede che la Regione, sentite
le popolazioni interessate, può, con legge, modificare la
denominazione dei Comuni.
La modalità di attuazione è contenuta nella legge regionale n.
19 del 2003 (Disciplina dell'iniziativa legislativa popolare, del
referendum propositivo, abrogativo e consultivo) che, all'articolo
41, prevede che la modificazione delle denominazioni dei Comuni sia
stabilita con legge regionale, dopo aver sentito gli elettori del
Comune mediante referendum consultivo. I successivi articoli 42, 43
e 44 stabiliscono, inoltre, che il referendum sia deliberato dal
Consiglio regionale, a maggioranza assoluta. Il Presidente della
Regione provvede, entro 10 giorni dalla trasmissione della delibera
consiliare, a indire il referendum. La procedura era stata
interrotta nella prima metà dell'anno, in quanto, ai sensi della
legge 19 del 2003, tutte le operazioni e le attività relative a
procedimento referendario sono sospese 6 mesi prima e 6 mesi dopo
l'elezione del Consiglio regionale; motivo per cui la Giunta
regionale ha adottato la proposta oggi all'esame del Consiglio
nella seduta del 29 novembre scorso. Ai sensi, quindi, della legge
19 del 2003, inoltre il referendum dovrà tenersi nel periodo
compreso tra il 16 maggio e il 30 giugno 2014 (per le date si vedrà
poi se ci sarà il seguito con il Comune di indirizzare una data che
sia tra le più convenienti sotto il profilo della partecipazione
che ne deriva). Ecco, questa è...diciamo una parte importante
dell'iter che si riferisce a questa iniziativa che voi tutti già
conoscete. Grazie.
Presidente
- Grazie. Possiamo aprire la discussione
generale. Qualcuno intende prendere la parola? La parola al collega
Bertin.
Bertin (ALPE)
- Grazie Presidente.
Cercherò di essere particolarmente breve a commento di queste
iniziative. Credo che sia la seconda volta che si attivi questa
procedura per il cambiamento del nome. La prima occasione, se non
mi sbaglio, è stato il caso di Bosses et Saint-Rhémy con la
trasformazione del nome in Saint-Rhémy-en-Bosses.
Questa di aggiungere Mont-Blanc a Courmayeur ci pare un'idea
condivisibile, non particolarmente originale, devo dire,
Presidente, è da tempo che gira, e comunque...come dire? è
classificabile come un'operazione essenzialmente commerciale, un
marchio da vendere. Si poteva, a mio avviso, iniziare prima con
iniziative che avessero utilizzato questo marchio, per poi, come
conclusione di un procedimento, cambiare il nome, trattandosi -
come detto - principalmente (se non essenzialmente) di
un'operazione di tipo commerciale, di un marchio. Comunque, come
detto, questa iniziativa non ci vede contrari, consapevoli che i
problemi del turismo in Valle d'Aosta non si possono risolvere
cambiando un nome ad una località...credo che di questo ne siamo
tutti consapevoli.
Per quanto riguarda il referendum, voglio essere preciso: noi
non boicotteremo il referendum; diversamente dagli altri partiti
politici (che non perdono occasione per boicottare la
partecipazione dei cittadini), noi inviteremo i cittadini ad andare
a votare, glielo assicuro Presidente, perché non vorrei che lei
pensasse...no, ma l'idea è del Presidente, per cui glielo assicuro,
Presidente, non boicotteremo il referendum, anzi, inviteremo i
cittadini a partecipare a questa iniziativa. Poi magari ci
piacerebbe anche conoscere i costi complessivi di tutta
l'operazione. Grazie.
Président
- Merci. La parole au collègue Donzel.
Donzel (PD-SIN.VDA)
- Grazie Presidente.
A dimostrazione che svolgiamo le nostre funzioni e che queste
funzioni hanno una ricaduta importante anche sui Comuni, non
entrerò nello specifico di riaprire una polemica con il poco
cortese Sindaco Derriard che, insomma, non è stato molto tenero nei
nostri confronti; probabilmente...spero che si appassionerà di più,
in futuro, a seguire più attentamente quello che si dice in
Consiglio regionale prima di lanciare i suoi strali ai 4 venti, e
magari si leggerà la tiratina d'orecchi che tutti quanti, tutto il
Consiglio regionale, tutti e 35, hanno dato al Sindaco
Giordano.
Nel merito di questa proposta, che ha una sua grande importanza
per noi perché passa attraverso un referendum consultivo, vorrei
dire che spetta, giustamente come prevede la legge, agli abitanti
del Comune di Courmayeur decidere il nome del loro Comune; quindi
noi, in questo senso, non entriamo nel merito, rispettiamo
naturalmente le opinioni di tutti quelli che vorranno farlo. Noi
riteniamo che sia, proprio come prevede la norma, una scelta che
spetta agli abitanti. Io, che sono abitante del Comune di
Charvensod, sarei, appunto, per discutere del nome del mio Comune,
in questo caso per difenderlo a spada tratta, e quindi non voglio
entrare nel merito delle scelte di altri Comuni. Voglio però
entrare nel merito della procedura: una procedura che io apprezzo
moltissimo, quella del referendum consultivo, che è una procedura
che coinvolge anche su una scelta che non è così superficiale, ma è
una scelta importante come quella del nome. La cosa più importante
che si dà, la prima cosa che si fa a un bambino, quando nasce...gli
si dà il nome, quindi il nome è qualcosa di veramente importante, e
glielo danno i genitori, al bambino...qui, i cittadini. È una cosa
che spero coinvolga seriamente gli abitanti del Comune di
Courmayeur e, per nostra parte, diremo ai cittadini di andare a
votare, al di là che siano favorevoli, che abbiano dei dubbi,
vogliano astenersi, o che siano contrari...ma vadano a votare,
utilizzino gli strumenti che la democrazia mette loro a
disposizione. E spero che, una volta tanto, saremo in tanti a dire
ai cittadini che su qualsiasi questione, laddove è data per legge
la possibilità di esprimersi, è importante che il cittadino si
assuma la sua responsabilità, e poi non ironizzi sul fatto che il
nome è troppo lungo, oppure non se la prenda perché non si è
raggiunto magari il quorum necessario, o cose di questo tipo...
Noi, quindi, per quanto ci riguarda, sosteniamo questo
provvedimento e auspichiamo che in un clima...visto che si tratta
del nome di un paese...di simpatia, di cordialità, anche di
passione con cui si discute come si discute in una famiglia per chi
deve dare il nome al bambino per cui si scomodano i nonni, gli zii,
eccetera...insomma, che nelle famiglie di Courmayeur ci sia un
fatto democratico, si viva anche la bellezza della democrazia, che
in questo caso riguarda il nome di Courmayeur e, vista l'importanza
che ha questo Comune per la Valle d'Aosta, per le ricadute
economiche che porta a tutta la comunità, noi auspichiamo che sia
una scelta che gli abitanti sapranno indicare e saprà essere quella
che ci porta sulla strada giusta.
Presidente
- Grazie. La parola al collega Cognetta.
Cognetta (M5S)
- Grazie Presidente.
Mi associo a quanto già accennato dai colleghi: anche noi siamo
molto favorevoli alla partecipazione dei cittadini alla cosa
pubblica, e quindi a esprimersi tramite referendum per il cambio
del nome. Auspichiamo, anche noi, che questo passaggio da
Courmayeur a Courmayeur-Mont-Blanc porti fortuna come ha portato
fortuna a Chamonix, nel senso che Chamonix è una località turistica
decisamente più sviluppata e più...come dire? performante rispetto
a Courmayeur. E quindi, anche su questo...speriamo che basti solo
il nome, insomma, non so...cominciamo almeno dal nome e poi
vediamo...è già un piccolo passo in avanti e poi vediamo.
Abbiamo solo una perplessità su quanto costerà...non il
referendum in sé, come ha chiesto già il collega Bertin, ma tutto
il complessivo, cioè poi ci saranno toponimi, cartelli...insomma,
tutta quanta una serie di questioni che sicuramente ricadranno
sulla comunità...ecco, qui l'unica perplessità che abbiamo noi è
quanto poi costerà questa cosa. Comunque, ripeto, ogni cosa che va
in favore della partecipazione diretta dei cittadini, a maggior
ragione il nome, come diceva il collega Donzel, ci accoglie in modo
favorevole.
Presidente
- Grazie. Altri? Non ci sono altri? La parola
al collega Gerandin.
Gerandin (UVP)
- Merci Madame la Présidente.
Solo per ribadire, anche a nome dell'UVP, che riteniamo
importante che l'iter conclusivo di questa proposta di cambiare
denominazione in Courmayeur-Mont-Blanc sia comunque un atto che
spetta come referendum partecipativo di tutti gli elettori del
Comune. Mi pare che sia un bel segnale, nel senso che noi siamo e
saremo sempre per il rispetto delle volontà popolari, soprattutto
quelle più vicine ai cittadini. In questo caso non è importante che
la proposta sia della Giunta regionale, ma è molto più importante,
a parere nostro, che sia comunque la popolazione, gli elettori, i
cittadini di Courmayeur che decidano qual è la denominazione che
ritengono più opportuna. Ci possono essere, a volte, delle novità
che segnano poi il futuro di località turistiche così importanti
come Courmayeur; legarlo a una montagna così prestigiosa lo
riteniamo comunque...diciamo un buon presupposto. E poi ribadiamo
che la volontà popolare per noi sarà sempre l'ultima, quella che
farà la differenza in ogni campo, e soprattutto quella volontà
popolare, quella vicina ai cittadini, quell'identità locale che è
l'ambito comunale in cui noi crediamo fortemente.
Presidente
- Grazie. Non ci sono altre richieste?
Possiamo mettere in votazione? La votazione è aperta. Perfetto,
possiamo chiudere la votazione.
Presenti: 34
Votanti: 34
Favorevoli: 34
Il Consiglio approva all'unanimità.
Passiamo al punto 21.1 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK