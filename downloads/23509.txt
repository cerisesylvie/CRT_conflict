Consiglio Regionale della Valle d'Aosta - Oggetto del Consiglio n. 2603 del 4 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2603 del 4 aprile 2007 - Resoconto
OGGETTO N. 2603/XII - Futuro dello stabilimento Tecdis di
Châtillon. (Interpellanza)
Interpellanza
Premesso che:
·
il 24 aprile scade il termine dell'amministrazione
controllata di Tecdis e Tectel nonché la cassa integrazione per i
lavoratori;
·
incertezze e misteri aleggiano intorno all'interesse che
sarebbe stato manifestato da parte di alcuni imprenditori
nell'ambito della procedura di offerta;
·
il Governo italiano e quello indiano, d'intesa con la
Regione Campania, hanno siglato (febbraio 2007) un accordo per la
localizzazione di un grande polo industriale a Rocca d'Evandro (CE)
per la produzione di pannelli LCD e nuove tecnologie destinate ai
produttori di televisori a colori;
·
la sospensione dell'energia elettrica e la disattivazione
delle camere bianche nello stabilimento di Châtillon hanno
comportato danni notevoli;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se, a pochi giorni dal termine di cui in Premessa, è in
possesso di qualche notizia più certa in merito all'eventuale
candidato alla gestione dello stabilimento di Châtillon;
2) se, vista la sua affiliazione al partito dell'On.le
Clemente Mastella, intende prendere contatti col Governo nazionale
e con la Regione Campania per proporre la localizzazione di uno
stabilimento LCD anche a Châtillon;
3) se è già stato effettuato un censimento dei danni
derivanti dalla cessazione del funzionamento delle camere bianche
nello stabilimento di Châtillon e chi ne sopporterà gli
oneri.
F.to: Tibaldi - Lattanzi - Frassy
Presidente
- La parola al Consigliere Tibaldi.
Tibaldi (CdL)
- È un problema che si ripresenta più volte
in quest'aula perché il problema rimane insoluto.
Siamo consapevoli che il 24 aprile scade l'amministrazione
controllata e con essa la cassa integrazione dei dipendenti dello
stabilimento di Châtillon, ma è vero che già in una recente seduta
consiliare, quando affrontammo l'argomento con l'Assessore, non
abbiamo ottenuto risposte esaustive in merito non solo all'iter di
questa procedura, ma soprattutto alle risultanze. Si dice che ci
sono eventuali soggetti candidati all'acquisizione dello
stabilimento, però non si osa dire il nome, né tanto meno
pronunciarsi sugli eventuali piani industriali. "Tecdis" è
un'azienda dimenticata... non vorremmo diventasse un esempio di
archeologia industriale! Abbiamo appreso che, oltre a questi
misteri che aleggiano attorno a queste manifestazioni di interesse
da parte di potenziali candidati, il Governo italiano - lei sa
bene, Assessore, che recentemente il nostro Governo si è recato in
India, il "Premier Prodi" ha fatto un soggiorno di 10 giorni con
relativa consorte e a seguito di questa spedizione governativa
c'erano anche Ministri e soggetti in rappresentanza di altre entità
istituzionali - ha siglato con quello indiano, in particolare in
materia economica, un accordo che vede coinvolta la Regione
Campania che diverrà sede di un polo produttivo per display "LCD" e
per tecnologie televisive digitali di grande importanza, verranno
investiti 1,2 miliardi di euro, di cui 225 milioni messi dallo
Stato.
Un paesino sconosciuto come Rocca D'Evandro, in provincia di
Caserta, diventerà il futuro dell'HiTech grazie a questo accordo
che è stato siglato in India e che vede coinvolto il gruppo "Dot
Videocom", dove ci saranno anche previsioni occupazionali
importanti (1.200 posti di lavoro) in provincia di Caserta. Non
vogliamo fare i campanilisti, ma ci rendiamo conto che ci sono dei
paradossi in questa vicenda! Primo paradosso: il Ministero dello
sviluppo economico nomina da un lato un Commissario straordinario
per individuare una soluzione di prospettiva per la "Tecdis" di
Châtillon, dall'altro lo stesso Ministero diventa artefice in
quanto membro del Governo italiano della promozione e dello
sviluppo di un polo produttivo in Campania. La domanda non possiamo
rivolgerla a lei, dovremmo rivolgerla al Ministro, però ci pare in
contraddizione che, da un lato, si cerchi di tutelare una
situazione produttiva e occupazionale in Valle; dall'altro, la
stessa soluzione viene individuata in Campania in provincia di
Caserta. Visto che voi avete importanti contatti con il Governo
italiano, poiché vi siete recentemente affiliati con il gruppo
"UDEUR" di Mastella, e Mastella è Campano, vi chiediamo se riuscite
ad interagire con il Ministro Mastella; poiché Bersani ha
dimenticato la Valle d'Aosta, magari Mastella potrebbe
ricordarsene! Una minima delocalizzazione di quello che verrà fatto
a Caserta, se venisse fatto a Châtillon penso che la soluzione è a
portata di mano. Mi chiedo sinceramente il Commissario Cassinelli
come si sente in questo momento, quando si vede nominato da un
Ministro e i suoi tentativi di individuare una soluzione sono
vanificati da quello che il Governo italiano fa in Campania.
Pertanto le chiediamo, Assessore, a pochi giorni da questa
scadenza del 24, se ha qualche notizia in più rispetto a quelle
poche che ci ha dato un mese fa, quindi se questo "eventuale"
candidato ha un nome e se ha anche un'idea di come sviluppare un
progetto industriale a Châtillon. La seconda domanda lei la
considererà provocatoria, noi la consideriamo profondamente
politica, perché è inutile fare accordi politici con l'"UDEUR" se i
contatti servono solo per indicare su una nota stampa che avete
siglato un'intesa, ma al di là di questa intesa non c'è nulla!
L'industria va in Campania, la Valle d'Aosta viene dimenticata e
questo dimostra quanto è stata effimera alla fine questa
intesa.
Le chiediamo se riesce ad interloquire con l'Onorevole Mastella
per far sì che determinate decisioni possano essere anche dirottate
in senso di interesse per la piccola e marginale Valle d'Aosta. C'è
poi un altro problema che solleviamo con l'interpellanza. Si
ricorderà che la sospensione dell'erogazione elettrica per lo
stabilimento "Tecdis", causata dai debiti che questa azienda ha
accumulato nel tempo prima con "ENEL" e poi con "DEVAL" ha
provocato dei danni alle strutture e agli impianti, in particolare
alle camere bianche che ci risultano essere seriamente danneggiate;
lì, c'è stato un investimento notevole della Regione perché la
proprietà dello stabilimento è regionale e anche per acquistare e
rinnovare gli impianti dell'allora ing. Morezzi la Regione ha
conferito non poco denaro, e questi sono in uno stato di degrado
pauroso.
Sappiamo che è un'azienda che - oltre ad avere una crisi che se
il 24 non verrà risolta, evolve verso il fallimento - ci sono
impianti che si stanno deteriorando e che saranno difficilmente
recuperabili; vorremmo sapere se, in qualità di proprietaria di
quell'immobile, la Regione conosce quali sono i danni, ne ha fatto
un censimento, e chi ne sopporterà gli oneri, cioè... chi paga i
danni? Abbiamo un'azienda che vive delle fasi di agonia, quali
l'amministrazione controllata, speriamo che ci siano delle vie di
uscita da qui al 24, e abbiamo una proprietà, come Regione, di un
immobile che è dimenticato, con dei danni che conseguono ad
impianti inutilizzati come le camere bianche, perché l'attività è
sospesa e la corrente elettrica non viene più erogata. Sono questi
i 3 quesiti sui quali vogliamo soffermarci oggi, sono quesiti
differenti da quelli che abbiamo proposto qualche mese fa, anche
perché ci sono delle novità, che le abbiamo appena illustrato.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Che il nostro Paese viva momenti di
contraddizione è opinione diffusa in tutti gli ambiti, dalla
politica all'economia, quindi sicuramente non possiamo basarci sui
"si sa" e sui "si dice", ma è opportuno che su argomenti di questa
importanza le risposte siano improntate alla massima trasparenza e
alla verità. Per quello che riguarda i miei doveri come Assessore,
mi sono sempre attenuto a questa logica, sia nel dare risposte
piacevoli o meno piacevoli, nel senso che da quando sono Assessore
sulla "questione Tecdis" ho sempre detto le cose come stavano. A
volte non gratifica il fatto di dire che situazioni così, come sono
portate avanti, non sono ottimali.
Ciò detto, per attenermi a questo principio di verità, ad oggi
non risulta che ci sia alcuna dichiarazione di interesse che
sarebbe stata presentata al Commissario Cassinelli relativa alle
acquisizioni dell'azienda "Tecdis" e "Tectel", né si sono avuti
contatti con alcuna delle suddette imprese: questa è la risposta di
"Finaosta", anche perché non sta a noi dire, sta al dott.
Cassinelli dire; così come la gestione - su cui condivido la sua
opinione - è una gestione che ha depauperato il valore intrinseco
dello stabilimento, purtroppo la gestione non era di competenza
nostra, ma del Commissario straordinario, che se si vuole
giustificare si dirà che le disponibilità economiche impedivano di
ottimizzare la gestione e le manutenzioni e che in realtà il
compito preciso della gestione dello stabilimento atteneva al
commissariamento; quindi, ad oggi, non ci sono né contatti
ufficiali, né dichiarazioni ufficiali di alcun compratore.
Ho cercato di indagare ulteriormente e ho verificato - ma questa
attiene solo alla mia buona volontà, perché su questi argomenti si
cerca di dare un qualcosa di più, perché sono troppe le persone che
aspettano - che c'è stato un contatto informale con il dott.
Cassinelli, una piccola azione da parte di un gruppo che non si è
presentato come gruppo ma ha mandato avanti dei professionisti...
la mia sensazione è che non siano riusciti a chiudere le posizioni
con il Commissario, quindi voglio sperare che nei giorni che
restano trovino un modo di intendersi che faccia emergere una reale
dichiarazione di interesse, che ad oggi non ci risulta, né risulta
alla "Finaosta". Se il 24 aprile non ci sarà alcuna dichiarazione
di interesse, il Commissario Cassinelli dovrà ragionare sul
fallimento, probabilmente dovrà consegnare i libri in tribunale e
da quel momento ci sarà un giudice curatore che si occuperà delle
fasi successive.
La preoccupazione che devo avere è quella di garantire una
continuazione della cassa integrazione; a quel punto ci sarà una
fase anche difficile, perché venendo meno il ruolo del Commissario
e subentrando il curatore, la gestione della cassa integrazione
dovrà essere garantita per fare in modo che i dipendenti non
abbiano ulteriori traumi. Dopo la gestione della cassa integrazione
per i tempi previsti dalla legge, ci sarà la mobilità con tutte le
azioni che sono state messe in atto sia dall'Agenzia del lavoro,
sia dagli uffici delle politiche del lavoro per tentare di dare
alcune risposte: questa è la situazione attuale, non c'è alcuna
dichiarazione di interesse ufficiale.
Per quel che riguarda le manutenzioni dello stabilimento,
competevano al Commissario straordinario, per una serie di motivi
sono state ridotte al minimo e in alcuni casi addirittura non
fatte, per cui è evidente che il non fare le manutenzioni può aver
provocato alcuni danni. Le camere bianche nel momento in cui
vengono spente perdono parte della loro potenzialità, quindi quando
rientreremo in possesso dello stabilimento, perché in questo
momento non è in possesso della Regione, verificheremo i danni che
sono stati fatti, anche se questo sarà solo un resoconto nostro,
poiché non so a chi potremmo andare a chiedere rispondenza dei
danni che sono stati fatti, non credo che al fallimento potremo
andare a chiedere anche questo.
Alla sua seconda domanda rispondo che, come "Fédération",
abbiamo il piacere di avere l'"UDEUR" nel nostro movimento, ma
"affiliazione" mi sembra un termine provocatorio; lei mi ha parlato
di una cosa interessante, siccome i rapporti con il Ministro
Mastella - che poi è Ministro della giustizia che, a sua volta, ha
collegamenti stretti con la Campania - li ho settimanali, mi farò
carico di parlare con lui e di farmi mettere in contatto con la sua
signora, nonché Presidente, per vedere se è possibile da questa sua
idea, che le riconosco sua, perché a me non era venuta, far nascere
qualcosa. Lo prendo come una sollecitazione che porterò a buon
fine.
Presidente
- La parola al Consigliere Tibaldi.
Tibaldi (CdL)
- Se lei ha tentato simpaticamente di dare
una risposta ironica al nostro quesito n. 2, c'è un'amarezza di
fondo, nelle risposte che ha fornito oggi, che è elevata. Ci sta
fornendo oggi, in maniera ufficiale, una risposta che è di segno
diametralmente opposto a quella che ci ha dato qualche settimana
fa.
Lei oggi ha detto che non ci sono dichiarazioni ufficiali di
interesse. Allora le leggo ciò che ci ha detto 15 giorni fa. La
domanda si riferiva alle offerte:
"se tali offerte sono
assimilabili alla proposta Nakam o se appaiono più concrete e
convincenti"
, lei risponde:
"a tal proposito si precisa che,
nel corso di un incontro con il Commissario straordinario delle
aziende Tecdis e Tectel, alla presenza delle rappresentanze
sindacali dei lavoratori, l'avv. Cassinelli ha informato di aver
ricevuto da parte di 2 gruppi due concrete manifestazioni di
interesse per l'acquisto delle aziende Tecdis e Tectel"
...
oggi, lei ci dice che non ci sono manifestazioni di
interesse...
(interruzione dell'Assessore La Torre, fuori
microfono)
... non sono cose diverse. La domanda è stata riproposta in
forma diversa, siamo a 20 giorni dalla scadenza dei termini; 15
giorni fa ci ha detto che c'erano due concrete manifestazioni di
interesse...
(nuova interruzione dell'Assessore La Torre, fuori
microfono)
... sì, l'avv. Cassinelli ha informato. L'avv. Cassinelli ha
interloquito con lei, non con me; lei, interrogato sull'argomento,
ci ha risposto! È una dichiarazione sua, a verbale, di cui lei se
n'è fatto carico, l'ha avallata portandola in aula... Assessore,
poi avrà la possibilità per fatto personale di replicare. In ogni
caso, ad ulteriore precisazione di quello che ci diceva, in un caso
l'interesse per lo stabilimento era tale che per continuare la
trattativa era opportuno verificare la possibilità di ottenere il
fabbricato, di conseguenza era un caso alquanto labile; nel secondo
caso l'interesse era reale, il gruppo e possibile acquirente stava
ancora effettuando valutazioni di merito... in 15 giorni la
situazione si è ribaltata! Evidentemente le informazioni che ha
acquisito dall'avvocato sono diverse, di segno opposto, ma sta di
fatto che, come Regione, abbiamo vissuto questa partita da
spettatori, ed è grave questo. Siamo stati sugli spalti di uno
stadio dove si consumava la chiusura e, immagino, da qui a 20
giorni il fallimento di un'industria valdostana, "Tecdis", perché
non credo che da qui a 20 giorni ci sia qualche imprenditore che
abbia il coraggio, la forza e l'"intuizione" - ma mi sembra un
termine sprecato - per poter rilevare le sorti di questa
azienda!
Si rende conto, Assessore, che lei, in qualità di responsabile
del settore dell'industria e delle attività produttive, è riuscito
a guardare... prima sulla "questione Nakam" è intervenuto a gamba
tesa, proponendo Pont-Saint-Martin insieme al Presidente Caveri,
anziché Châtillon, e lì ha deviato l'interesse, tant'è che i
Giapponesi si sono trovati disorientati e alla fine non hanno
scelto niente! Il "Sol Levante" che lei aveva annunciato lo hanno
fatto vedere altrove! Vista la prima entrata a gamba tesa, avete
deciso di restare prudenti, di non fare più niente; infatti non
abbiamo fatto niente, siamo stati a guardare, siamo rimasti alle
dipendenze di una procedura gestita dall'avv. Cassinelli e adesso,
in maniera candida, si afferma che non ci sono offerte! Ci sembra
paradossale che con tutte le strutture di cui dispone la Regione,
"Finaosta", interessi a portare in Valle d'Aosta imprenditorialità
solida o addirittura partecipare ad iniziative imprenditoriali,
"Tecdis" sia stata completamente abbandonata a sé stessa!
La seconda risposta che ci ha dato è quella sugli impianti che
si stanno deteriorando. La Regione è proprietaria ed è anche
locatore; se lei fosse proprietario di un immobile all'interno del
quale ci sono degli impianti e delle attrezzature che sono
funzionali anche all'utilizzo di questo immobile, se ne
disoccuperebbe con questa leggerezza o sarebbe più preoccupato di
mantenere comunque in quanto possibile una certa funzionalità di
questi impianti e di questi strumenti? Credo che la Regione
potrebbe fare di più, sono camere bianche e strutture tecniche,
meccaniche, elettroniche che, abbandonate a loro stesse, perdono la
loro funzionalità. Anche qui ce ne siamo disoccupati, la Regione se
n'è lavata le mani, l'Assessorato alle attività produttive si è
comportato in maniera "pilatesca", fregandosi altamente di quello
che stava facendo l'amministratore straordinario nominato dal
Ministero e, nonostante fosse sia proprietario che locatore, si è
dimenticato anche dei beni che all'interno di questo immobile si
stanno deteriorando.
Infine, è vero che la politica purtroppo sovente viene
utilizzata come immagine per collezionare simboli o stemmi. È
importante collezionare il simbolo dello scudo crociato o
dell'"UDEUR", non lo metto in dubbio, portare in dote al proprio
partito questi simboli ha un significato, ma in questo caso ci pare
di capire che questa "affiliazione" al partito di Mastella non sia
servita molto! Mastella è vero che è Ministro della giustizia,
partecipa a pieno titolo alle riunioni del Consiglio dei Ministri,
mi chiedo come mai di fronte all'indifferenza di Bersani per la
Valle d'Aosta, lei non abbia utilizzato questo canale di contatto
che ha creato recentemente attraverso il suo partito, per far sì
che a Châtillon potesse esserci uno spicchio di quel "sole" che,
invece, sorgerà a Caserta! Se questo è l'interesse che ha la Valle
d'Aosta, in particolare lei, nel fare "marketing territoriale", mi
chiedo come pensa di farlo, il "marketing" territoriale, mi chiedo
come pensa di rendere appetibile la Val d'Aosta che è già
logisticamente sfortunata perché al di fuori delle grandi linee di
comunicazione, non ha i terreni per grandi insediamenti, non ha le
potenzialità che hanno altre zone del nostro Paese. Abbiamo dei
contatti, lei ha la fortuna di avere questi contatti, ma non li
utilizza; allora non basta portare i simboli a casa, penso che ci
vogliamo fatti concreti e, purtroppo, questa occasione è stata
persa!
Presidente
- La parola all'Assessore alle attività
produttive e politiche del lavoro, La Torre, per una
precisazione.
La Torre (FA)
- Innanzitutto mi fa piacere che lei abbia
letto il verbale, alla presenza dei sindacati, dove l'avv.
Cassinelli ha detto delle cose e dove l'avv. Cassinelli si assume
la responsabilità delle cose che dice. Se poi lei pone la domanda a
me in questo Consiglio di quello che so io e di cosa sa la
"Finaosta", io le rispondo la verità: che a noi non è arrivata
alcuna dichiarazione relativa a dichiarazioni di interesse
sull'acquisizione della società.
Lei, ogni volta, fa dei riferimenti a una maggioranza che agisce
al di sopra delle regole, quando poi qualcuno rispetta le regole
allora l'osservazione è: "lei e il suo Assessorato siete
pirateschi"! Quando esiste un commissariamento e il commissario ha
in gestione un'area, questa area non è neanche più in facoltà del
locatario o dell'azienda, ma è sotto il cappello del Commissario.
Pertanto io le ho risposto prima che, quando rientreremo in
possesso del bene, faremo le valutazioni in merito ai danni e
faremo quello che prevede la legge, anche per recuperare i danni
causati, ma lo faremo secondo le regole, perché è proprio non
rispettando le regole che poi si perdono di vista gli interessi
generali e si crea la confusione... non ci si può sostituire ai
soggetti preposti dalla legge! Sono quindi rispettoso della verità
e delle regole, il nostro Assessorato non è né "piratesco", né
tanto meno diciamo bugie!
Io la invito a non strumentalizzare, perché è interesse di tutti
risolvere la situazione, non strumentalizziamo queste posizioni
come se ci fosse qualcuno buono e qualcuno cattivo, non
strumentalizziamo, non è bello per nessuno!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK