Consiglio Regionale della Valle d'Aosta - Oggetto del Consiglio n. 1786 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1786 del 4 maggio 2011 - Resoconto
OGGETTO N. 1786/XIII - Interpellanza: "Modalità di
applicazione della norma introdotta dalla legge regionale n. 6/2010
sulla vendita di alloggi di edilizia residenziale
pubblica".
Interpellanza
Considerato che alcuni residenti del quartiere Cogne di
Aosta, proprietari di ex alloggi di edilizia residenziale pubblica,
hanno denunciato che, a seguito delle modifiche introdotte con la
legge regionale n. 6/2010, il periodo di prelazione da parte
dell'ente pubblico sull'eventuale vendita degli alloggi stessi è
passato da dieci a trenta anni;
Preso atto che tale modifica, seppur introdotta allo scopo di
evitare speculazioni sul patrimonio edilizio costruito dall'ente
pubblico, si configura nella realtà dei fatti come una pesante
limitazione della proprietà privata e, qualora venisse applicata
retroattivamente ai contratti di vendita stipulati prima di tale
data, anche come una violazione delle condizioni originarie di
acquisto, che fissavano il diritto di prelazione dell'ente pubblico
a dieci anni;
Rilevato inoltre che la precisazione dell'assessore al
Patrimonio della Città di Aosta, secondo il quale gli alloggi
popolari possono sì vendersi dopo dieci anni, ma al solo ente
pubblico che ha diritto di prelazione per i successivi vent'anni e
ad un costo pari a quello d'acquisto rivalutato in base all'indice
Istat, rende evidente il vincolo oggettivo al quale sono legati
dalla nuova legge i proprietari delle ex case popolari del
quartiere Cogne;
Constatato infine che l'età e lo stato degli ex alloggi di
edilizia residenziale pubblica oggetto del piano vendite al
quartiere Cogne, nonché la composizione sociale dei proprietari
(per la maggior parte pensionati, famiglie di operai e anziani),
escludono con ragionevole certezza il rischio di
speculazioni;
i sottoscritti Consiglieri regionali
Interpellano
l'Assessore competente per sapere se intenda:
1) chiarire l'ambito di applicazione della legge, in
particolare sull'eventuale retroattività della norma rispetto ai
contratti di vendita stipulati prima dell'entrata in vigore della
legge 6/2010;
2) aprire una riflessione in merito alla revisione del
periodo di prelazione previsto dalla legge nell'ottica di un
maggior equilibrio tra le esigenze di tutela del patrimonio dalle
speculazioni e i diritti dei proprietari a poter godere pienamente
del proprio bene in un arco di tempo ragionevole.
F.to: Carmela Fontana - Donzel
Presidente
- Comunico al Consiglio che è pervenuto
all'Ufficio di Presidenza un ordine del giorno collegato al disegno
di legge n. 137, presentato dalla relatrice Emily Rini e dai
Consiglieri Alberto Crétaz, André Lanièce, Hélène Impérial,
Patrizia Morelli, Gianni Rigo e Gabriele Maquignaz e poi due
risoluzioni riguardanti rispettivamente: "Criteri per l'assunzione
a tempo determinato degli assistenti alle manifestazioni, custodi
castelli, musei e giardini, nella "salva precari"" e "Attivazione
di cantieri forestali straordinari anti-crisi", firmate entrambe
dal gruppo PD.
La parola alla Consigliera Carmela Fontana.
Fontana (PD)
- Grazie Presidente.
Nelle scorse settimane alcuni residenti del quartiere Cogne di
Aosta, proprietari di ex alloggi di edilizia residenziale pubblica,
hanno denunciato che, a seguito delle modifiche introdotte con la
legge regionale n. 6/2010, il periodo di prelazione da parte
dell'ente pubblico sull'eventuale vendita degli alloggi stessi è
passato da dieci a trenta anni. Tale modifica, seppur introdotta
allo scopo condivisibile di evitare speculazioni sul patrimonio
edilizio costruito dall'ente pubblico, si configura nella realtà
dei fatti come una pesante limitazione della proprietà privata e,
qualora venisse applicata retroattivamente ai contratti di vendita
stipulati prima di tale data, anche come una violazione delle
condizioni originarie di acquisto, che fissavano il diritto di
prelazione dell'ente pubblico a dieci anni. Uno dei nodi critici è
proprio questo: la presunta retroattività dell'applicazione delle
nuove norme ai contratti stipulati prima del 2010, che prevedevano
per i proprietari un periodo di prelazione di dieci anni. Non è
ammissibile e almeno su questo punto vorremmo una rassicurazione da
parte dell'Assessore, anche perché ci lasciano perplesse le
precisazioni dell'Assessore al patrimonio della città di Aosta, che
in Consiglio comunale ha dichiarato che le case popolari si possono
vendere dopo dieci anni, ma al solo ente pubblico, che ha diritto
di prelazione per i successivi venti anni, e quindi ad un prezzo di
vendita pari a quello dell'acquisto rivalutato in base all'indice
ISTAT. Queste parole rendono evidente il vincolo oggettivo al quale
sono legati dalla nuova legge i proprietari delle ex case popolari
del quartiere Cogne, un vincolo addirittura esagerato, anche
rispetto al giusto obiettivo di voler impedire speculazioni
edilizie a spese dell'ente pubblico e quindi della collettività.
Tanto più che l'età pluridecennale e lo stato di manutenzione degli
ex alloggi di edilizia residenziale pubblica oggetto del piano
vendite al quartiere Cogne, nonché la composizione sociale dei
proprietari, per la maggior parte pensionati, famiglie di operai e
anziani, escludono con ragionevole certezza il rischio di
speculazioni. Per questi motivi vogliamo intanto che l'Assessore
chiarisca definitivamente
"l'ambito di applicazione della nuova
legge, in particolare sull'eventuale retroattività della norma
rispetto ai contratti di vendita stipulati prima dell'entrata in
vigore della legge 6/2010"
; in secondo luogo, chiediamo di
"aprire una riflessione in merito alla revisione del periodo di
prelazione trentennale previsto dalla legge nell'ottica di un
maggior equilibrio tra le giuste esigenze di tutela del patrimonio
dalle speculazioni e i diritti dei proprietari a poter godere
pienamente del proprio bene in un arco di tempo ragionevole"
.
Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Prima di entrare nel merito delle richieste presentate dai
Consiglieri del gruppo PD, ritengo necessario e utile ricordare a
tutti i colleghi l'iter che ci ha portato a modificare l'articolo
10 della legge regionale n. 40/1995, oltre a tutto quello che
abbiamo già modificato per aggiornarci e renderci più equi. L'iter
di approvazione della legge, nel corso del quale è stato inserito
anche quell'emendamento che è stato discusso in commissione, è
stato questo: dicembre 2009, approvazione del disegno di legge da
parte della Giunta regionale; gennaio 2010, presentazione del
disegno di legge alla Consulta regionale per la casa, durante la
quale il sottoscritto senza che vi siano state obiezioni o altre
indicazioni illustra l'emendamento riguardante l'art. 10 della L.R.
40/95 trovando tutti favorevoli; febbraio 2010, approvazione del
testo di commissione (quindi non un testo di Giunta, ma di
commissione, che anche i colleghi hanno emendato e noi abbiamo
accettato che venisse in aula il testo della III Commissione);
acquisizione del parere favorevole del CELVA da parte della
Presidenza del Consiglio e approvazione del Consiglio regionale
all'unanimità. Questo per capire il panorama e per evitare alcune
considerazioni che non hanno senso.
Entrando nel merito delle domande, per quanto riguarda la prima,
l'ambito di applicazione della modifica introdotta dalla legge
regionale n. 6/2010 persegue tre obiettivi che qui ripeto tenuto
conto che anche la collega Fontana lo ha ripreso nel suo
intervento, a significare che abbiamo lo stesso pensiero e
perseguiamo lo stesso fine:
- evitare che, tenuto conto dei prezzi di vendita calmierati
degli alloggi ERP, possano essere compiute operazioni speculative
con conseguenti danni al patrimonio della collettività, ricordo a
supporto di quanto ammesso dalla collega Fontana che gli alloggi di
cui stiamo parlando sono stati costruiti con finanziamenti pubblici
derivanti dalle trattenute ex Gescal, applicate fino al 1998 a
tutti i lavoratori dipendenti, molti dei quali non solo non sono
ancora proprietari di un alloggio, ma per la maggior parte non
hanno neanche potuto diventare assegnatari di alloggi ERP pur
avendone i requisiti, perché non sono sufficienti;
- far rientrare nell'ERP (se conveniente per la collettività)
alloggi da assegnare alle famiglie che aspettano da tempo di
risolvere il loro problema abitativo;
- tutelare i proprietari di ex alloggi ERP, nonché di eventuali
successivi acquirenti degli stessi alloggi, da eventuali
dichiarazioni di nullità di atti di vendita stipulati in violazione
di norme imperative statali. Ricordo che la giurisprudenza infatti
ha sempre ritenuto che le norme riguardanti l'edilizia residenziale
pubblica siano imperative, perché volte a salvaguardare un
interesse generale non derogabile. La modifica introdotta dalla
legge regionale n. 6/2010, entrata in vigore il 17 marzo 2010, si
applica a partire da quella data. La presunta retroattività si
fonda sull'idea che chi ha comprato la casa prima della modifica di
legge lo ha fatto già pensando di estinguere la prelazione dopo
dieci anni per poterla rivendere sul libero mercato. Non a giudizio
politico o quant'altro, ma a giudizio degli uffici
dell'Amministrazione regionale tutti coloro che vogliono vendere
gli alloggi ERP a suo tempo acquistati devono seguire le regole
previste dalla normativa vigente, che, fino a prova contraria, non
può essere che quella in vigore al momento del manifestarsi della
volontà del proprietario di vendere; questo è l'aspetto
giuridico.
Rispondendo al punto n. 2, a tale proposito ritengo che oggi già
esista questo equilibrio fra i diversi interessi e colgo
l'occasione per evidenziare che sono molte le inesattezze che in
questi giorni sono state riportate sui giornali e che purtroppo
sono state riprese in parte anche dalla premessa
dell'interpellanza. Non è infatti vero che il periodo di prelazione
sia passato da dieci a trenta anni, così come non è vero che i
proprietari di alloggi ERP non possono più vendere il loro
immobile. Il diritto di prelazione non ha mai avuto un termine,
sono le modalità di estinzione di tale diritto che sono cambiate.
Infatti con la legge regionale n. 6/2010 abbiamo creato una
distinzione fra i primi trenta anni dalla data di acquisto e il
periodo successivo, confermando sempre non solo la possibilità del
proprietario dopo i primi dieci anni di vendere l'alloggio, ma
rendendo anche certa la possibilità di estinzione del diritto di
prelazione dopo i primi trenta anni anche sugli immobili venduti
dopo la legge statale n. 560/1993, che aveva introdotto solo la
possibilità di estinguere il diritto di prelazione previsto dalla
legge n. 513/1977.
Altri due effetti favorevoli per i proprietari che hanno
acquistato alloggi ex ERP sono stati introdotti nella modifica che
abbiamo approvato all'unanimità in questo Consiglio: il primo,
l'ente cedente, qualora eserciti il diritto di prelazione, deve
riconoscere, oltre alla rivalutazione del prezzo di cessione
secondo l'indice ISTAT come ha detto la collega Fontana, anche
tutte le migliorie eventualmente apportate dal privato
all'abitazione tenendo conto anche - ed è quello che la collega
Fontana non ha detto - di tutte le migliorie approvate sul
fabbricato, calcolate in millesimi, tipo le strutture del tetto o
il cappotto esterno, quindi complessivamente tutto quanto apportato
sia direttamente che indirettamente come millesimi pagati alla
gestione dell'immobile complessivo, garantendo così al cittadino un
congruo prezzo di vendita rispetto all'agevolato prezzo d'acquisto.
Se invece l'ente cedente non esercita il diritto di prelazione,
quindi se l'ARER o il Comune si dicono non interessati, il
proprietario non è più tenuto dai dieci ai trenta anni
dall'acquisto al versamento delle somme previste per l'estinzione
del diritto stesso, come invece qualcuno dice che oggi debba fare,
ossia versare il 10 percento del valore catastale. Questi sono i
due vantaggi che chi ha acquistato gli alloggi ex ERP può
avere.
Nel piano triennale 2011-2013, approvato anche questo
all'unanimità dal Consiglio regionale a gennaio dell'anno scorso,
comunque è prevista una revisione delle leggi regionali n. 39/95,
relativa alla modalità di assegnazione e gestione degli alloggi
ERP, e n. 40/1995, relativa ai piani di vendita. Gli uffici
dell'Assessorato a tale riguardo hanno già da oltre 4 mesi avviato
una serie di incontri con le parti interessate, perché avevamo
detto in Consiglio a gennaio che avremmo cercato di mettere insieme
le leggi n. 39 e n. 40 per farne una legge unica e nell'occasione
avremmo rivisto tutte quelle cose che potevano creare dei dubbi o
essere migliorate.
Concludo quindi ribadendo sia la consueta nostra disponibilità,
mia personale e degli uffici, a discutere di argomenti così
importanti per la vita dei cittadini, sia la convinzione che, pur
nella consapevolezza di poter sempre migliorare, già oggi si sia
creato un giusto equilibrio fra l'esigenza di tutelare il
patrimonio pubblico da speculazioni private garantendo ai
proprietari di alloggi ERP di godere del proprio bene, come
richiesto dai colleghi del PD che peraltro hanno condiviso con
l'intero Consiglio sia la modifica di cui parliamo oggi, sia il
piano triennale. Ribadisco quando andremo a rivedere le leggi n. 39
e n. 40, per le quali stiamo già lavorando da mesi, rivedremo anche
questi aspetti se a qualcuno interessa, senza alcun problema.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Assessore Marco Viérin, ogni volta che porto un problema, non lo
deve prendere come un attacco personale; non mi rimangio che questa
legge l'abbiamo votata tutti e ci mancherebbe altro! Dove ci sono
dei miglioramenti, siamo disponibili. Sappiamo però anche che, se
vengono fuori dei problemi relativamente alle leggi che votiamo,
possiamo anche vedere di migliorarle, nessuno ce lo vieta. Mi sono
premurata perché ho visto diverse assemblee di cittadini
preoccupati, perché c'è una confusione enorme; effettivamente sono
andata a verificare come stanno le cose e forse sono meno di
quelle...che hanno la preoccupazione loro...però, invece di dircelo
fra di noi così, che magari rimane fra me e lei, perché non andiamo
in commissione e chiariamo tutti questi problemi su cui i cittadini
hanno questi benedetti dubbi? Se lei mi dice che non è vero quello
che ho detto...io l'ho ripreso da quello che hanno detto i
giornali, perché comunque non avevo la possibilità di sapere...
(interruzione dell'Assessore Marco Viérin, fuori
microfono)
...allora, visto che le cose stanno così, mi fa piacere che lei
lo chiarisca, magari facciamo una commissione ad hoc per questo
problema e chiariamo tali aspetti, perché mi fa piacere, non è che
vado a contestare questa legge, perché l'abbiamo votata e ci
crediamo. Grazie.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna del Consiglio
regionale, i lavori riprenderanno alle ore quindici e trenta.
La seduta è tolta.
---
La seduta termina alle ore 13,02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK