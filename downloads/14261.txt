Consiglio Regionale della Valle d'Aosta - Oggetto del Consiglio n. 784 del 6 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 784 del 6 luglio 1994 - Resoconto
OGGETTO N. 784/X - Costruzione di un nuovo ponte sulla Dora in
Donnas per il collegamento delle frazioni in sponda orografica
destra. (Interpellanza)
Interpellanza - Visti i disagi sopportati da tutti coloro che
devono più volte al giorno attraversare l'attuale ponte che
attraversa la Dora in Comune di Donnas;
Venuto a conoscenza che vi sarebbe un documento dell'ANAS che
minaccerebbe la chiusura dell'accesso al ponte sopra menzionato in
seguito ad un ulteriore incidente che dovesse verificarsi a causa
del flusso di traffico che si incrocia tra statale e ponte
stesso;
Tenuto conto delle numerose lamentele provenienti dagli abitanti
delle frazioni dell'inverso del Comune di Donnas.
il sottoscritto Consigliere regionale
Interpella
l'Assessore competente per sapere:
1) quali sono i motivi del ritardo nella costruzione del nuovo
ponte di Donnas, tenuto conto delle assicurazioni avute e facendo
presente che è ormai da parecchi anni che di questo problema si
discute;
2) quali siano al momento le previsioni in merito alla
costruzione del ponte in oggetto.
F.to: Chiarello
Presidente -
Ha chiesto la parola il Consigliere
Chiarello.
Chiarello (RC) -
Questo per gli abitanti delle
frazioni dell'envers di Donnas è un problema annoso, si è aggravato
da diversi anni quando l'area industriale è stata identificata
nella zona destra della sponda orografica della Dora. E un'altra di
quelle cose di cui si parla da anni, sarà anche perché il
finanziamento è alto, ma finora non si è giunti ad alcuna
soluzione.
Ho fatto questa interpellanza perché chiedendo prima in Comune
al progettista, non ero arrivato ad una risposta soddisfacente; è
un anno che chiedo, sembra che questo progetto sia ormai al
traguardo, ma poi dopo sorge sempre un impedimento.
Vorrei avere, anche perché vengono diverse lamentele che ormai
sono quasi impossibilitate a transitare sul ponte esistente,
dall'assessore una risposta chiara sulla costruzione di questo
ponte.
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Ringrazio anch'io il
Consigliere Chiarello, come ha fatto già il presidente in occasione
di una precedente interrogazione, che mi ha consentito di prendere
conoscenza quanto meno di una questione che è senz'altro
importante, una delle molte questioni importanti, che richiede
sicuramente un intervento, una diversa marcia di attuazione.
Qui non entrerò nei dettagli di carattere più
tecnico-amministrativo, ma fornisco a Chiarello un minimo di
documentazione aggiornata necessaria per dargli delle risposte più
puntuali. Il problema riguarda l'innesto sulla statale 26, il
progetto è stato consegnato alla fine del '90, nel giugno del '93 è
stato dato un incarico dall'assessorato ai lavori pubblici allo
stesso progettista per integrare il progetto esecutivo, aggiornarlo
ed adeguarlo, sia sotto il profilo della compatibilità ambientale,
che delle nuove normative.
A questo punto, e l'arco di tempo a cui mi riferisco è l'ultimo
anno, a partire dal giugno scorso, in questa fase di
predisposizione delle ultime varianti dello svincolo sulla 26,
l'attuale dirigenza ANAS di Aosta non ha più ritenuto valide le
soluzioni progettuali previste per lo sbocco sulla 26. Ha richiesto
una corsia supplementare di decelerazione e di innesto, quindi
l'allargamento della sede stradale, il conseguente spostamento del
marciapiede, comportante l'abbattimento del muro di cinta della
casa parrocchiale di Donnas.
Tutto questo ha portato al parere negativo, dato nel marzo 1994,
della Sovrintendenza alle Belle Arti.
Attualmente il progettista sta predisponendo una nuova, mi
auguro ultima e definitiva, soluzione che sia in grado di mediare
le esigenze ambientali, in questo caso le esigenze di tutela
artistica e le esigenze di sicurezza richieste dall'Anas.
Devo dire che le interpellanze servono non solo a sollevare dei
problemi reali, ma anche a smuovere qualcosa perché mi è stato
segnalato che il 28 giugno - faccio presente che l'interpellanza è
stata trasmessa il 23 giugno - c'è stato un sopralluogo fra gli
uffici dell'assessorato, il progettista, i responsabili Anas, per
analizzare in dettaglio la variante dello svincolo predisposta
secondo le indicazioni concordate.
A questo punto, una volta aggiornato il progetto alle ultime
richieste dell'Anas, il progetto verrà sottoposto all'approvazione
delle Belle Arti, uffici con i quali sono già state concordate
alcune ben definite scelte progettuali.
Dati questi elementi di conoscenza, vorrei risollevare
brevissimamente un problema di carattere più generale, riflettendo
sulla difficoltà di realizzare un'opera di questa natura e di
questa importanza, scelta dall'amministrazione come un'opera da
fare.
Questo visto accanto ad altre analoghe, anche se diverse,
situazioni che abbiamo purtroppo in Valle, porta a riflettere che
molto si è fatto in Valle nel settore delle opere pubbliche come in
altri settori negli anni passati e in questi ultimi anni; c'è oggi
un problema che ci dobbiamo porre e possiamo pensare con una
qualche disonestà intellettuale e quindi con una efficacia per
quanto riguarda le soluzioni, che all'improvviso ci sia una caduta
drastica di efficienza e di capacità di intervento
dell'amministrazione, quindi un accumulo di ritardie di
inefficienze.
Certamente noi siamo in questo settore da qualche mese o negli
ultimissimi anni in una situazione tutta nuova sotto profili
rilevanti, che hanno incidenza sulla capacità di intervento delle
pubbliche amministrazioni, però mi chiedo se in realtà il caso
sollevato dal Consigliere Chiarello, come altri che vengono
periodicamente sollevati o quanto meno che esistono, non pongono il
problema di un diverso approccio - si direbbe con linguaggio
"paludato" - a questa materia così delicata e così decisiva.
Mi chiedo cioè se non è necessario, proprio per raggiungere una
maggiore efficienza, avere una maggiore capacità di selezione e una
maggiore determinazione nel perseguire gli obiettivi che si sono
scelti; una volta questo si chiamava capacità di programmare il
proprio intervento. Credo che tutto porti a dire che questa deve
essere la questione, insieme ad uno snellimento delle procedure, ma
che questa deve essere la carta da giocare: dare, a maggior ragione
oggi, una maggior capacità di selezione e di programmazione degli
interventi, di modo che ciò che si inizia, lo si inizi a ragion
veduta e lo si porti a termine, a ciò che i cantieri che si aprono
un giorno (possibilmente non in tempi biblici) possano essere
chiusi.
Presidente -
Ha chiesto la parola il Consigliere
Chiarello.
Chiarello (RC) -
Le ultime cose che ha detto
l'assessore sono condivisibili appieno. Quello che volevo far
presente è questo. Ho fatto questa interpellanza anche un po'
provocatoriamente, perché mi risulta che la burocrazia di cui
parlava l'assessore è una delle cose che hanno bloccato questa
costruzione, come altre, come diceva l'assessore; i Beni Culturali
per dare una risposta ad una domanda hanno impiegato dei mesi.
Su queste opere, quando sono state scelte con criterio come ha
detto l'assessore, la burocrazia non dovrebbe ritardarle.
Bisognerebbe veramente che la macchina regionale andasse di pari
passo con quello che vuole la società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK