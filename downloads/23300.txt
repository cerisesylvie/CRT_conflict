Consiglio Regionale della Valle d'Aosta - Oggetto del Consiglio n. 2482 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2482 del 7 febbraio 2007 - Resoconto
OGGETTO N. 2482/XII - Realizzazione di un impianto di
depurazione delle acque reflue nella Valdigne.
(Interpellanza)
Interpellanza
Richiamata la propria interpellanza n. 289/06 sulla necessità
di provvedere al più presto alla realizzazione degli impianti di
depurazione nei 3 consorzi di Comuni non provvisti di tali
impianti;
Ricordata la risposta dell'Assessore nella quale, facendo
esplicito riferimento a due ipotesi di lavoro, la prima di
finanziamento pubblico diretto e la seconda di intervento di
investitori privati attraverso un "Project financing", si
attribuiva il ritardo nella realizzazione dell'opera al fatto che i
cinque Comuni e la Comunità montana Valdigne-Mont-Blanc non avevano
ancora ultimato le procedure in quanto "il dibattito al loro
interno era ancora aperto";
Constatato che il 15 gennaio u.s. il Presidente della C. M.
Valdigne-Mont-Blanc, in un'intervista ad un organo di stampa locale
avrebbe dichiarato: "Nonostante la corrispondenza intercorsa
durante il 2006 in merito al finanziamento dell'impianto di
depurazione, allo stato attuale l'amministrazione regionale non ha
mai comunicato le modalità con le quali tale finanziamento potrà
essere erogato pertanto non ha ancora garantito la copertura degli
oneri di progettazione e di realizzazione
dell'impianto.
"
;
il sottoscritto Consigliere regionale
Interpella
l'Assessore competente per sapere:
1) quali sono i reali motivi del ritardo nella realizzazione
dell'impianto di depurazione;
2) quale ipotesi di copertura degli oneri, intervento
pubblico o project financy, si intende perseguire.
F.to: Venturella
Presidente
- La parola al Consigliere Venturella.
Venturella (Arc-VA)
- Con questa interpellanza intendiamo
porre all'attenzione del Consiglio e quindi chiedere all'Assessore
Cerise conto di 2 distinte, ma non contemporanee dichiarazioni
contraddittorie: l'una, resa in Consiglio regionale; l'altra, resa
in un'intervista del 15 febbraio 2007... si parla, qui,
dell'assenza in 3 consorzi di Comuni dell'impianto di depurazione
delle acque. Avevamo, nella seduta pomeridiana dell'8 novembre
2006, posto l'interpellanza su questa mancata progettazione e
realizzazione, insomma 3 impianti erano misteriosamente non dico
scomparsi, ma i loro contorni si erano sfuocati, non si sapeva con
quali soldi, in quali tempi e con quali modalità potevano essere
progettati e realizzati.
Cosa risponde l'Assessore Cerise sul perché nel ritardo della
progettazione e realizzazione dell'impianto di depurazione (cito):
"Chaque décision concernant le financement des travaux est donc
liée à la régularisation du service hydrique qui est en cours
d'examen par les différentes Communes et Communautés de montagne,
et là il est ouvert un débat, dont nous avons parlé tout à l'heure
et qui devrait débuter aussi sur la question des financements, non
seulement pour la question, mais aussi pour l'approvisionnement
d'eau des grands aqueducs de compétence de la Région".
Continuava dicendo: "ci sono 2 ipotesi di lavoro, quella
dell'affidamento diretto, l'altra del "projet financing" con
l'intervento del privato". Neanche 2 mesi dopo leggiamo, su un
settimanale, la dichiarazione virgolettata del Presidente della
Comunità montana Valdigne che dice, sempre sullo stesso argomento:
"Nonostante la corrispondenza intercorsa nel 2006 in merito al
finanziamento dell'impianto di depurazione, allo stato attuale
l'Amministrazione regionale non ha mai comunicato le modalità con
le quali tale finanziamento potrà essere erogato, pertanto non ha
ancora garantito la copertura degli oneri di progettazione e di
realizzazione degli impianti".
Non vorremmo fare dietrologia
spicciola, ma c'è qualcosa che non va... queste 2 dichiarazioni
sono in contraddizione. Chi cambia le carte in tavola? Sono
dichiarazioni in contraddizione palese: da un lato, l'Assessore
dice che la responsabilità è dei Comuni; dall'altra parte, il
Presidente della Comunità montana Valdigne dice che la
responsabilità è della Regione!
Vorremmo capire quali sono i reali motivi del ritardo...
finalmente lo dica in Consiglio regionale... e poi, anche per gli
altri consorzi e non solo per questo impianto di depurazione,
perché nella premessa parlavamo dei 3 impianti di depurazione,
quali intendimenti avete. Fate entrare i privati nella gestione dei
depuratori, nel servizio idrico integrato con il "projet financing"
oppure... il capitale sarà interamente pubblico?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Vede, collega Venturella, è difficile
instaurare un dialogo riportando pezzi di interviste e pezzi di
dichiarazioni, perché sono contestualizzati in ambiti diversi...
non è proprio vero che diciamo cose non allineate!
Ho ricevuto una lettera molto accalorata da parte del Presidente
della Comunità montana, del tipo: "insomma, ci date questi soldi
per andare avanti"... alla quale mi sono rifiutato di rispondere,
non per mancanza di riguardo, ma perché mi sono detto che se
entravo in un contenzioso epistolare non ne venivo più fuori, è
meglio trovarsi invece attorno ad un tavolo per fare serenamente un
ragionamento, cosa che peraltro è successa. Nel frattempo abbiamo
cercato di fare tutto il possibile per trovare delle fonti di
finanziamento, compreso il "projet financing", per far fronte a una
spesa che non riguarda solo il collettore e l'impianto fognario
della Valdigne, perché la decisione va presa sui 3 grandi impianti
per dare una risposta definitiva a questo problema: si tratta di
una spesa di 56 milioni di euro! Qualunque percorso che portasse a
degli investimenti privati determinerebbe su ciascuno dei 3
depuratori dei costi tariffari - visto il basso numero di utenti -
che non sarebbero sostenibili, quindi sarebbe una sorta di
ulteriore sovraccosto della vita in montagna.
Fatta questa verifica, siamo arrivati alla conclusione che i
soldi li deve tirare fuori l'ente pubblico e ci siamo confrontati,
non più tardi di ieri mattina, con il "CELVA" su questo argomento,
che è un tavolo di lavoro per cercare di trovare un meccanismo che
nell'ambito del sistema idrico integrato vada, da un punto di vista
normativo, ad integrare le norme di quel sistema per facilitare la
messa in rete dei sistemi di distribuzione e raccolta e quindi
restituzione delle acque, compresa la depurazione; dall'altra parte
abbiamo dei finanziamenti (8-11 milioni di euro) che ogni anno
nell'ambito del "FOSPI" i Comuni spendono per ammodernare le reti
di distribuzione e fognarie.
Stiamo cercando di costruire un sistema per il quale, mettendo
questi fondi da parte degli enti locali più la quota parte
dell'Amministrazione regionale per costruire le reti sia di
adduzione dell'acqua, sia di condotte fognarie e quindi di
depurazione, e per costruire un montante sufficiente per coprire,
nell'arco di 10-15 anni, tutti gli interventi che sono quelli della
grande depurazione e con questo c'è già una liberatoria sottintesa,
perché loro sanno benissimo di poter andare avanti con la
progettazione... non dimentichiamo che per quel depuratore c'è la
"VIA" approvata... si tratta ora di dare corso alla fase
progettuale esecutiva. Ricordo ancora che sono rimasti fermi perché
volevamo capire se c'era la possibilità di fare un "projet
financing"; verificato che non c'era, era tacito che si andasse
avanti e di questo sono stati informati: questo è il percorso che
vogliamo fare e che sarà oggetto di discussione in quest'aula,
perché sia l'aspetto normativo che finanziario sarà competenza del
Consiglio regionale, poiché si tratta di investimenti che si
aggirano, nell'arco di un decennio, a 180 milioni di euro. Abbiamo
fatto il conto: 56 milioni di euro per la depurazione, 40 milioni
di euro per le grandi reti - collettore della Valpelline, la rete
idrica per tutta la Comunità montana Evançon, la terza fase
dell'acquedotto della città di Aosta con depurazione connessa -; ci
sono poi investimenti che dovremo fare per dare delle risposte che
sono molto simpatiche all'amico Bortot, in casi di emergenza idrica
o là dove ci sono delle criticità, e quindi dare una risposta
completa.
Il tavolo di lavoro con il "CELVA" c'è e conto, nell'arco di
poco tempo, di arrivare con una proposta in Consiglio; nel
frattempo i nostri amici della Comunità montana Valdigne, che
restano amici, ma che hanno impiegato 18 anni per trovare un
accordo di dove fare il depuratore... per cui non mi pare che un
mese più o un mese meno cambi la vita, possono andare avanti con la
progettazione.
Presidente
- La parola al Consigliere Venturella.
Venturella (Arc-VA)
- L'annuncio di questo impegno da
parte dell'Assessore Cerise di riportare la progettazione globale
in Consiglio regionale di tutto quello che si definisce "sistema
idrico integrato", sia dal punto di vista della progettazione
dell'intervento normativo che dal punto di vista finanziario, è una
bella notizia. Il Consiglio è la sede a cui compete questa
decisione.
Sul ritardo di alcuni consorzi di Comuni sono state giocate
diverse partite e diversi ruoli, non solo riferiti a quel Comune o
a quella Comunità montana. Non solo le competenze, ma gli interessi
in campo erano diversi: 18 anni certo sono troppi, ma i problemi
non possono essere semplificati dicendo che non hanno preso una
decisione! Le questioni erano complicate, ma non è questa la sede
per affrontarle! Certo che 56 milioni di euro per questi interventi
sono una cifra che richiede un tavolo di concertazione, della
programmazione, il reperimento di risorse sul triennio, e i 180
milioni su un arco temporale molto più ampio.
Il riportare tutto in Consiglio regionale credo sia una buona
notizia, siamo soddisfatti per la sua risposta. Una piccola
osservazione sul futuro: certamente è il Consiglio regionale la
sede adatta per discutere gli indirizzi, i tipi di finanziamento,
quali partner finanziari in caso di "projet financing", ma non
vorremmo che in corso d'opera, con alcuni piccoli "escamotages",
per alcune pratiche che potrebbero essere definite di secondaria
importanza, non vorremmo che la decisione che è ora affidata al
Consiglio regionale, venisse a pezzettini trasferita alla Giunta!
Non vorremmo che in alcuni percorsi che porteranno a questa
integrazione, alcune importanti decisioni venissero ricondotte alla
Giunta. Crediamo che sia il Consiglio, perché abbiamo assistito
troppo spesso a una spogliazione di funzioni del Consiglio per
attribuirle invece, a colpi di "omnibus" e di piccole variazioni,
alla Giunta!
Ci riteniamo comunque soddisfatti della sua risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK