Consiglio Regionale della Valle d'Aosta - Oggetto del Consiglio n. 1913 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1913 del 13 luglio 2011 - Resoconto
OGGETTO N. 1913/XIII - Approvazione di risoluzione:
"Situazione occupazionale della sede Xerox Italia S.p.A. di
Pont-Saint-Martin".
Risoluzione
Il Consiglio regionale della Valle d'Aosta/
Vallée
d'Aoste
Considerata la difficile situazione configuratasi in Xerox
Italia S.p.A. e le scelte che l'Azienda intenderebbe attivare per
far fronte alle sue criticità economiche;
Preso atto della delicata vertenza sindacale in corso sul
piano nazionale volta a trovare soluzioni alternative alla semplice
contrazione dell'organico, a seguito della dichiarazione da parte
dell'Azienda di numerosi esuberi su varie sedi;
Esprime
viva preoccupazione per l'improvvisa apertura della procedura
per collocare in cassa integrazione straordinaria 122 dipendenti a
zero ore, tra cui tutto il personale della sede Xerox di
Pont-Saint-Martin;
Ribadisce
la propria forte attenzione affinché, anche con un utilizzo
appropriato degli ammortizzatori sociali, la sede Xerox di
Pont-Saint-Martin possa avere una sua continuità
lavorativa;
Auspica
che il prossimo incontro a livello Ministeriale, inerente la
procedura sull'attivazione della cassa integrazione straordinaria,
possa individuare soluzioni che sappiano coniugare in termini
positivi le necessità aziendali di contenimento dei costi col
mantenimento dei vari siti produttivi e relativi assetti
occupazionali;
Dà mandato
all'Assessore competente di incontrare i vertici dell'Azienda
onde rappresentare la viva preoccupazione del Consiglio regionale
quanto al futuro della sede di Pont-Saint-Martin e di trasmettere
la presente risoluzione al Ministero dello sviluppo economico con
l'esortazione a non far venir meno tale significativo insediamento
industriale.
F.to: Salzone - Empereur - Lattanzi - Carmela Fontana - La
Torre - Patrizia Morelli
Presidente
- La parola al Consigliere Empereur.
Empereur (UV)
- Grazie Presidente. Sappiamo della
difficile situazione in Xerox Italia S.p.A. e anche delle scelte
che l'azienda intenderebbe attivare per far fronte alle sue
difficoltà di carattere economico, siamo a conoscenza di una
delicata vertenza sindacale in atto che si svilupperà a livello
nazionale ed è volta a trovare le soluzioni alternative alla
semplice contrazione dell'organico. A questo proposito vorremmo
esprimere viva preoccupazione per l'improvvisa apertura della
procedura di collocazione in cassa integrazione straordinaria di
122 dipendenti a zero ore, fra cui tutto il personale operante
nella sede Xerox di Pont-Saint-Martin. Ribadiamo quindi la nostra
forte attenzione affinché, anche con un utilizzo appropriato degli
ammortizzatori sociali, la sede di Pont-Saint-Martin possa avere
una continuità lavorativa e auspichiamo che il prossimo incontro a
livello ministeriale possa individuare soluzioni che sappiano, da
un lato, coniugare in termini positivi le necessità aziendali di
contenimento dei costi con, dall'altro, il mantenimento dei vari
siti produttivi e relativi assetti occupazionali. In questo senso
daremo mandato all'Assessore competente di incontrare i vertici
dell'azienda, di rappresentare le preoccupazioni del Consiglio e di
trasmettere questa risoluzione al Ministero competente, esortando a
non far venir meno tale significativo insediamento industriale, in
particolar modo nella nostra regione.
Vorrei concludere esprimendo la mia soddisfazione per la
condivisione di questa proposta di risoluzione non solo con i
Capigruppo di maggioranza, ma con le forze di opposizione; pertanto
credo quindi che tale argomento stia a cuore all'intero Consiglio e
dallo stesso possa essere condiviso. Grazie.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Egregio Presidente, cari colleghi,
intervengo molto brevemente per ringraziare per il suo impegno il
Capogruppo dell'Union Valdôtaine, che si è premurato di coordinare
le varie forze politiche per portarle ad un'espressione comune su
un documento così importante. Sappiamo quanto la FIOM CGIL Valle
d'Aosta si sia impegnata a seguire questa delicatissima vicenda. Il
fatto che il Consiglio regionale della Valle d'Aosta all'unanimità
con tale risoluzione riesca ad intervenire a sostegno di questa
difficilissima vertenza, che sappiamo essere originata non certo in
Valle d'Aosta, o da mancanze del nostro territorio...ma, in uno
scenario sempre più globalizzato, è davvero importante che in tale
fase si capisca che dare risposte anche solo a 20 lavoratori è
indispensabile per il nostro territorio, perché questa è l'ennesima
vicenda negativa per il settore industriale nella nostra regione,
ancora una volta paghiamo lo scotto di essere marginali ad
importanti processi che si svolgono in altre sedi, in cui noi più
di tanto non riusciamo ad incidere. Spero che l'unità che
dimostriamo in tale caso si manifesti sempre, nell'interesse non
solo di quei lavoratori, ma del settore industriale della Valle
d'Aosta. Grazie ancora a tutti i colleghi.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président. Una breve
dichiarazione a sostegno di questa iniziativa, poiché a soli tre
anni dall'insediamento della Xerox in Valle d'Aosta, che sembrava
rappresentare una speranza di occupazione nella bassa
Valle...abbiamo appreso nei giorni scorsi che, nonostante il buon
andamento del gruppo a livello europeo e mondiale, in Italia
l'azienda denuncia una redditività ridotta rispetto alle
aspettative e attiva una procedura di cassa integrazione per i suoi
dipendenti. Riteniamo importanti la partecipazione del Consiglio
regionale, la richiesta rivolta all'Assessore di far presente le
nostre preoccupazioni ai vertici dell'azienda e il sostegno
naturalmente ai lavoratori.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente. Il mio sarà un
intervento molto breve. Ringrazio il Consiglio regionale e i
Capigruppo che hanno voluto unanimemente presentare questa
risoluzione, essa consentirà di mettere in azione quei pochi
strumenti di cui disponiamo, che sono essenzialmente due:
l'intervento nei confronti del Ministero per lo sviluppo economico,
che sarà di nuovo seduto al tavolo con l'azienda nei prossimi
giorni, non è ancora stata definita una data, c'è stato un primo
incontro il 27 giugno. Ricordo che il gruppo Xerox in Italia ha
circa 850 dipendenti: parlo di Xerox Italia, la cassa integrazione
è chiesta per 122 dipendenti, per la totalità degli 11 rimanenti
dipendenti della sede di Pont-Saint-Martin. Ho avuto modo di
incontrare i sindacati...con loro abbiamo cercato di vedere quali
potevano essere le strade da percorrere. Certamente da parte loro è
stato condiviso il fatto che, al di là degli interventi che possono
essere fatti a livello individuale, un sostegno da parte del
Consiglio regionale con l'approvazione di una mozione, quale quella
che viene presentata, può essere significativo e quindi vi
ringrazio tutti per aver voluto accogliere l'invito da parte di chi
ha proposto questa risoluzione, di averla voluta sostenere con la
vostra firma e con il voto, che immagino sarà positivo da parte di
tutti voi. Grazie.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 32
Il Consiglio approva all'unanimità.
Presidente
- Con questa votazione dichiaro conclusi per
questa giornata i lavori dell'odierna adunanza del Consiglio
regionale. I lavori riprenderanno domani mattina alle ore 9,00 con
la discussione del punto n. 25 all'ordine del giorno.
La seduta è tolta.
---
La seduta termina alle ore 19,48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK