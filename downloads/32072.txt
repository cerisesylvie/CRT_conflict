Consiglio Regionale della Valle d'Aosta - Oggetto del Consiglio n. 904 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 904 del 30 novembre 2009 - Resoconto
OGGETTO N. 904/XIII - Disegno di legge: "Disposizioni per la
tutela e la conservazione della flora alpina. Abrogazione della
legge regionale 31 marzo 1977, n. 17".
Articolo 1
(Oggetto)
1. In attuazione dell'articolo 2, comma primo, lettere d) e
q), della legge costituzionale 26 febbraio 1948, n. 4 (Statuto
speciale per la Valle d'Aosta), la Regione autonoma Valle
d'Aosta/Vallée d'Aoste disciplina, con la presente legge, la tutela
e la conservazione della flora alpina.
2. Nel territorio regionale sono soggette a tutela le specie
di flora spontanea autoctona e le specie di felci, muschi e
licheni, la cui riproduzione e diffusione avvengono per via
naturale.
3. Sono esclusi dall'ambito di applicazione della presente
legge gli interventi connessi con le pratiche colturali comportanti
l'utilizzazione della copertura vegetale dei terreni agrari, le
colture in giardini e in stabilimenti di floricoltura e il taglio
per la manutenzione delle scarpate stradali.
Articolo 2
(Definizioni)
1. Ai fini della presente legge, si intendono per:
a) flora spontanea: l'insieme delle specie vegetali autoctone
presenti nel territorio regionale, ovvero angiosperme, gimnosperme,
pteridofite, briofite e licheni;
b) specie vegetale autoctona o indigena: specie naturalmente
presente nel territorio regionale o giunta senza l'intervento
diretto, intenzionale o accidentale, dell'uomo;
c) specie vegetale alloctona o aliena: specie non
appartenente alla flora originariamente presente nel territorio
regionale, ma che vi è giunta per l'intervento, intenzionale o
accidentale, dell'uomo;
d) specie per uso officinale: specie medicinale, aromatica e
da profumo che contiene principi attivi sfruttabili a scopo
farmaceutico;
e) reintroduzione: azione, attuata sotto rigoroso controllo
tecnico-scientifico, il cui unico scopo è favorire la
ricolonizzazione di un determinato territorio da parte di una
specie di cui:
1) si sia ragionevolmente certi della locale
estinzione;
2) sia possibile documentarne la presenza storica nell'area
considerata;
3) siano state rimosse le condizioni sfavorevoli che ne hanno
portato all'estinzione locale;
f) introduzioni: immissione di specie vegetali alloctone o
aliene e, parimenti, di specie vegetali autoctone, in un territorio
posto al di fuori della loro area di documentata presenza naturale
in tempi storici;
g) lista rossa regionale della flora vascolare: elenco delle
specie vegetali rare o in pericolo di estinzione predisposto sulla
base dei criteri fissati dall'Unione internazionale per la
conservazione della natura (IUCN) per l'elaborazione delle liste
rosse internazionali;
h) lista nera regionale della flora vascolare: elenco delle
specie vegetali alloctone o aliene, oggetto di eventuale
monitoraggio, contenimento o eradicazione.
Articolo 3
(Compiti della Regione)
1. La Regione, per il tramite della struttura regionale
competente in materia di tutela della flora alpina, di seguito
denominata struttura competente:
a) salvaguarda le specie di flora spontanea autoctona e ne
protegge i relativi habitat;
b) promuove interventi volti al mantenimento della flora
spontanea autoctona mediante specifici programmi di
conservazione;
c) promuove la ricerca e le attività scientifiche necessarie
ai fini della conoscenza e della salvaguardia della flora spontanea
autoctona e del monitoraggio delle specie vegetali alloctone o
aliene, anche avvalendosi della collaborazione di istituti
universitari e di enti di ricerca;
d) assicura, sulla base dello stato delle conoscenze, della
normativa internazionale, comunitaria e statale e degli elenchi
predisposti dall'IUCN, l'aggiornamento, con periodicità
quinquennale, della lista rossa regionale della flora vascolare,
degli elenchi regionali delle specie di flora spontanea a
protezione rigorosa e di quelle a raccolta regolamentata, nonché
della lista nera regionale della flora vascolare;
e) promuove iniziative didattiche e divulgative finalizzate a
diffondere la conoscenza e la tutela della flora alpina autoctona e
la cultura della conservazione del patrimonio naturale, anche in
collaborazione con gli enti gestori delle aree naturali protette,
dei siti di importanza comunitaria (SIC), delle zone di protezione
speciale (ZPS) e dei giardini botanici alpini, nonché con gli enti
locali, il Museo regionale di scienze naturali e gli istituti
scientifici e di ricerca legalmente riconosciuti.
Articolo 4
(Specie a protezione rigorosa)
1. Sono vietati la raccolta, il danneggiamento e
l'eradicazione delle specie di flora spontanea autoctona e delle
specie di felci, muschi e licheni incluse nell'allegato A.
2. È consentita la raccolta delle specie di cui al comma 1
esclusivamente per motivi scientifico-didattici, in quantitativi
limitati da determinare di volta in volta e previa autorizzazione
del dirigente della struttura competente.
3. È altresì vietato l'abbruciamento dei canneti e dei
cariceti. Il loro sfalcio è consentito nel periodo compreso tra il
15 agosto e il 15 febbraio.
Articolo 5
(Specie a raccolta regolamentata)
1. È consentita la raccolta delle specie di flora spontanea
autoctona e delle specie di felci incluse nell'allegato B, nel
quantitativo giornaliero massimo di sei assi fiorali, ovvero steli
fioriferi o fronde, a persona e per singola specie. Per gruppi
composti da più di tre persone, il quantitativo globale massimo
raccoglibile non può superare i ventiquattro assi fiorali per ogni
specie.
2. È altresì consentita la raccolta delle specie di flora
spontanea autoctona incluse nell'allegato C, nel quantitativo
giornaliero massimo a persona ivi previsto.
3. La raccolta ad uso commerciale del mirtillo nero incluso
nell'allegato C è subordinata a specifica autorizzazione personale
rilasciata dal dirigente della struttura competente, sentita la
stazione forestale competente per territorio, e non può superare il
quantitativo giornaliero massimo di 4 chilogrammi.
4. La raccolta delle specie di flora spontanea autoctona
incluse nell'allegato C è libera e non è soggetta al rispetto del
quantitativo giornaliero massimo ivi previsto per i proprietari o i
titolari di altro diritto reale o personale di godimento del fondo
su cui sussistano tali specie.
Articolo 6
(Specie per uso officinale a raccolta regolamentata)
1. È consentita la raccolta ad uso familiare delle specie di
flora spontanea autoctona e delle specie di licheni per uso
officinale incluse nell'allegato D, nel quantitativo giornaliero
massimo a persona ivi previsto.
2. È altresì consentita l'asportazione della parte ipogea di
alcune specie, quando essa ne costituisca la parte più utile e
ricercata, purché sia assicurata la sopravvivenza della popolazione
locale.
3. La raccolta ad uso commerciale delle specie per uso
officinale incluse nell'allegato D è subordinata a specifica
autorizzazione personale rilasciata dal dirigente della struttura
competente, sentita la stazione forestale competente per
territorio. L'autorizzazione indica il luogo di raccolta, la
quantità massima consentita ed eventuali ulteriori prescrizioni
volte ad evitare il depauperamento della specie vegetale. Le
quantità consentite possono essere ulteriormente ridotte, anche
successivamente al rilascio dell'autorizzazione, a seguito di
particolari condizioni climatiche ed antropiche.
4. Chiunque effettui la raccolta deve essere munito
dell'autorizzazione di cui al comma 3, da esibirsi, su richiesta,
al personale preposto alla vigilanza e al controllo.
Articolo 7
(Specie non soggette a limitazioni di raccolta)
1. È consentita la raccolta ad uso familiare, commestibile od
officinale delle specie di flora spontanea autoctona incluse
nell'allegato E.
2. L'eventuale raccolta ad uso commerciale delle specie di
cui al comma 1 è subordinata a specifica autorizzazione personale
rilasciata dal dirigente della struttura competente, sentita la
stazione forestale competente per territorio.
Articolo 8
(Modalità di raccolta e trasporto)
1. La raccolta delle specie di flora spontanea autoctona
incluse negli allegati B, D ed E di cui si utilizzano le parti
aeree deve essere fatta mediante falcetti, forbici o altri simili
arnesi da taglio.
2. Per la raccolta delle specie di flora spontanea autoctona
incluse nell'allegato C è vietato l'uso di rastrelli o
uncini.
3. Il trasporto delle specie incluse negli allegati D ed E
raccolte ad uso commerciale è subordinato a specifica
autorizzazione personale rilasciata dalla stazione forestale
competente per territorio, contenente l'indicazione delle singole
specie, dei quantitativi, del luogo di provenienza e di
destinazione, del giorno e delle ore nei quali è consentito
effettuare il trasporto.
4. Chiunque trasporti quantità di flora spontanea autoctona
di cui al presente articolo proveniente da acquisto deve essere in
possesso di idonea documentazione giustificativa.
Articolo 9
(Introduzioni e reintroduzioni)
1. È vietata l'introduzione di specie vegetali alloctone o
aliene negli ambienti naturali. In caso di operazioni di
rimboschimento di particolare complessità, effettuate dalla
struttura regionale competente in materia di foreste o da privati
autorizzati, può essere ammessa l'introduzione di specie forestali
alloctone o aliene.
2. La Giunta regionale può adottare eventuali misure
incentivanti l'eradicazione delle specie vegetali alloctone o
aliene incluse nell'allegato F.
3. Qualsiasi reintroduzione di specie vegetali autoctone nel
territorio regionale, finalizzata alla conservazione della
biodiversità, è subordinata a specifica autorizzazione rilasciata
dal dirigente della struttura competente, sulla base di un progetto
redatto e attuato da personale tecnico qualificato in materia, in
conformità a quanto disposto da leggi, regolamenti o discipline di
settore comunitarie, statali o regionali, ovvero a trattati
internazionali in materia di conservazione.
Articolo 10
(Disposizioni generali)
1. È consentita la raccolta delle specie di flora spontanea
autoctona non incluse negli allegati A, B, C, D, E e F, nel
quantitativo giornaliero massimo di venti steli fioriferi a
persona. Per gruppi composti da più di tre persone il quantitativo
globale massimo raccoglibile non può superare gli ottanta steli
fioriferi per ogni specie.
2. Le specie di flora spontanea autoctona incluse negli
allegati B, C, D ed E possono essere raccolte previo consenso del
proprietario o del titolare di altro diritto reale o personale di
godimento del fondo.
3. Il divieto alla raccolta deve essere reso conoscibile a
cura dell'interessato mediante l'apposizione sul proprio fondo di
specifici cartelli.
4. È vietata la commercializzazione di tutte le specie di
flora spontanea autoctona, fatta eccezione per quelle per le quali
è consentita ai sensi della presente legge la raccolta ad uso
commerciale.
Articolo 11
(Vigilanza e controllo)
1. Alla vigilanza e al controllo sull'applicazione della
presente legge provvedono il Corpo forestale della Valle d'Aosta e
gli altri ufficiali ed agenti di polizia giudiziaria.
Articolo 12
(Sanzioni)
1. Chiunque raccolga o danneggi le specie di flora spontanea
autoctona e le specie di felci, muschi e licheni incluse
nell'allegato A è soggetto alla sanzione amministrativa pecuniaria
del pagamento di una somma di denaro pari a euro 20 per ogni stelo
fiorifero, fino a un massimo di euro 120.
2. Chiunque estirpi specie di flora spontanea autoctona o
specie di felci, muschi e licheni incluse nell'allegato A è
soggetto alla sanzione amministrativa pecuniaria del pagamento di
una somma di denaro pari a euro 30 per ogni pianta, fino a un
massimo di euro 180.
3. Chiunque violi l'articolo 4, comma 3, è soggetto alla
sanzione amministrativa pecuniaria del pagamento di una somma di
denaro da euro 300 a euro 1.800, con obbligo di ripristino
dell'habitat distrutto.
4. Chiunque violi l'articolo 5, comma 1, è soggetto alla
sanzione amministrativa pecuniaria del pagamento di una somma di
denaro pari a euro 10 per ogni stelo fiorifero eccedente il
quantitativo consentito, fino a un massimo di euro 60.
5. Chiunque violi l'articolo 5, commi 2 e 3, è soggetto alla
sanzione amministrativa pecuniaria del pagamento di una somma di
denaro pari a euro 50, fino a un massimo di euro 300 per ogni 100
grammi eccedenti il quantitativo consentito o una sua frazione non
inferiore a 50 grammi.
6. Chiunque estirpi specie di flora spontanea autoctona
nonché di felci incluse nell'allegato B è soggetto alla sanzione
amministrativa pecuniaria del pagamento di una somma di denaro pari
a euro 10 per ogni pianta, fino a un massimo di euro 60.
7. Chiunque violi l'articolo 6, comma 1, è soggetto alla
sanzione amministrativa pecuniaria del pagamento di una somma di
denaro pari a euro 50 per ogni 100 grammi eccedenti il quantitativo
consentito per le specie per uso officinale e per ogni 10 grammi
eccedenti per i licheni, fino a un massimo di euro 300.
8. Chiunque raccolga ad uso commerciale specie per uso
officinale incluse nell'allegato D senza la prevista autorizzazione
o con modalità difformi da quanto autorizzato, è soggetto alla
sanzione amministrativa pecuniaria del pagamento di una somma di
denaro da euro 200 a euro 1.200.
9. Chiunque violi l'articolo 8, commi 1 e 2, è soggetto alla
sanzione amministrativa pecuniaria del pagamento di una somma di
denaro da euro 100 a euro 600.
10. Chiunque violi l'articolo 8, comma 3, è soggetto alla
sanzione amministrativa pecuniaria del pagamento di una somma di
denaro da euro 50 a euro 300.
11. La mancanza della documentazione giustificativa prevista
dall'articolo 8, comma 4, comporta la sanzione amministrativa
pecuniaria del pagamento di una somma di denaro da euro 50 a euro
300.
12. L'introduzione di specie vegetali alloctone o aliene in
ambiente naturale, in violazione dell'articolo 9, comma 1, comporta
la sanzione amministrativa pecuniaria del pagamento di una somma di
denaro da euro 500 a euro 3.000, con obbligo di eradicazione della
specie introdotta.
13. Chiunque violi l'articolo 10, comma 1, è soggetto alla
sanzione amministrativa pecuniaria del pagamento di una somma di
denaro pari a euro 10 per ogni stelo fiorifero eccedente il
quantitativo consentito, fino a un massimo di euro 30.
14. Chiunque violi l'articolo 10, comma 4, è soggetto alla
sanzione amministrativa pecuniaria del pagamento di una somma di
denaro da euro 500, fino a un massimo di euro 3.000.
15. Per l'applicazione delle sanzioni amministrative
pecuniarie previste dalla presente legge, si osserva quanto
disposto dalla legge 24 novembre 1981, n. 689 (Modifiche al sistema
penale).
Articolo 13
(Rinvio)
1. La Giunta regionale provvede, con propria deliberazione da
pubblicarsi nel Bollettino ufficiale della Regione, a modificare o
aggiornare gli allegati A, B, C, D, E e F, con periodicità almeno
quinquennale.
2. La Giunta regionale disciplina inoltre, con propria
deliberazione, ogni altro adempimento o aspetto, anche
procedimentale, necessario all'attuazione della presente
legge.
Articolo 14
(Abrogazioni)
1. Sono abrogate le seguenti leggi regionali:
a) 31 marzo 1977, n. 17;
b) 15 gennaio 1982, n. 2.
Articolo 15
(Disposizioni finanziarie)
1. L'onere complessivo derivante dall'applicazione della
presente legge è determinato in annui euro 144.500 a decorrere
dall'anno 2010.
2. L'onere di cui al comma 1 trova copertura nello stato di
previsione della spesa del bilancio pluriennale della Regione per
il triennio 2009/2011:
a) nell'obiettivo programmatico 2.2.1.08. (Parchi, riserve e
beni ambientali) per le finalità di cui all'articolo 3, comma 1,
lettere a), b) ed e);
b) nell'obiettivo programmatico 2.1.6.01. (Consulenze,
incarichi e studi) per le finalità di cui all'articolo 3, comma 1,
lettere c) e d);
c) nell'obiettivo programmatico 2.2.1.09. (Ambiente e
sviluppo sostenibile) per le finalità di cui all'articolo 3, comma
1, lettera e).
3. Al finanziamento dell'onere di cui al comma 1 si provvede
mediante l'utilizzo degli stanziamenti iscritti nei seguenti
obiettivi programmatici:
a) 2.2.1.08. (Parchi, riserve e beni ambientali), al capitolo
39666 (Spese per interventi concernenti la tutela e la gestione
della rete Natura 2000 e della rete ecologica regionale) per annui
euro 10.000, al capitolo 39667 (Spese per attività di informazione
e sensibilizzazione concernente la tutela e la gestione della rete
Natura 2000 e della rete ecologica regionale) per annui euro
10.000, al capitolo 39500 (Spese per l'organizzazione e gestione
delle riserve naturali) per annui euro 26.500 e al capitolo 39440
(Spese per interventi per la protezione delle risorse naturali e
per la divulgazione della loro conoscenza) per annui euro
77.000;
b) 2.1.6.01. (Consulenze, incarichi e studi) al capitolo
21820 (Spese per incarichi di consulenza e studi) per annui euro
10.000;
c) 2.2.1.09. (Ambiente e sviluppo sostenibile) al capitolo
67390 (Spese per la tutela ed il recupero dell'ambiente,
l'educazione, propaganda ed informazione del settore) per annui
euro 11.000.
4. I proventi derivanti dalle sanzioni di cui all'articolo 12
sono introitati nello stato di previsione delle entrate del
bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Allegati A, B, C, D, E, F
(omissis)
Président
- La parole au rapporteur, Conseiller
Bieler.
Bieler (UV)
- La Valle d'Aosta possiede un patrimonio
naturale di notevole valore; l'ultimo decennio ha visto il
progredire di ricerche sul patrimonio naturalistico, anche a
seguito dell'emanazione delle normative internazionali relative
alla tutela della biodiversità.
Nel 2007 il Consiglio regionale ha emanato la legge 21 maggio
2007, n. 8 che ha recepito nell'ordinamento regionale le due
principali direttive europee in materia di salvaguardia della
biodiversità, la direttiva 79/409/CEE, concernente la conservazione
degli uccelli selvatici, e la 92/43/CEE, relativa alla
conservazione degli habitat naturali e seminaturali, nonché della
flora e della fauna selvatiche. Per la tutela della flora
spontanea, la normativa ora in vigore è la legge 31 marzo 1977, n.
17 "Protezione della flora alpina". Questa legge ha rappresentato,
senza dubbio, un valido strumento per la conservazione del
patrimonio floristico della Valle d'Aosta; tuttavia, negli ultimi
anni le conoscenze in questo settore sono progredite notevolmente,
sono state informatizzate con la creazione di banche dati e sono
state realizzate numerose pubblicazioni scientifiche e divulgative
di pregio.
Sebbene l'estensione territoriale della Valle d'Aosta sia di
poco superiore all'1 percento di quella nazionale, è qui presente
quasi il 40 percento delle specie di piante superiori diffuse in
Italia. Questa ricchezza è dovuta alle stesse caratteristiche della
Valle d'Aosta, una regione che, per la posizione geografica e le
caratteristiche morfologiche, rappresenta un singolare serbatoio di
biodiversità; il territorio, montuoso al 90 percento, l'estensione
dei ghiacciai, la varietà climatica e la composizione litologica,
rendono la regione idonea ad ospitare specie vegetali
caratteristiche della zona alpina e di quella boreale e, nei
settori più aridi e soleggiati, specie di origine steppica e
mediterranea. La legge regionale preposta alla tutela di questo
patrimonio, la n. 17 del 1977, anche alla luce delle conoscenze
acquisite nel corso degli anni, a distanza di oltre trent'anni
dall'emanazione, risulta ora inadeguata, spesso ripetitiva e di
difficile applicazione.
Il nuovo disegno di legge nasce quindi, in primo luogo,
dall'esigenza di salvaguardare questo ricco patrimonio vegetale
attraverso uno strumento giuridico che, sulla scorta
dell'esperienza maturata in tutti questi anni di applicazione della
normativa in vigore, favorisca anche la conoscenza, la
consapevolezza del valore e la stessa partecipazione alla tutela.
La materia può apparire oggettivamente piuttosto complessa, anche
per la necessità del continuo riferimento alle normative
internazionali; l'elaborazione del nuovo disegno di legge si è
basata preliminarmente su una revisione critica della norma
attuale, recuperando alcune parti utili dell'impianto originale, ma
operando poi secondo una logica di semplificazione anche
amministrativa, in particolare per tutti gli aspetti gestionali e
autorizzativi, evitando le numerose ripetizioni ora presenti,
ponendo particolare attenzione ad assicurare una tutela mirata e
puntuale ed all'effettiva applicabilità delle disposizioni.
L'ambito d'applicazione riguarda unicamente la tutela della
flora alpina spontanea e non interviene nelle pratiche colturali
con utilizzazione della copertura vegetale dei terreni agrari, né
nelle tematiche relative alle colture in giardini e stabilimenti di
floricoltura. Così come nella norma in vigore, è stata mantenuta la
classificazione delle specie vegetali in due categorie principali,
le "Specie della flora spontanea a protezione rigorosa" (Allegato
A) e le "Specie della flora spontanea a raccolta regolamentata"
(Allegato B); accanto a queste sono presenti l'elenco dei "Frutti
di bosco a raccolta regolamentata" (Allegato C), l'elenco delle
"Specie per uso officinale a raccolta regolamentata" (Allegato D),
l'elenco delle "Specie la cui raccolta, per uso commestibile o
officinale, non è soggetta a limitazioni" (Allegato E) e l'elenco
delle "Specie vegetali alloctone o aliene, oggetto di monitoraggio,
contenimento o eradicazione" (Allegato F).
Il primo elemento di novità è rappresentato dal numero di specie
inserite rispettivamente negli allegati A e B; i nuovi elenchi
individuano 146 specie a protezione rigorosa e 82 specie a raccolta
regolamentata. L'incremento rispetto alla norma attuale è dovuto
alle nuove conoscenze acquisite in questo settore negli ultimi anni
ed alla necessità di recepire le normative internazionali di
tutela. L'elaborazione degli elenchi è stata preceduta dalla
stesura della nuova lista rossa regionale della flora vascolare
rara o in pericolo di estinzione, predisposta sulla base dei
criteri scientifici definiti dall'Unione internazionale per la
conservazione della natura; le liste rosse non hanno valore
normativo cogente, ma costituiscono l'elemento fondamentale per la
redazione degli allegati alle leggi di protezione.
Altro elemento di novita è l'allegato C, relativo ai frutti di
bosco, che è stato redatto considerando le specie più comunemente
raccolte in Valle d'Aosta, escludendo specie a diffusione quasi
infestante, quali ad esempio le more. Le quantità di raccolta
previste sono tali da permetterne l'uso familiare, un eventuale uso
commerciale è consentito previa autorizzazione. Anche in tema di
specie vegetali per uso officinale sono state introdotte
significative novità. La norma attuale fa riferimento al Regio
Decreto n° 772 del 26 maggio 1932, ma molte delle specie contenute
in questo elenco non sono considerate officinali dalla tradizione
valdostana, alcune sono addirittura altamente tossiche, altre molto
comuni e non necessitano di limitazioni alla raccolta per uso
familiare, altre ancora non risultano essere presenti nel nostro
territorio.
II nuovo allegato D, "Specie per uso officinale a raccolta
regolamentata", è stato redatto consultando vari manuali di
erboristeria e prendendo in considerazione le specie effettivamente
presenti in Valle d'Aosta maggiormente utilizzate con scopi
officinali secondo la tradizione e che necessitano di
regolamentazione. Sono state eliminate le specie velenose e quelle
ampiamente diffuse sul territorio e sono stati inseriti alcuni
licheni impiegati nella medicina popolare per le loro proprietà
officinali e, in alcuni casi, oggetto di raccolte per la
commercializzazione essendo specie importanti per l'industria della
cosmesi. Le procedure autorizzative sono state semplificate, la
raccolta ad uso familiare è ora libera da autorizzazione, perché le
quantità previste permettono l'utilizzo delle specie senza danno
per le popolazioni, mentre è ancora soggetta ad autorizzazione
l'eventuale raccolta ad uso commerciale, così come previsto
attualmente. Inoltre si è passati dal prodotto secco della vecchia
legge al prodotto fresco, espresso in grammi, che permette un
controllo più facile per il personale preposto.
Per le specie comunemente oggetto di raccolta ad uso
commestibile o officinale per tradizione popolare, ampiamente
diffuse sul territorio e la cui raccolta non comporta rischio di
scomparsa, è stato predisposto l'allegato E (si tratta di malva,
tarassaco, luppolo, asparago, primula, eccetera), escludendole da
limitazioni di raccolta, eccezion fatta per l'eventuale uso
commerciale, sottoposto ad autorizzazione.
Infine l'allegato F riguarda quelle specie non appartenenti alla
flora autoctona valdostana, ma introdotte spesso volontariamente
dall'uomo, nei parchi o giardini, o inconsapevolmente,
particolarmente invasive, che rappresentano un pericolo per
l'ecosistema e, in alcuni casi, anche per l'uomo stesso. Si tratta
delle cosiddette "specie esotiche" o "neofite", inserite nelle
cosiddette "liste nere". L'allegato contiene solamente 3 specie,
quelle cioè che possono effettivamente, al momento attuale, creare
problemi e che necessitano di eventuali programmi di monitoraggio,
eradicazione o contenimento.
Entrando più nel dettaglio, la nuova legge è composta da 15
articoli rispetto ai 29 della precedente.
L'articolo 1 precisa l'oggetto della legge, la tutela della
flora spontanea autoctona, comprese le specie di felci, muschi e
licheni e, al comma 3, individua gli ambiti di esclusione.
L'articolo 2 contiene le definizioni dei termini e delle
classificazioni utilizzati e chiarisce i concetti di flora
spontanea, specie vegetale autoctona, specie vegetale alloctona,
specie per uso officinale, reintroduzione e introduzione, lista
rossa regionale della flora e lista nera.
L'articolo 3 definisce i compiti della Regione per la tutela
della flora spontanea autoctona, prevede l'aggiornamento
quinquennale della lista rossa regionale, degli elenchi alla legge
e la promozione di iniziative divulgative e didattiche.
L'articolo 4 disciplina le specie a protezione rigorosa,
prevedendo la raccolta esclusivamente per scopi scientifici;
mantiene inoltre il divieto di abbruciamento dei canneti già
previsto nella norma in vigore.
L'articolo 5 disciplina le specie a raccolta regolamentata,
mantenendo le stesse quantità attuali, pari a 6 steli fioriferi a
persona, e i frutti di bosco, la cui raccolta attualmente non è
sottoposta ad alcuna regolamentazione, prevedendo, altresì, la
raccolta libera per i proprietari dei terreni.
L'articolo 6 è dedicato alle specie per uso officinale a
raccolta regolamentata; per la raccolta ad uso commerciale è
prevista apposita autorizzazione, così come avviene oggi.
L'articolo 7 rappresenta un'innovazione, in quanto individua
specie la cui raccolta ad uso familiare commestibile o officinale
non è soggetta a limitazioni.
L'articolo 8 disciplina le modalità di raccolta e trasporto
delle specie per le quali, autorizzata la raccolta, viene
introdotto il divieto di utilizzo di rastrelli per i frutti di
bosco, in quanto danneggiano le piante.
L'articolo 9 prevede il divieto d'introduzione di specie
vegetali alloctone negli ambienti naturali, proprio per evitare la
propagazione delle specie esotiche invasive dannose per
l'ecosistema e disciplina, altresì, le reintroduzioni quali azioni
finalizzate alla conservazione della biodiversità.
L'articolo 10 detta disposizioni generali relative alla raccolta
delle specie non comprese in alcun allegato; il comma 2 ricorda il
consenso alla raccolta da parte del proprietario del terreno,
mentre il comma successivo dispone che l'eventuale divieto sia reso
conoscibile mediante apposizione di cartelli. Il comma 3 dispone il
divieto di commercializzazione per tutte le specie, fatta eccezione
per quelle per le quali è prevista la raccolta ad uso
commerciale.
L'articolo 11 assegna le funzioni di vigilanza e controllo al
Corpo forestale della Valle d'Aosta ed agli ufficiali ed agenti di
Polizia giudiziaria, mentre l'articolo 12 definisce le sanzioni
amministrative da applicare in caso di inosservanza delle
disposizioni. La sanzione minima per la raccolta delle specie
oggetto di tutela è pari a 10 euro per effetto dell'entrata in
vigore della legge 15 luglio 2009, n. 94 recante "Disposizioni in
materia di sicurezza pubblica", che individua appunto tale somma
come importo minimo. Sono stati però previsti degli importi massimi
contenuti (30 e 60 euro) che, tenuto conto delle norme sul
pagamento in misura ridotta, consentono sanzioni, nel complesso,
non eccessivamente onerose.
L'articolo 13 attribuisce alla Giunta regionale il compito di
aggiornare con periodicità almeno quinquennale gli allegati alla
legge ed il successivo articolo 14 abroga le norme in vigore.
L'articolo 15 reca infine le disposizioni finanziarie.
Grazie.
Président
- La discussion générale est ouverte. Si
personne ne demande d'intervenir, je ferme la discussion
générale.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Visto l'ampio dibattito, questo dimostra
che comunque il lavoro fatto è stato un lavoro unanimemente
apprezzato e non posso che ringraziare il Consigliere Bieler che ha
rappresentato nella relazione un po' quella che era, da un lato, la
necessità di aggiornare una legge ormai datata di 30 anni e alla
luce delle nuove normative, sia a livello nazionale che a livello
comunitario, per cui è stato un passaggio importante questo.
Sono poi state riconosciute, come evidenziato in relazione,
alcune attività che tradizionalmente sono state sempre sviluppate
sul nostro territorio, quindi è stata data la possibilità di
arrivare ad una semplificazione anche di carattere amministrativo,
andando ad eliminare un'autorizzazione per un utilizzo che a
livello familiare è sempre stato perpetrato nei tempi. Credo quindi
che questo sia sicuramente un aspetto favorevole; lo stesso
riconoscimento della possibilità di utilizzo da parte dei
proprietari dei terreni per quel che riguarda i frutti di bosco, ad
esempio, con una raccolta libera e regolamentata nel momento in cui
questo lo desidera. Rimane l'autorizzazione per l'uso commerciale,
questo ha delle motivazioni anch'esse facilmente
identificabili.
Ringrazio quindi ancora il Consigliere Bieler, per la relazione,
e la III Commissione che in quella sede ha esaminato e approvato il
testo del disegno di legge. Con questo non ho altro da aggiungere.
Grazie.
Président
- On peut passer à l'examen article par
article.
Je soumets au vote l'article 1
er
:
Conseillers présents et votants: 33
Pour: 33
Le Conseil approuve à l'unanimité.
Président
- Je soumets au vote l'article 2:
Conseillers présents et votants: 34
Pour: 34
Le Conseil approuve à l'unanimité.
Président
- Article 3: même résultat. Article 4: même
résultat. Article 5: même résultat. Article 6: même résultat.
Article 7: même résultat. Article 8: même résultat. Article 9: même
résultat. Article 10: même résultat. Article 11: même résultat.
A l'article 12 nous avons l'amendement n° 1 de la
III
e
Commission, qui récite:
Emendamento
Al comma 8 dell'articolo 12, le parole: "per uso officinale
incluse nell'allegato D" sono sostituite dalle seguenti: "incluse
negli allegati D ed E".
Je soumets au vote l'article 12 dans le texte ainsi amendé:
Articolo 12
(Sanzioni)
1. Chiunque raccolga o danneggi le specie di flora spontanea
autoctona e le specie di felci, muschi e licheni incluse
nell'allegato A è soggetto alla sanzione amministrativa pecuniaria
del pagamento di una somma di denaro pari a euro 20 per ogni stelo
fiorifero, fino a un massimo di euro 120.
2. Chiunque estirpi specie di flora spontanea autoctona o
specie di felci, muschi e licheni incluse nell'allegato A è
soggetto alla sanzione amministrativa pecuniaria del pagamento di
una somma di denaro pari a euro 30 per ogni pianta, fino a un
massimo di euro 180.
3. Chiunque violi l'articolo 4, comma 3, è soggetto alla
sanzione amministrativa pecuniaria del pagamento di una somma di
denaro da euro 300 a euro 1.800, con obbligo di ripristino
dell'habitat distrutto.
4. Chiunque violi l'articolo 5, comma 1, è soggetto alla
sanzione amministrativa pecuniaria del pagamento di una somma di
denaro pari a euro 10 per ogni stelo fiorifero eccedente il
quantitativo consentito, fino a un massimo di euro 60.
5. Chiunque violi l'articolo 5, commi 2 e 3, è soggetto alla
sanzione amministrativa pecuniaria del pagamento di una somma di
denaro pari a euro 50, fino a un massimo di euro 300 per ogni 100
grammi eccedenti il quantitativo consentito o una sua frazione non
inferiore a 50 grammi.
6. Chiunque estirpi specie di flora spontanea autoctona
nonché di felci incluse nell'allegato B è soggetto alla sanzione
amministrativa pecuniaria del pagamento di una somma di denaro pari
a euro 10 per ogni pianta, fino a un massimo di euro 60.
7. Chiunque violi l'articolo 6, comma 1, è soggetto alla
sanzione amministrativa pecuniaria del pagamento di una somma di
denaro pari a euro 50 per ogni 100 grammi eccedenti il quantitativo
consentito per le specie per uso officinale e per ogni 10 grammi
eccedenti per i licheni, fino a un massimo di euro 300.
8. Chiunque raccolga ad uso commerciale specie per uso
officinale incluse negli allegati D ed E senza la prevista
autorizzazione o con modalità difformi da quanto autorizzato, è
soggetto alla sanzione amministrativa pecuniaria del pagamento di
una somma di denaro da euro 200 a euro 1.200.
9. Chiunque violi l'articolo 8, commi 1 e 2, è soggetto alla
sanzione amministrativa pecuniaria del pagamento di una somma di
denaro da euro 100 a euro 600.
10. Chiunque violi l'articolo 8, comma 3, è soggetto alla
sanzione amministrativa pecuniaria del pagamento di una somma di
denaro da euro 50 a euro 300.
11. La mancanza della documentazione giustificativa prevista
dall'articolo 8, comma 4, comporta la sanzione amministrativa
pecuniaria del pagamento di una somma di denaro da euro 50 a euro
300.
12. L'introduzione di specie vegetali alloctone o aliene in
ambiente naturale, in violazione dell'articolo 9, comma 1, comporta
la sanzione amministrativa pecuniaria del pagamento di una somma di
denaro da euro 500 a euro 3.000, con obbligo di eradicazione della
specie introdotta.
13. Chiunque violi l'articolo 10, comma 1, è soggetto alla
sanzione amministrativa pecuniaria del pagamento di una somma di
denaro pari a euro 10 per ogni stelo fiorifero eccedente il
quantitativo consentito, fino a un massimo di euro 30.
14. Chiunque violi l'articolo 10, comma 4, è soggetto alla
sanzione amministrativa pecuniaria del pagamento di una somma di
denaro da euro 500, fino a un massimo di euro 3.000.
15. Per l'applicazione delle sanzioni amministrative
pecuniarie previste dalla presente legge, si osserva quanto
disposto dalla legge 24 novembre 1981, n. 689 (Modifiche al sistema
penale).
Conseillers présents et votants: 34
Pour: 34
Le Conseil approuve à l'unanimité.
Président
- Article 13: même résultat. Article 14: même
résultat.
A l'article 15 nous avons l'amendement n° 2 de la II
e
Commission, qui récite:
Emendamento
L'articolo 15 è sostituto dal seguente:
"Articolo 15
(Disposizioni finanziarie)
1. L'onere complessivo derivante dall'applicazione della
presente legge è determinato in annui euro 144.500 a decorrere
dall'anno 2010.
2. Con riferimento al bilancio pluriennale della Regione per
il triennio 2009/2011 l'onere di cui al comma 1 trova copertura
negli obiettivi programmatici 2.2.1.08 (Parchi, riserve e beni
ambientali), per le finalità di cui all'articolo 3, comma 1,
lettere a), b) ed e), 2.1.6.01 (Consulenze, incarichi e studi), per
le finalità di cui all'articolo 3, comma 1, lettere c) e d),
2.2.1.09 (Ambiente e sviluppo sostenibile), per le finalità di cui
all'articolo 3, comma 1, lettera e), e al finanziamento dell'onere
si provvede mediante l'utilizzo degli stanziamenti iscritti nei
seguenti obiettivi programmatici:
a) 2.2.1.08 al capitolo 39666 (Spese per interventi
concernenti la tutela e la gestione della rete Natura 2000 e della
rete ecologica regionale) per annui euro 10.000, al capitolo 39667
(Spese per attività di informazione e sensibilizzazione concernente
la tutela e la gestione della rete Natura 2000 e della rete
ecologica regionale) per annui euro 10.000, al capitolo 39500
(Spese per l'organizzazione e gestione delle riserve naturali) per
annui euro 26.500 e al capitolo 39440 (Spese per interventi per la
protezione delle risorse naturali e per la divulgazione della loro
conoscenza) per annui euro 77.000;
b) 2.1.6.01 al capitolo 21820 (Spese per incarichi di
consulenza e studi) per annui euro 10.000;
c) 2.2.1.09 al capitolo 67390 (Spese per la tutela ed il
recupero dell'ambiente, l'educazione, propaganda ed informazione
del settore) per annui euro 11.000.
3. Con riferimento al bilancio di previsione della Regione
per il triennio 2010/2012 l'onere di cui al comma 1 trova copertura
nell'Area omogenea 01.14.02 (Parchi e Riserve naturali), per le
finalità di cui all'articolo 3, comma 1, lettere a), b) ed e), e
nelle Unità Previsionali 01.03.01.13 (Consulenze, studi e
collaborazioni tecniche), per le finalità di cui all'articolo 3,
comma 1, lettere c) e d), 01.14.01.10 (Interventi per la tutela,
recupero, valorizzazione dell'ambiente e del paesaggio), per le
finalità di cui all'articolo 3, comma 1, lettera e), e al
finanziamento dell'onere si provvede mediante utilizzo degli
stanziamenti iscritti nelle seguenti unità previsionali di
base:
a) 01.14.02.20 (Investimenti per i Parchi e le Riserve
naturali) per annui euro 10.000;
b) 01.14.02.10 (Interventi per la tutela dei Parchi e delle
Riserve naturali) per annui euro 113.500;
c) 01.03.01.13 per annui euro 10.000;
d) 01.14.01.10 per annui euro 11.000.
4. I proventi derivanti dalle sanzioni di cui all'articolo 12
sono introitati nello stato di previsione delle entrate del
bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Je soumets au vote l'article 15 comme substitué par
l'amendement:
Conseillers présents et votants: 34
Pour: 34
Le Conseil approuve à l'unanimité.
Président
- Annexe A: même résultat. Annexe B: même
résultat. Annexe C: même résultat. Annexe D: même résultat. Annexe
E: même résultat. Annexe F: même résultat.
La parole au Conseiller Giuseppe Cerise, pour déclaration de
vote.
Cerise G. (VdAV-R)
- Merci, M. le Président.
Credo che tutti conosciamo l'immenso valore del patrimonio
floristico della nostra regione. Credo che questa conoscenza ci
debba anche impegnare a tutelare questo patrimonio. Considerata
dunque la datazione della legge, ci pareva normale arrivare ad una
semplificazione di questo testo legislativo, anche in adeguamento
ad una serie di normative in materia. Daremo dunque il nostro
sostegno a questo provvedimento legislativo.
Président
- Je soumets au vote la loi dans son
ensemble:
Conseillers présents et votants: 34
Pour: 34
Le Conseil approuve à l'unanimité.
Président
- Avant de passer au point n° 10 à l'ordre du
jour, je vous annonce qu'une proposition de résolution a été
déposée de la part du groupe Vallée d'Aoste Vive-Renouveau.
Est-ce qu'il y a des requêtes sur cette communication? S'il n'y
a pas de requêtes, le Conseil prend acte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK