Consiglio Regionale della Valle d'Aosta - Oggetto del Consiglio n. 598 del 6 aprile 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
Precedente
Successivo
Resoconto integrale del dibattito dell'aula
Oggetto del Consiglio n. 598 del 6 aprile 1994 - Resoconto
OGGETTO N. 598/X - Disegno di legge: "Concessione di
contributi per la rea­lizzazione di iniziative per lo sviluppo e il
potenziamen­to delle attività artigianali".
Articolo 1 - (Finalità e soggetti beneficiari)
1. La Regione concede contributi allo scopo di sostenere la
rea­lizzazione di iniziative volte a:
a) diffondere l'apprendimento delle tecniche di lavorazione per
produzioni di artigianato locale e/o artistico;
b) accrescere la professionalità delle imprese artigiane.
2. Le iniziative di cui al comma 1 consistono:
a) nell'organizzazione di attività di formazione
professionale;
b) nell'organizzazione di mostre, congressi, seminari, convegni
e dibattiti;
c) nella partecipazione a corsi di aggiornamento e di
specializ­zazione professionale;
d) in interventi finalizzati a favorire le attività
istituzionali degli Istituti professionali in relazione agli
obblighi che il nuo­vo ordinamento degli stessi impone;
e) nell'organizzazione di stages in azienda ad integrazione e
completamento della formazione scolastica.
3. Possono beneficiare dei contributi previsti dalla presente
leg­ge i seguenti soggetti:
a) enti locali della regione Valle d'Aosta;
b) enti pubblici o privati con sede in Valle d'Aosta ed ivi
operan­ti;
c) istituzioni scolastiche di ogni ordine e grado funzionanti
nel territorio della Regione Valle d'Aosta;
d) imprese artigiane singole o associate e organizzazioni
regio­nali dell'artigianato.
Articolo 2 - (Presentazione delle domande)
1. Le domande per ottenere i contributi di cui all'articolo 1,
sottoscritte dai legali rappresentanti pro tempore dei soggetti
ri­chiedenti, devono contenere gli estremi identificativi del
richie­dente medesimo e l'indicazione della sede legale e del
recapito e sono presentate all'Ufficio lavoro e formazione
professionale del Servizio dell'industria, artigianato e energia
dell'Assessorato regionale dell'industria, commercio e artigianato,
corredate di:
a) relazione sulle caratteristiche dell'inizia­tiva e sugli
obiettivi della stessa. Per le attività di formazione
professionale, la rela­zione è sostituita da apposita
scheda?progetto;
b) previsione analitica delle spese e delle eventuali
entrate;
c) dichiarazione dalla quale risulti che l'iniziativa, per la
quale si chiede il contributo, non ha beneficiato di altri
contributi o che per la medesima iniziativa non sono state
presentate ri­chieste per usufruire di analoghe provvidenze
previste da altre leggi
regionali.
Articolo 3 - (Entità dei contributi)
1. I contributi sono concessi nella misura massima del settanta
per cento della spesa complessiva comprovata, regolarmente
do­cumentata e ritenuta ammissibile.
2. Per le attività di formazione professionale, qualora le
modali­tà di realizzazione siano state preventivamente concordate
con il Servizio dell'industria, artigianato e energia
dell'Assessorato regionale dell'industria, commercio e artigianato,
è ammessa la copertura totale del costo dell'iniziativa.
3. É parimenti ammessa la copertura totale del costo delle
ini­ziative di cui all'articolo 1, comma 2, lettere d) ed e),
purché ri­tualmente deliberate dai competenti organi collegiali
scolastici.
Articolo 4 - (Istruttoria e concessione dei contributi)
1. Il Servizio dell'industria, artigianato e energia
dell'Assesso­rato regionale dell'industria, commercio e artigianato
provvede all'istruttoria delle domande ed esprime il proprio parere
circa l'ammissibilità delle stesse e l'entità in percentuale del
contri­buto da erogare tenuto conto della coerenza dell'iniziativa
con le finalità di cui all'articolo 1, comma 1.
2. I contributi sono concessi con deliberazione della Giunta
re­gionale su proposta dell'Assessore regionale all'industria,
com­mercio e artigianato, entro novanta giorni dalla data di
presen­tazione della domanda completa della prescritta
documenta­zione.
3. Non sono ammesse a finanziamento le iniziative che abbiano
già ottenuto provvidenze o per le quali sia già stata presentata
domanda per ottenere contributi previsti da altra legge
regiona­le.
Articolo 5 - (Erogazione dei contributi)
1. I contributi concessi a norma dell'articolo 4 sono erogati,
an­che in più soluzioni in presenza di particolari esigenze
organiz­zative, previa presentazione di idonei giustificativi delle
spese sostenute e della relazione sui risultati conseguiti. Sono
ritenuti idonei i giustificativi di spesa fiscalmente regolari.
2. Nel caso in cui l'importo della spesa complessiva
regolarmen­te giustificata sia inferiore a quello della spesa
prevista, il con­tributo è ridotto in proporzione in relazione alla
percentuale ammessa; gli importi superiori a quelli preventivati
non sono ammessi a contributo.
Articolo 6 - (Disposizioni finali)
1. In sede di prima applicazione della presente legge, sono
am­messe a contributo le iniziative concernenti l'organizzazione di
attività e di formazione professionale, attuate dai soggetti di cui
all'articolo 1, comma 3, le cui domande siano giacenti presso il
Servizio dell'industria, artigianato e energia dell'Assessorato
regionale dell'industria, commercio e artigianato, alla data di
entrata in vigore della legge medesima.
Articolo 7 - (Disposizioni finanziarie)
1. Alla copertura degli oneri derivanti dall'applicazione della
presente legge, previsti per l'anno 1994 in lire 100 milioni si
provvede mediante l'utilizzo, per corrispondente importo, dello
stanziamento già iscritto al capitolo 47806 (Contributi per
ini­ziative e manifestazioni economiche e per il potenziamento
delle attività economiche) del bilancio di previsione della Regione
per l'anno 1994.
2. A decorrere dall'anno 1995 l'onere sarà determinato
an­nualmente con legge di bilancio, ai sensi dell'articolo 15 della
legge regionale 27 dicembre 1989, n. 90 (Norme in materia di
bilancio e di contabilità generale della Regione Autonoma Valle
d'Aosta), e successive modificazioni.
Presidente -
Ha chiesto la parola il relatore,
Consigliere Chenuil.
Chenuil (GV-PDS-SV) -
Riscontrata l'esigenza nella
nostra regione di dotare le imprese di artigianato locale o
artistico di una maggiore professionalità, per far fronte alle
esigenze sia di mercato sia di promozione e divulgazione dell'arte
valdostana; visto che nel bilancio di pre­visione della regione è
previsto un apposito stanziamento per tali iniziative, si è reso
indispensabile e necessario disciplinare questa erogazione in modo
più concreto e razionale. É stato quindi predisposto dalla Giunta
regionale questo disegno di legge.
L'articolo 1 stabilisce quali sono i soggetti beneficiari della
leg­ge stessa. L'articolo 2 definisce le modalità per la
presentazione delle domande. L'articolo 3 determina l'entità dei
contributi. L'articolo 4 dà mandato al servizio dell'industria e
dell'artigia­nato di provvedere all'istruttoria delle domande e ad
esprimere il proprio parere in merito. L'articolo 5 gestisce
l'erogazione dei contributi, ed infine gli articoli 6 e 7 regolano
le disposizioni fi­nali e finanziarie.
Presidente -
Dichiaro aperta la discussione
generale. Ha chiesto la parola il Consigliere Linty.
Linty (LN) -
Analizzando questo disegno di legge,
al comma 3 dell'articolo 1 ci sono i beneficiari dei contributi in
questione. Siccome oltre agli enti locali della regione e alle
istituzioni scolastiche, ci troviamo in presenza anche di enti
privati o di imprese artigia­ne, sarebbe meglio specificare che
questi soggetti - quindi non i soggetti sui quali la regione ha già
un controllo contabile poiché i bilanci sono già giacenti presso
l'amministrazione regionale, ma i privati - devono presentare
insieme alla domanda di con­tributo anche il bilancio di competenza
per l'esercizio in corso, in modo che da parte dell'amministrazione
regionale ci sia una chiara indicazione delle spese e delle entrate
che questi enti o queste imprese artigiane si trovano a dover
affrontare.
All'articolo 2, al comma b), è prevista una sorta di
dichiarazio­ne da parte del soggetto che presenta la domanda di
contributo, ma si parla di previsione analitica delle spese e delle
eventuali entrate; si tratta in sostanza di una dichiarazione del
futuro beneficiario che non è soggetta a vincoli di controllo, come
inve­ce è soggetto un bilancio ufficiale.
Per questo avremmo predisposto un emendamento, che chiede­rebbe
agli enti privati e alle imprese che chiedono di beneficiare di
questo contributo di produrre il loro documento contabile, in modo
che l'amministrazione regionale abbia sotto gli occhi una realtà
chiara e limpida di quelle che sono le entrate e le spese del
soggetto al quale verrà trasferito il finanziamento.
Presidente -
Ha chiesto la parola il Consigliere
Collé.
Collé (PpVA) -
Per quanto riguarda le attività di
formazione professionale di base si dice nella relazione che,
qualora l'iniziativa stessa sia stata preventivamente concordata
con il servizio dell'industria e dell'artigianato è ammessa la
copertura totale del costo della iniziativa. Volevamo capire in che
modo questo accordo avveni­va: se era l'assessore a decidere questo
tipo di cosa, se pensava di fissare delle griglie e in che modo
venivano ammessi al 100 percento a differenza del 70 percento di
altri.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Per ciò che riguarda la
domanda del Consigliere Collé, qui si intende che venga concordato
con gli uffici sulla base di esigen­ze che siano dell'assessorato,
cioè che abbiano carattere più ge­nerale che non l'interesse di una
singola associazione o di una singola impresa artigiana. Per fare
un esempio, nei casi di corsi di scultura, di intaglio, occorre che
siano preventivate modalità comuni a quelle di altri corsi già
finanziati dalla regione per ciò che riguarda l'affitto, l'entità
delle somme da erogare ai mae­stri. Si tratta di avere un
preventivo accordo sulle modalità e sulla validità della
iniziativa, quindi c'è un controllo preventivo da parte degli
uffici.
La maggior parte delle domande hanno riguardato finora corsi
presentati da comuni, pro-loco, comunità montane ed anche qualche
associazione senza fini di lucro che intendeva istituire delle
iniziative non finalizzate all'occupazione, ma finalizzate al
mantenimento della tradizione artistica valdostana.
Per ciò che riguarda l'emendamento proposto dal Consigliere
Linty, mi sembra che potrebbe anche essere accettato, ma com­porta
un appesantimento burocratico, perché già si dice nell'articolo 2
che bisogna fare una relazione sulle caratteristi­che
dell'iniziativa, che bisogna presentare una previsione ana­litica
delle spese e delle eventuali entrate, pertanto credo che si possa
anche chiedere per i casi più significativi il bilancio, ma questo
passaggio rappresenta un appesantimento della buro­crazia che è già
abbastanza complessa sulla materia. Se si in­siste posso
riesaminarlo, altrimenti propongo che venga accolto come
raccomandazione agli uffici.
Presidente -
Ha chiesto la parola il Consigliere
Linty.
Linty (LN) -
Lungi da noi l'intento di voler
caricare di burocrazia le proce­dure per l'erogazione di questi
contributi, tuttavia per quanto riguarda il punto a) è una
relazione sulle caratteristiche dell'iniziativa e sugli obiettivi
della stessa, nel senso che è mi­rata alla concessione di questo
contributo, mentre quando si parla di bilancio per l'esercizio di
competenza, si intende il conto economico di chi beneficia di
questo contributo.
Non credo che all'atto della presentazione della domanda il
bi­lancio di questo ente privato vada a gravare in chissà quale
modo sulla burocrazia dell'istruttoria; credo piuttosto che ci
sa­rebbe un elemento in più, parlo da parte di chi dovrà erogare
questo contributo, in questo caso l'amministrazione regionale, per
poter valutare anche a chi si dà questo contributo, quindi sapere
l'impresa che beneficia di questo contributo su quali entrate può
contare e quante spese ha nell'anno. Credo che dal punto di vista
economico sia importante anche per l'ammini­strazione sapere il
beneficiario in che acque naviga.
Per quanto riguarda il punto a), ritengo che sia vincolato e sia
definito sull'iniziativa che è soggetta a contributo, mentre, co­me
ho detto prima, la previsione analitica delle spese e delle
eventuali entrate è una previsione che viene sottoscritta dal
le­gale rappresentante, ma che non è sottoposta alle procedure di
controllo, che invece sono richieste per un bilancio in regola con
le leggi vigenti.
Non credo che sia un aumento di burocrazia, si tratta di un atto
in copia conforme che queste imprese consegnano
all'ammini­strazione regionale, e per l'amministrazione è un
elemento in più che in sede di erogazione del contributo può
tornare utile.
Presidente -
Si passa all'esame
dell'articolato.
Pongo in votazione l'articolo 1.
Presenti, votanti e favorevoli: 30
Il Consiglio approva all'unanimità
Presidente -
Sull'articolo 2 ha chiesto la parola
il Consigliere Linty.
Linty (LN) -
Mi sono chiarito con l'Assessore alle
finanze, che mi diceva che per quanto riguarda gli enti privati
sarebbe necessario scrivere che devono produrre il bilancio per
l'ultimo bilancio approvato.
Chiedo al Presidente se è possibile sottoporre l'emendamento a
votazione.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Accettiamo l'emendamento con
questa formulazione, dando per implicito che si tratta di un
controllo su associazioni di una certa importanza, che abbiano la
possibilità di presentare bilanci.
Se invece è un comitato costituito da volontari, che hanno come
unica finalità quella di fare il corso di intaglio nel comune di
Emarèse, credo che non abbia senso chiedergli il bilancio. Cioè, il
comitato si costituisce con quella finalità, con l'unica iniziativa
di produrre i conti preventivi e le spese per quella iniziativa, in
quel caso il bilancio non ce l'ha.
Quindi il bilancio viene richiesto per quelli che sono in grado
di produrlo: questo il senso autentico da dare all'emendamento.
Presidente -
Pongo in votazione l'emendamento del
Consigliere Linty, che recita:
Emendamento - 2. Gli enti privati con sede in Valle d'Aosta ed
ivi operanti, le imprese artigiane singole o associate, le
organizzazioni regiona­li dell'artigianato all'atto della
presentazione della domanda di cui al comma 1 devono produrre
l'ultimo bilancio approvato.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 2 nel
testo così modificato:
Articolo 2 - (Presentazione delle domande)
1. Le domande per ottenere i contributi di cui all'articolo 1,
sottoscritte dai legali rappresentanti pro tempore dei soggetti
ri­chiedenti, devono contenere gli estremi identificativi del
richie­dente medesimo e l'indicazione della sede legale e del
recapito e sono presentate all'Ufficio lavoro e formazione
professionale del Servizio dell'industria, artigianato e energia
dell'Assessorato regionale dell'industria, commercio e artigianato,
corredate di:
a) relazione sulle caratteristiche dell'inizia­tiva e sugli
obiettivi della stessa. Per le attività di formazione
professionale, la rela­zione è sostituita da apposita
scheda?progetto;
b) previsione analitica delle spese e delle eventuali
entrate;
c) dichiarazione dalla quale risulti che l'iniziativa, per la
quale si chiede il contributo, non ha beneficiato di altri
contributi o che per la medesima iniziativa non sono state
presentate ri­chieste per usufruire di analoghe provvidenze
previste da altre leggi
regionali.
2. Gli enti privati con sede in Valle d'Aosta ed ivi operanti,
le imprese artigiane singole o associate, le organizzazioni
regiona­li dell'artigianato all'atto della presentazione della
domanda di cui al comma 1 devono produrre l'ultimo bilancio
approvato.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 3.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 4.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 5.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 6.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione l'articolo 7.
Presenti, votanti e favorevoli: 32
Il Consiglio approva all'unanimità
Presidente -
Pongo in votazione la legge nel suo
complesso.
Presenti, votanti e favorevoli: 32
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK