Consiglio Regionale della Valle d'Aosta - Oggetto del Consiglio n. 320 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 320 del 10 febbraio 2021 - Resoconto
OGGETTO N. 320/XVI - Interpellanza: "Motivazioni di mancate
informazioni relativamente all'avvio di un iter legislativo
finalizzato al riconoscimento delle consorterie
valdostane".
Marguerettaz (Presidente) -
Punto n. 26 all'ordine del
giorno. Per la presentazione, la collega Foudraz.
Foudraz (LEGA VDA) -
La presente interpellanza scaturisce
da un comunicato stampa emesso dall'ufficio stampa regionale del 21
gennaio scorso, avente ad oggetto "Confronto sulla nuova legge
sulle consorterie per avviare a breve l'iter di approvazione in
Consiglio regionale".
Considerato che durante la seduta del Consiglio regionale di
approvazione del bilancio del 15 dicembre 2020, quando si trattava
l'oggetto numero 175, riguardante la possibilità di prevedere a
bilancio delle somme da destinare a investimenti per i consorzi di
miglioramento fondiario e irrigui valdostani, nulla era emerso in
merito a una nuova legge sulle consorterie.
Constatato, appunto, che, durante l'esposizione della risposta
all'oggetto sopra richiamato da parte dell'assessore Sapinet,
questa volontà dell'Amministrazione regionale di procedere
all'avvio di un iter legislativo al fine di definire gli aspetti
operativi finalizzati al riconoscimento e alla tutela delle
consorterie valdostane non era emersa, si interpella l'Assessore
competente per conoscere quali siano le motivazioni per le quali
abbia taciuto l'esistenza del gruppo di lavoro e della contestuale
redazione di una proposta di legge sulle consorterie.
Presidente -
Per la risposta, la parola all'assessore
Sapinet.
Sapinet (UV) -
Lungi da me voler tacere, io che faccio
del confronto e della condivisione, in Comune come in
Amministrazione regionale, il mio operato di lavoro.
In merito alla seduta del Consiglio regionale - di dicembre se
non sbaglio - come lei ben ha ricordato mi era stato chiesto con un
ordine del giorno, in merito alla variazione di bilancio, di
prevedere adeguati stanziamenti per i consorzi di miglioramento
fondiario e irrigui della Regione autonoma Valle d'Aosta.
La legge che lei ha citato con il relativo comunicato stampa
invece è relativa alle consorterie.
I consorzi di miglioramento fondiario e le consorterie sono due
enti distinti.
L'uno, il consorzio di miglioramento fondiario, si occupa della
gestione del territorio, prevalentemente della viabilità rurale,
degli impianti irrigui a nome dei proprietari in modo organizzato e
normato; l'altra, la consorteria, a parte poche realtà di
consorterie riconosciute, è proprietaria di strutture rurali e di
porzioni di territorio ma con numerose difficoltà a far valere la
propria titolarità sui beni.
I consorzi di miglioramento fondiario sono normati dalla legge
3/2001, "Disposizioni sull'ordinamento dei consorzi di
miglioramento fondiario". Le consorterie invece sono normate dalla
l.r. del 5 aprile 1973 numero 14, "Norme riguardanti le consorterie
della Valle d'Aosta".
Un consorzio di miglioramento fondiario è un ente di natura
privata senza scopo di lucro, è costituito tra i proprietari degli
immobili agricoli ed extra agricoli situati nell'ambito del
perimetro del relativo comprensorio territoriale. La partecipazione
al consorzio è obbligatoria, la qualifica di consorziato è
acquisita con l'iscrizione delle proprietà immobiliari nel catasto
consortile, invece le consorterie valdostane sono enti speciali di
natura pubblicistica. Fanno parte delle consorterie, con i relativi
obblighi e diritti, i proprietari di fondi rustici siti nelle
frazioni e nelle località delle consorterie.
Questo semplicemente per chiarire la differenza.
Comunque, relativamente all'iter legislativo delle consorterie,
la ringrazio per questa suggestione, perché mi permette di
ricostruire il percorso fatto in modo volontario da un gruppo di
lavoro, percorso che ho seguito in parte da Sindaco ma che ho
potuto approfondire proprio con la richiesta - e ringrazio anche il
collega Marzi - da parte del gruppo di lavoro di un incontro e con
la sollecitazione che abbiamo avuto per procedere con un iter
legislativo.
Brevemente leggo la relazione: "La proposta di costituire un
gruppo di lavoro che si occupasse della redazione di un testo
legislativo regionale volto ad attualizzare la l.r. 14/73
conformemente alla legge 168/2017, "Norme in materia di domini
collettivi", è scaturita in esito a una riunione intercorsa in data
31 agosto 2018 presso l'allora Assessorato Agricoltura e Ambiente,
organizzata in risposta a una specifica richiesta dell'Associazione
"ABC", Autonomie Beni Comuni, promotrice della costituzione del
gruppo di lavoro e coordinatrice tecnica della redazione della
proposta di legge.
Da subito l'obiettivo condiviso da tutti i partecipanti al
gruppo di lavoro è stato dar corso a un percorso di tipo
partecipativo per il recepimento della normativa nazionale sui
domini collettivi, pertanto le rappresentanze invitate al tavolo
sono state numerose e qualificate, al fine di garantire la massima
interdisciplinarietà del gruppo di lavoro, quindi gli Ordini degli
ingegneri, degli agrotecnici e dei commercialisti e, ovviamente, il
Consorzio Enti locali Valle d'Aosta, due strutture regionali
competenti in materia, agronomi forestali eccetera eccetera.
Per giungere a una proposta legislativa completa e condivisa
anche con il territorio, il gruppo di lavoro ha operato da ottobre
2018 a settembre 2019, proponendosi sia in modalità plenaria sia
attraverso sottogruppi dedicati a specifiche tematiche.
A metà di questo percorso, è stata fatta la scelta di accogliere
le istanze del territorio organizzando dieci incontri serali dal 4
marzo al 4 aprile 2019 in altrettanti Comuni.
Questi dieci incontri sono stati strutturati in modo da
garantire la presenza al tavolo dei relatori in modo preciso e
specifico. Inoltre, preliminarmente agli incontri, il gruppo di
lavoro ha elaborato un documento traccia denominato "Verso una
nuova legge regionale per i domini collettivi", in cui vengono
affrontate dieci tematiche ritenute prioritarie, formando una
sommaria trattazione interpretativa che è stata oggetto di
confronto con la popolazione nel corso degli incontri.
Complessivamente, alle dieci serate hanno partecipato non meno
di 350 persone.
Il comitato spontaneo delle consorterie inoltre ha svolto,
autonomamente o in collaborazione con l'associazione ABC,
un'intensa attività sul territorio, organizzando in particolar modo
le
Rencontres des consorteries valdôtaines,
la cui edizione
2019 è stata particolarmente ricca di contenuti.
Come sopra ricordato, l'attività del gruppo di lavoro si è
conclusa formalmente a settembre del 2019, lasciando il passo a un
ristretto gruppo redazionale formato dall'Associazione ABC e dalle
strutture regionali coinvolti con la supervisione giuridica del
professor Roberto Louvin.
Con nota datata 29 novembre 2019, i rappresentanti che avevano
seguito l'iter avevano richiesto un incontro all'allora Assessore
regionale alle finanze e attività produttive e artigianato e
all'allora Assessore al turismo, sport, commercio, agricoltura e
beni culturali, poi tale incontro, ahimè, non ebbe luogo a causa
delle note vicende politiche e dell'emergenza pandemica.
Ecco quindi che nel dicembre 2020, probabilmente anche
successivamente alla seduta del Consiglio, il comitato spontaneo
delle consorterie si è formalmente costituito in un'associazione
"Réseau des consorteries valdôtaines" e ha richiesto, in seguito
appunto a questa fase, un nuovo incontro che si è svolto - come lei
giustamente ha citato - il 19 gennaio 2021 alla presenza del
sottoscritto e del collega Marzi.
All'esito di questo incontro è appunto emersa l'urgenza di
avviare un confronto politico sulla proposta di legge regionale
delle consorterie valdostane formulata dal gruppo di lavoro come
riportato nel comunicato stampa emesso in data 21 gennaio.
Si precisa infine che sin dalle prime riunioni del gruppo di
lavoro, al fine di generare un processo partecipativo e trasparente
e per ricevere il contributo di quanti più attori possibili,
l'Amministrazione regionale ha messo a disposizione, su un'apposita
sezione del sito istituzionale, tutto il materiale prodotto e
distribuito, compresa la prima bozza del progetto di legge,
risalente a novembre del 2019, similmente anche l'associazione ABC
ha reso da subito disponibile tutto il materiale utile alla più
ampia condivisione e discussione sull'importante tema dei domini
collettivi in Valle d'Aosta.
Infine, riguardo all'iter legislativo vero e proprio si auspica
che questo possa prendere avvio quanto prima, secondo le modalità
previste dal Consiglio regionale e tenuto conto della grave
emergenza sanitaria in atto e delle conseguenti priorità
organizzative.
Presidente -
Per la replica, la collega Foudraz.
Foudraz (LEGA VDA) -
Grazie, Assessore, per la
chiarissima spiegazione che ha dato all'Aula sulla differenza tra
consorzi di miglioramento fondiario irriguo e consorterie, però la
mia interpellanza era un po' una sorta di tranello, perché non era
lì che volevo arrivare.
Quello che io contesto è quello che appunto c'è scritto sul
comunicato stampa: l'iter per l'approvazione di una proposta di
legge, che deve comunque seguire determinati e specifici requisiti.
Come prevede il regolamento interno del Consiglio regionale
all'articolo 26, i progetti di legge vengono esaminati dalla
Commissione consiliare all'uopo predisposta - in questo caso stiamo
parlando della III Commissione - e l'Assessore - quindi lei -
dovrebbe conoscere l'iter che deve seguire un atto affinché possa
approdare in quest'aula consiliare per essere sottoposto all'esame
e alla conseguente votazione.
A oggi non mi risulta che la Commissione consiliare preposta
all'esame della proposta di legge di cui stiamo parlando sia stata
riunita per l'esame della bozza sulla nuova legge sulle
consorterie, bozza che - leggiamo dal comunicato - sembra già
essere definitiva.
Mi viene da pensare che lei, Assessore, abbia confuso il termine
proposta di legge con disegno di legge. C'è una differenza
sostanziale tra i due poiché il disegno di legge segue un altro
iter, ovvero viene approvato dalla Giunta regionale e in seguito
portato all'attenzione delle Commissioni competenti e infine
approda in Consiglio.
Probabilmente c'è un poco di confusione, dato che la Commissione
consiliare competente non è al corrente di questa nuova iniziativa
legislativa, con questo però non voglio dire che una nuova legge
sulle consorterie non sia utile, anzi è utilissima, anche in virtù
del fatto che occorre comunque recepire i nuovi principi introdotti
a livello nazionale con l'entrata in vigore della legge
168/2017.
Credo però fermamente che tutti noi Consiglieri dovremmo essere
messi nella posizione di conoscere quello che si sta facendo e
soprattutto non confondere una proposta di legge con un eventuale
disegno di legge, perché quando si ricoprono cariche di un certo
rilievo, occorrerebbe bene conoscere materie e iter.
Quindi, a conclusione del mio breve intervento, aspettiamo di
vedere arrivare al più presto in Commissione la proposta di legge
sulle consorterie, dato che dal comunicato stampa del 21 gennaio
scorso era stata dichiarata come una bozza definitiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK