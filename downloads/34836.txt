Consiglio Regionale della Valle d'Aosta - Oggetto del Consiglio n. 2515 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2515 del 11 luglio 2012 - Resoconto
OGGETTO N. 2515/XIII - Interpellanza: "Intendimenti circa
l'accesso ai finanziamenti europei per la realizzazione dei
progetti innovativi".
Interpellanza
Preso atto del dibattito sui temi dell'Europa nella seduta
internazionale del Consiglio regionale, di mercoledì 16 maggio, che
hanno tra l'altro evidenziato l'importanza dei finanziamenti
dell'UE per l'economia valdostana;
Rilevato che presso l'USL della Valle d'Aosta nel 2004 è
stato istituito l'Ufficio Progetti Innovativi e Pari opportunità,
collocato all'interno della Struttura Complessa Comunicazione, per
pensare, coordinare e monitorare tutti i progetti aziendali
caratterizzati da particolare originalità ideativa e di
realizzazione;
Constatato che per realizzare tali Progetti innovativi
l'Ufficio ha attivato una serie di progetti comunicativi e
formativi, in particolare quelli finanziati dal Fondo Sociale
Europeo;
Appurato che l'entità dei finanziamenti europei gestiti in
questi anni dall'Ufficio Progetti innovativi e Pari opportunità ha
superato gli 820.000 euro;
Appreso con rammarico che tale ufficio è stato chiuso
nell'aprile 2012 e che le stesse risorse umane formatesi negli anni
sono state di fatto trasferite ad altre attività;
il sottoscritto Consigliere regionale
Interpella
l'Assessore competente per sapere se intenda confermare
l'intenzione di non accedere ad ulteriori finanziamenti europei
tramite i progetti FSE sulle tematiche in oggetto.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
La ragione di questa interpellanza nasce dal fatto che, in
occasione del dibattito sui temi dell'Europa, nella seduta
internazionale del Consiglio regionale a maggio, avevamo avuto modo
di ribadire l'importanza che ha per noi il finanziamento che arriva
dall'Unione europea, proprio in un momento in cui le risorse della
Regione sono fortemente messe in discussione - abbiamo visto anche
oggetto stamani di dibattito in quest'aula la questione della
spending review
- e quindi dove andare a reperire le
risorse, fra l'altro risorse che sono motore di sviluppo per la
Valle d'Aosta. È bene ricordare che un'iniziativa molto
interessante era stata promossa dall'USL della Valle d'Aosta nel
2004 istituendo un Ufficio progetti innovativi e pari
opportunità.
L'interesse di questa iniziativa è che si istituzionalizzava
un'attività che già era in essere, perché, prima ancora di essere
operativo, l'Ufficio progetti innovativi e pari opportunità, che,
come risultava dal sito dell'USL, era collocato all'interno della
struttura complessa della comunicazione ed era stato costruito per
pensare, coordinare, monitorare tutti i progetti aziendali,
caratterizzati da particolare originalità ideativa e di
realizzazione...dicevo che si istituzionalizzava un'attività che
già era in essere da anni, perché, per esempio nel 2003, era stato
realizzato il progetto "Non uno di meno", che era uno studio di
fattibilità per la realizzazione di un nido aziendale, che poi
diventerà "Sperimentiamo il nido". Sia "Non uno di meno",
cofinanziato dal Fondo sociale europeo, 85.000.000 euro
rendicontati, sia "Sperimentiamo il nido", cofinanziato dal Fondo
sociale europeo, 274.000 euro rendicontati, furono fra le ragioni
dell'istituzionalizzazione di questo ufficio e l'elenco dei
progetti dell'Ufficio progetti innovativi e pari opportunità è
molto lungo, ma alcuni di questi progetti vale la pena ricordarli
in tale aula. "L'osservazione del dolore" è un progetto
cofinanziato dal Fondo sociale europeo, realizzato fra il 2004 e il
2005: 24.000.000 euro; "Effetto nascita": cofinanziato dal Fondo
sociale europeo, finanziamento FSE: 131.000 euro; "Carta etica Dar
valore ai valori": finanziamento FSE: 52.000 euro; "Un equilibrio
da inventare": 17.000 euro, un progetto questo premiato alle
vetrine "Eccellenze" dell'Associazione italiana formatori, poi
molti di questi progetti sono stati premiati e usati dall'USL come
vetrina dell'efficienza della Valle d'Aosta all'esterno: per
esempio, il progetto "Un equilibrio da sperimentare", 52.000 euro
di finanziamento FSE, è stato presentato come buona prassi il 12
maggio 2011 a Trento nell'ambito del Convegno "Il benessere
organizzativo in sanità fra efficienza e conciliazione",
organizzato dall'Azienda provinciale per i servizi sanitari della
Provincia di Trento, quindi questo ufficio serviva anche a far
vedere la qualità, l'efficienza della Valle d'Aosta in ambito
sanitario. Ancora il progetto "Bussola, orientamenti etici
sostenibili": finanziamento di 78.000 euro e via di questo passo,
per arrivare alla somma finale di tutti questi progetti, che è la
cifra che dicevamo, la quale sfiora quasi il milione di euro. Sono
quindi risorse molto importanti e di carattere interessante, perché
si guardava all'innovazione.
Con rammarico questo ufficio è stato chiuso ad aprile 2012,
cioè, mentre noi eravamo qui a predicare l'Unione europea, i fondi
sociali europei, l'importanza..."non bisogna perdere un euro",
eccetera, ecco che si chiude l'ufficio! La ragione della chiusura,
perché, come sempre, il Direttore generale ci regala delle chicche
straordinarie, fa delle sintesi emblematiche...dice:
"ma noi lo
dobbiamo chiudere, perché non siamo in grado di corrispondere ai
soldi che mette l'Europa, la quota parte, bisogna risparmiare"
.
Non è che andiamo a tagliare il suo stipendio: andiamo a tagliare
l'innovazione, ma il paradosso è che, dicendo queste frasi subito
riportate dagli organi di stampa per sottolineare come qui si vuol
fare serietà e risparmio, nessuno va a verificare qual è la
tipologia del risparmio e dell'investimento. Non erano soldi
cash
quelli che metteva l'Amministrazione: metteva ore di
lavoro, cioè non è che esercitava un costo aggiuntivo, metteva ore
di lavoro, che certamente sono risorse, ma non è che dovevamo
andare a cercare delle risorse aggiuntive. La classica risposta
sibillina del Direttore generale quindi non c'entra un'acca con
questa cosa qua: si è voluto colpire un ufficio che lavorava bene,
perché non rientra nella logica di razionalizzazione dell'azienda,
che naturalmente è una logica irrazionale ai comuni mortali! Si
spendono paccate di soldi e non si capisce bene dove vanno a finire
e si colpisce l'innovazione, la ricerca.
Abbiamo aspettato a presentare questa interpellanza, ma come ci
ha detto lei prima: "dateci da fare, sollecitateci quando ci sono
delle incongruenze!". Nell'interpellanza precedente mi ha detto:
"dormite un po', non è che segnalate le disfunzioni", ma noi
abbiamo aspettato, perché abbiamo pensato fino all'ultimo che
questa cosa era talmente assurda, che si sarebbe tornati indietro,
che non c'era una logica dietro tutto questo. Si è invece tornati
indietro, si sono prese persone formate per fare ricerca, le si è
messe in ambito contabile e si vuol far credere che, essendo queste
persone messe in ambito contabile, da lì devono continuare a
gestire dei progetti senza più l'organizzazione dell'ufficio,
mantenendo in piedi baracconi che non funzionano. Questa allora è
una cosa scandalosa, perché rientra nella logica che si colpisce
chi non è amico o serve fedele, gli si dà un calcio nel sedere
anche se lavora per il bene della Valle d'Aosta. Qui c'è spazio
solo per i fedelissimi che possono andare avanti, per gli altri,
bravi o non bravi, non ce n'è, questo è il messaggio che volete
mandare prima delle elezioni regionali e io dico che questa cosa
grida vendetta al cielo, è scandalosa, perché volete anche far
credere che questi servizi, tipo l'asilo-nido aziendale,
continueranno a funzionare, efficienti, tutto bene come prima, non
è così, è uno scandalo!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Uno degli obiettivi assegnati all'azienda per il 2012 riguarda
la riorganizzazione in un'ottica di contenimento della spesa
dell'area tecnico-amministrativa. Fra le varie azioni poste in
essere vi è stata l'eliminazione dell'Ufficio progetti innovativi
con l'assegnazione di nuove attività, in particolare di quelle
derivanti dalla cessione del patrimonio immobiliare destinato ad
usi sanitari e al personale amministrativo. Parallelamente al
momento attuale si è ritenuto di portare a termine i progetti che
sono stati citati prima, che sono stati ottenuti con il Fondo
sociale europeo, naturalmente continuare l'attività ormai
consolidata di asilo-nido aziendale e comunque sottolineare che
l'attenzione alle problematiche del reperimento di risorse
finanziarie resta una delle attività prioritarie dell'azienda a
prescindere dall'ufficio dedicato. Ricordo che ci sono dei
cofinanziamenti obbligatori qualora si siano attivati dei progetti
del Fondo sociale europeo e a maggior ragione in questa fase, dove
dobbiamo ancora capire l'entità dei tagli che dovremo fare sulla
sanità, se non ci sono modifiche alla
spending review
e,
alla luce di tutte le novità che ci arrivano da Roma, dobbiamo
attentamente valutare le risorse finanziarie dell'azienda.
Grazie.
Presidente
- La parola al Consigliere Donzel.
Donzel (PD)
- Grazie Presidente.
Che rammarico riscontrare la risposta burocratica tale e quale
quella del Direttore generale! Come dire? Questa iniziativa ha
anche l'avallo politico dell'Assessore, quindi siamo convinti di
marciare...invece di tagliare laddove ci sono sprechi, si tagliano
le cose che funzionano. Continuiamo così a lavorare nell'USL: a
mantenere le zone di privilegio e a colpire chi lavora con fiducia,
con volontà nell'azienda, a quelli che ci mettono la passione!
Questo è il clima che volete creare e pensate poi di fare qualità
della sanità con tale clima! Perché non è che tali cose non siano
risapute nell'ambiente dell'USL, lì si capisce bene che i
fedelissimi possono andare avanti a qualunque titolo, che lavorino
bene o male tanto lì ce n'è e si può mangiare! Per quelli invece
che lavorano con passione, ma non fanno l'inchino...allora non ce
n'è per nessuno!
È scandaloso che mi si ripeta dopo quello che abbiamo detto sul
valore dei fondi sociali europei per la Valle d'Aosta...ma in tutte
le attività ci sono i cofinanziamenti, non solo nell'USL, quindi
perché in tutti gli altri settori facciamo lo sforzo di acquisire
ulteriormente dei fondi sociali europei? Perché non abbiamo altre
risorse per fare innovazione! Proprio alla luce della
spending
review
dobbiamo difendere con le unghie e con i denti i fondi
sociali europei, è proprio in quella direzione che bisogna andare!
Invece no si sceglie di ragionare in una logica che è quella che ho
detto prima e che non possiamo assolutamente condividere ed
accettare. Ci rammarica che l'Assessorato avalli completamente
questa linea, che è in totale contrasto con quanto di positivo
veniva fatto in USL.
Presidente
- Prima di passare al punto n. 15, comunico
che sono pervenuti alla Presidenza, in merito al disegno di legge
n. 192, la relazione del Consigliere Prola, un emendamento
dell'Assessore Isabellon, tre emendamenti del Partito Democratico e
trenta emendamenti del gruppo ALPE; in merito al disegno di legge
n. 194, la relazione del Consigliere Agostino, due emendamenti
dell'Assessore Isabellon, tre emendamenti degli Assessori Zublena e
Marco Viérin, un emendamento del gruppo ALPE e un emendamento a
firma ALPE e PD; in merito al disegno di legge n. 196, la relazione
della Consigliera Impérial, un emendamento del Partito Democratico
e quindici emendamenti del gruppo ALPE; in merito al disegno di
legge n. 193, la relazione del Consigliere Crétaz, un emendamento
del Partito Democratico; è stata inoltre depositata da parte dei
gruppi ALPE e PD una risoluzione sulla situazione della Olivetti
I-Jet di Arnad.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK