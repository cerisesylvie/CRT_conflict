Consiglio Regionale della Valle d'Aosta - Oggetto del Consiglio n. 2588 del 22 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2588 del 22 marzo 2007 - Resoconto
OGGETTO N. 2588/XII - Criteri di conferimento di incarichi
fiduciari in seno all'ARPA. (Interpellanza)
Interpellanza
Ricordato che al primo Direttore Amministrativo dell'Arpa,
nel 2004, è stato conferito dal Direttore Generale dell'ARPA un
incarico di natura fiduciaria, attraverso un contratto di tipo
privato, così come previsto dalle norme ed applicando la disciplina
prevista per l'USL;
Rilevato che, a distanza di pochi mesi tale rapporto di tipo
fiduciario veniva trasformato in rapporto di lavoro dipendente a
tempo determinato e che tale provvedimento sostituiva il precedente
contratto di natura privata;
Appreso che recentemente il titolare del rapporto di lavoro
dipendente è stato assunto a tempo indeterminato nell'organico
dell'ARPA come Dirigente-Direttore Amministrativo, in seguito a
richiesta (ed ottenuta) mobilità dal Comparto unico regionale, e
ciò senza procedura ad evidenza pubblica;
Visto che non esistono attualmente norme regionali che
disciplinano la mobilità tra ARPA e Comparto Unico regionale e
viceversa;
Appreso che alcune persone, rispetto alle determinazioni e
agli atti sopraccitati; si sentono lese nel proprio interesse
legittimo;
Ritenuto opportuno che l'azione degli enti strumentali della
Regione debba essere improntata a trasparenza e correttezza
amministrativa;
la sottoscritta Consigliera regionale
Interpella
l'Assessore competente per sapere:
1) se è a conoscenza dei fatti di cui in premessa e quale è
la sua valutazione;
2) quali sono le norme giuridiche che legittimano gli atti di
cui sopra, ed in particolare il passaggio da contratto privato a
contratto pubblico e la successiva assunzione in ruolo;
3) se, a fronte di eventuali anomalie riscontrate, intenda
procedere e in che modo.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- È un problema tutto sommato di
rispetto di norme relativamente alla dirigenza, per quello pensavo
che ci fosse qualcun altro che mi rispondesse.
Qual è il problema che solleviamo? All'interno dell'ARPA
assistiamo a un evolversi del tipo di rapporto che il Direttore
amministrativo ha nel corso di questi anni. Al Direttore
amministrativo viene conferito un incarico di natura fiduciaria nel
momento stesso in cui c'è l'avvio dell'organizzazione, siamo nel
2004. Il Direttore amministrativo proviene dall'albo dei Segretari
comunali e qui già c'è un'anomalia che vorremmo capire. La legge
dice che i Segretari comunali sono assunti, hanno un incarico
fiduciario da parte del Sindaco; se questo incarico fiduciario
viene meno, il Segretario comunale viene inscritto in un albo da
cui può essere assunto per altri tipi di incarichi; qui, invece,
c'è l'incarico fiduciario che passa direttamente dall'incarico di
Segretario comunale all'incarico fiduciario all'ARPA senza passare
attraverso l'albo dei Segretari. Questa è già una prima anomalia e
non si capisce bene perché.
Seconda anomalia: c'è, dopo pochi mesi, un nuovo tipo di
contratto, questa volta non più un contratto fiduciario, ma un
contratto a tempo determinato... cosa significa? Significa che è
stata riconosciuta una mobilità dallo "status" di Segretario
comunale allo "status" di dirigente all'interno di un'azienda che,
è vero, è un organismo con una sua autonomia
giuridico-amministrativa, ma non appartiene al comparto unico.
Allora, in base a quale normativa questo è stato possibile? Se è
vero che la mobilità avviene solo all'interno del comparto unico,
come è potuto avvenire che qui la mobilità sia stata effettuata e
autorizzata dall'albo e dallo "status" di Segretari comunali allo
"status" di Dirigente dell'ARPA che ha un contratto tipico dell'USL
e già questo non è chiaro.
Arriva poi una terza anomalia, è questo che ci preoccupa
soprattutto: l'incarico a tempo determinato è trasformato in
incarico a tempo indeterminato, per cui un posto che era
nell'organico dell'ARPA come posto di Direttore amministrativo,
posto che prima è stato ricoperto con un incarico fiduciario e poi
a tempo determinato, diventa a tempo indeterminato, ma questo è un
dirigente. Da quando è possibile ricoprire come dirigente un
incarico a tempo determinato o a tempo indeterminato, senza che
siano fatte le dovute procedure previste per legge, cioè una
selezione, un concorso e... via dicendo? Non solo, ma da quando i
dirigenti hanno un contratto a tempo indeterminato? Qui si verifica
una cosa assurda e vorrei capire quanti esempi di questo genere ci
sono stati o potrebbero esserci in Regione. Se questo percorso è un
percorso possibile in base alla normativa, allora noi potremmo
verificare fra poco tempo e vedere che un Assessore assume con un
incarico fiduciario una persona, poi trasforma questo incarico
fiduciario in un incarico di ruolo a tempo determinato e poi a
tempo indeterminato: questo vuol dire che quando il Presidente
della Regione o i vari Assessori avranno concluso la loro attività
politica "pro tempore", il nuovo responsabile dell'Assessorato o
della Presidenza si troverà con quel tipo di dirigente in
quell'incarico e non potrà più ricorrere a quello che è oggi uno
dei principi fondamentali della dirigenza, che è quello di un
rapporto fiduciario da parte del politico rispetto al dirigente.
Può essere un principio discutibile, in questo momento non mi
interessa, perché ora voglio sottolineare che o sono veri e sono
attuali ancora alcuni principi in base ai quali è retta la
dirigenza, e allora questo tipo di incarico non sta né in cielo, né
in terra, oppure se questo è possibile perché è secondo la legge,
allora è possibile, sempre anche per i Segretari particolari,
fiduciari che vengono poi trasformati in dirigenti a tempo
determinato e a tempo indeterminato: questa è la situazione che
abbiamo percepito. Può darsi che la nostra percezione sia errata,
non dico che abbiamo la verità. Infatti chiediamo espressamente e
su questo vorremmo avere una risposta chiara, se si è a conoscenza
di questi fatti e poi quali sono le norme giuridiche che
legittimano gli atti che abbiamo indicato, perché credo che ogni
atto che viene fatto nell'Amministrazione debba seguire alcune
regole precise.
Ripeto: questa è una situazione molto complicata, perché non c'è
una normativa chiara, ma per questo motivo vorremmo sapere in base
a quale normativa questi vari passaggi sono stati effettuati e se,
fatta questa ricognizione che sono sicura è stata fatta, perché
credo che ci sia l'interesse a far sì che ci sia una legittimità
negli atti che avvengono anche negli enti strumentali della
Regione, se questa verifica è stata fatta, se qualcosa rispetto a
questa verifica non funziona, chiedo come si intende operare per
ovviare a inconvenienti che si fossero riscontrati.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio ricordare in merito a questa
interpellanza che, ai sensi dell'articolo 3 della legge regionale
n. 41/1995 "Istituzione dell'Agenzia regionale per la protezione
dell'ambiente e creazione, nell'ambito dell'Unità sanitaria locale
della Valle d'Aosta, del Dipartimento di prevenzione e dell'Unità
operativa di microbiologia", si stabilisce che
"l'ARPA è ente
strumentale della Regione [...]; essa è dotata di personalità
giuridica pubblica, di autonomia tecnica, gestionale,
amministrativa e contabile [...]".
Ancora, ai sensi della legge
regionale n. 37/1997 concernente "Disciplina della vigilanza e del
controllo sugli atti dell'Agenzia regionale per la protezione
dell'ambiente", che disciplina la vigilanza ed il controllo sugli
atti dell'ARPA da parte della Regione, ed in particolare ai sensi
dell'articolo 3, comma 1, gli atti soggetti ad approvazione
preventiva della Giunta regionale sono esclusivamente i seguenti:
bilancio di previsione; assestamenti e variazioni di bilancio;
conto consuntivo; modifiche della pianta organica. La verifica,
preventiva o successiva, da parte della Regione delle modalità con
cui è avvenuta l'assunzione a tempo indeterminato del Direttore
amministrativo dell'ARPA si tradurrebbe in un'ingerenza
nell'autonomia gestionale dell'ente medesimo: questo deve essere
chiaro, altrimenti la prossima volta si viene a contestare il
perché non è stato assunto qualcun altro e cose del genere. Non è
la prima volta che siamo tacciati di "ingerenze" nell'ambito della
gestione di enti strumentali.
Per non evadere le domande, ricordo che, a seguito del rinnovo
dell'incarico al Direttore generale dell'ARPA, con decorrenza dal
1° febbraio 2007, è stata disposta la deliberazione di Giunta
regionale n. 3730 in data 1° dicembre 2006 con cui al medesimo è
stato assegnato, tra l'altro, l'obiettivo di
"revisionare
l'organico dell'Agenzia per meglio rispondere alle esigenze attuali
dell'ente, anche con l'obiettivo di minimizzare il costo del
personale".
In accordo con il Presidente della Giunta abbiamo
sollecitato sia l'Ufficio del personale, sia l'ARPA ad esplorare un
percorso che porti all'inserimento definitivo dell'ARPA nell'ambito
del comparto unico, perché è inutile continuare ad avere
un'infinità di enti strumentali con meccanismi che poi vengono a
complicarsi nel momento in cui ci sono ipotesi di passaggio di cose
come queste.
Nelle premesse all'interpellanza lei dice:
"Appreso che
alcune persone, rispetto alle determinazioni e agli atti
sopraccitati; si sentono lese nel proprio interesse
legittimo"
..., ora a me questo non risulta, perché a me nessuno
è venuto a dire niente, saranno venuti da lei, ma io non so nulla,
in quanto non è mai venuto alcun dipendente dell'ARPA, ma voglio
ricordare che se qualche dipendente si sente leso nei propri
diritti da parte della pubblica amministrazione, normalmente fa un
ricorso al TAR, perché quella è la sede per esprimere giudizi in
merito alla liceità o meno di un atto amministrativo, e non il
piagnisteo nei confronti di uno o dell'altro, senza avere informati
gli organi di riferimento o che dovrebbero essere tali, senza avere
neanche l'avvertenza di informare l'Amministrazione regionale
nell'ambito dell'Assessorato di riferimento, che ci potrebbero
essere atti non conformi al diritto amministrativo. È chiaro che
l'atto del Direttore generale dell'ARPA di assunzione a tempo
determinato o indeterminato del direttore amministrativo non
rappresenta una modifica della pianta organica in essere; abbiamo
solo preso atto, rimanendo le modalità attuative del passaggio di
esclusiva competenza gestionale e responsabilità dell'ente
medesimo.
Voglio aggiungere che, per esigenze di chiarezza, abbiamo
invitato, anche nell'ottica degli sviluppi successivi che ci
potranno essere per quanto attiene al passaggio definitivo - perché
non è chiaro che l'ARPA sia fuori dal comparto unico; è una cosa
dubbia, ci troviamo di fronte a una materia che si presta ad
interpretazioni di tipo "partigiano", insomma "ognuno tira l'acqua
al proprio mulino" -, dicevo: abbiamo sollecitato e sono in corso
degli approfondimenti. In data 2 aprile ci sarà un incontro presso
l'Ufficio del personale da parte dei vari responsabili sia
dell'ARPA, sia dell'Ufficio del personale, per verificare - anche a
tutela dell'azione del direttore generale e anche in una logica di
autotutela sua - la liceità di questi atti. Se questo atto non
dovesse risultare conforme alla legge, sarà sua premura vedere di
revocarlo, perché è chiaro che attraverso un percorso che non è
quello dell'interpellanza o della sollecitazione dell'Assessorato,
lui potrebbe essere censurato, sia da un punto di vista
dell'attività amministrativa, sia delle conseguenze di ordine
amministrativo e finanziario delle spese che questo potrebbe avere
determinato.
Si dà atto che, dalle ore 11,02, presiede il Vicepresidente
Lanièce.
Presidente
- La parola alla Consigliera Squarzino
Secondina.
Squarzino (Arc-VA)
- Che l'ARPA sia un ente strumentale
tutti lo sappiamo; che ci siano alcuni atti soggetti ad
approvazione preventiva da parte della Giunta regionale, è vero,
quelli che l'Assessore ha ricordato, in base al regolamento:
bilancio di previsione, assestamento di variazione di bilancio,
conto consuntivo, modifica alla pianta organica, sono atti soggetti
all'approvazione preventiva, e questa è un'altra cosa. C'è però
anche un articolo che riguarda la vigilanza, la legge regionale n.
37/1997, in cui si dice che ai fini dell'esercizio della vigilanza
il Presidente della Giunta può disporre ispezioni e verifiche
presso gli uffici e i servizi dell'ARPA. Per quello chiedevo chi è
che mi rispondeva, perché essendo questo un argomento riguardante
la gestione del personale e non delle attività scientifiche
dell'ARPA, pensavo che fosse il settore dell'Amministrazione che si
occupa di personale e che è rappresentato, qui, dal Presidente.
Allora vede che la legge stessa prevede una possibilità di
vigilanza, di ispezione e verifiche presso gli uffici e i servizi
dell'ARPA. È chiaro che non può essere preventiva, perché quando
qualcosa viene sottolineato allora si fanno l'ispezione e la
verifica.
L'Assessore dice: "se qualcosa non andava bene, doveva esserci
ricorso al TAR": questo è un "leitmotiv", e io mi rifiuto che
soltanto quando c'è un ricorso al TAR, la Regione osserva se l'atto
è legittimo oppure no! Secondo me le verifiche interne,
l'attenzione al rispetto delle norme dovrebbe essere tale da non
consentire il ricorso al TAR! Capisco che ogni tanto qualcuno si
senta leso e ricorra al TAR anche se ha torto, ma credo che la
maggior parte delle persone dovrebbero poter trovare nell'azione
dell'Amministrazione una chiarezza nell'azione tale da non
costringere di ricorrere al TAR, e non parlo di "piagnisteo", non
mi piace questa espressione, cioè quelle che sono le osservazioni
critiche sono piagnistei quando non si condividono. Lei deve sapere
che non si tratta di piagnistei, ma è proprio il documento che
determina la dotazione organica dell'ARPA e che ho potuto avere
grazie al "116", si dice che nel momento in cui si inserisce nella
pianta organica dell'ARPA la figura del Coordinatore tecnico e del
Coordinatore amministrativo, si prevede che tali funzioni possano
essere svolte anche da personale interno, qualora ne sussistano le
professionalità. Allora perché questo possa avvenire, bisogna che
ci sia un atto pubblico formale in cui si verifica, ma formalmente,
se all'interno ci sono queste professionalità. Solo dopo che è
stata fatta una ricognizione formale, in modo tale che il personale
interno che ritenga di avere la professionalità possa esprimere una
volontà di candidarsi, solo allora si possono valutare le varie
professionalità e qui ci può essere la scelta magari discrezionale
da parte di chi deve scegliere in modo fiduciario, ma prima ci deve
essere questa parte. Allora credo che non si tratti di piagnistei,
ma si tratti di giuste richieste di persone che hanno letto...
(interruzione dell'Assessore Cerise, fuori microfono)
... perché non è stato possibile! Qui non si è ottemperato a
quanto dice l'atto, determinazione della dotazione organica
dell'ARPA, che è l'atto ufficiale con cui si determina l'ARPA e si
dice chiaramente che...
(nuova interruzione dell'Assessore Cerise, fuori
microfono)
... no, attenzione, prevedendo che tali funzioni possano essere
svolte anche dal personale interno, non dice interno
all'Amministrazione, ma
"interno all'ARPA, qualora ne sussistano
le professionalità"!
Lei mi deve dire dove, in un ente che ha funzioni pubbliche, non
si seguono procedure che prevedono la pubblicizzazione della
volontà di assumere qualcuno, altrimenti come può avvenire una
selezione! Non parlo di fiduciario, parlo di gente che diventa
prima assunta a tempo determinato e poi a tempo indeterminato. In
nome di che cosa? Questo è il problema! Può darsi che la normativa
non sia chiara, tant'è vero che non è neanche chiaro se questa
persona è ancora nell'albo dei Segretari comunali ed è già stato
assunto a tempo indeterminato nella pianta organica dell'ARPA. Come
sta in piedi questa cosa? Veramente c'è qualcosa che non funziona!
L'Assessore ha detto che si farà chiarezza, io speravo che venisse
qui già portando gli elementi di chiarezza, comunque aspetteremo
che gli uffici facciano chiarezza. Però o gli uffici possono fare
chiarezza e quindi viene esercitata la funzione di vigilanza,
ispezione e verifiche di cui parla l'articolo 2 della disciplina
della vigilanza sugli atti dell'ARPA, oppure questo non rientra
negli atti di vigilanza, e lei avrebbe dovuto dire: "su questo non
tocca a noi fare chiarezza"!
Ripeto: va esercitata da parte della Regione questa azione di
vigilanza e noi aspetteremo gli esiti di questa azione; anzi,
pregherei l'Assessore di far avere all'interpellante l'esito di
questa azione di vigilanza.
Presidente
- La parola al Presidente della Regione,
Caveri.
Caveri (UV)
- Solo per una precisazione sul punto. Noi ce
ne stiamo occupando anche sotto il profilo del compito che il
Presidente della Regione ha per le direttive da dare all'ARRS.
Riteniamo che la situazione attuale del personale dell'ARPA sia e
resti ambigua, cioè è in parte comparto unico, ma in realtà non lo
è perché ha un contratto della sanità. Le posso assicurare, essendo
in realtà questa vicenda specifica inserita globalmente nel tema di
mettere a posto una situazione, che entro poche settimane faremo
una direttiva chiarificatrice.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK