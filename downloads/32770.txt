Consiglio Regionale della Valle d'Aosta - Oggetto del Consiglio n. 1339 del 29 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1339 del 29 luglio 2010 - Resoconto
OGGETTO N. 1339/XIII - Disegno di legge: "Disposizioni in
materia di Commissioni locali valanghe".
Articolo 1
(Oggetto e finalità)
1. La presente legge istituisce le Commissioni locali
valanghe (CLV) e ne disciplina le competenze e le funzioni, in
armonia con quanto stabilito dalla legge regionale 18 gennaio 2001,
n. 5 (Organizzazione delle attività regionali di protezione
civile), e nel rispetto del principio di sussidiarietà di cui alla
legge regionale 7 dicembre 1998, n. 54 (Sistema delle autonomie in
Valle d'Aosta).
2. La gestione delle CLV è attribuita ai Comuni,
singolarmente o in forma associata, ai sensi della parte IV, titolo
I, della l.r. 54/1998.
3. Ai fini di cui al comma 1, la Regione concede
finanziamenti agli enti locali mediante risorse derivanti da
trasferimenti con vincolo settoriale di destinazione di cui al
titolo V della legge regionale 20 novembre 1995, n. 48 (Interventi
regionali in materia di finanza locale).
Articolo 2
(Compiti e funzioni)
1. Le CLV sono organi consultivi di supporto ai Comuni e alla
Regione per le attività di previsione e valutazione delle
condizioni nivometeorologiche e dello stato di stabilità delle
masse nevose, di vigilanza, di allerta e di intervento nelle
situazioni di rischio e di gestione dell'emergenza, al fine di
assicurare a livello locale il controllo delle situazioni di
pericolo sul territorio di competenza.
2. Nell'ambito delle attività di supporto di cui al comma 1,
le CLV, in particolare:
a) predispongono il Piano delle attività in materia
valanghiva (PAV), nel quale sono individuate le misure di
valutazione del pericolo e del rischio valanghivo sul territorio di
competenza;
b) acquisiscono dati e informazioni relativi al pericolo
valanghivo sul territorio di competenza e alla probabile evoluzione
del medesimo;
c) esprimono un parere tecnico in merito al pericolo
valanghivo sul territorio di competenza e alla probabile evoluzione
del medesimo;
d) supportano l'attività del Sindaco ai fini dell'adozione di
eventuali provvedimenti di competenza e di iniziative da assumere
in relazione allo stato di criticità in atto;
e) trasmettono alle strutture regionali individuate con la
deliberazione di cui al comma 3, i dati raccolti e i pareri
espressi;
f) collaborano nella gestione delle emergenze con il Centro
operativo comunale e misto e con il Centro di coordinamento dei
soccorsi di cui all'articolo 5 della l.r. 5/2001.
3. La Giunta regionale, con propria deliberazione, da
adottarsi entro sessanta giorni dalla data di entrata in vigore
della presente legge, d'intesa con il Consiglio permanente degli
enti locali:
a) definisce le modalità di funzionamento delle CLV e le
modalità di svolgimento delle attività di cui al comma 2, sulla
base di criteri e metodologie omogenee;
b) stabilisce gli importi minimi dei compensi da attribuire
ai componenti delle CLV che ne hanno diritto.
4. Le CLV possono, altresì, svolgere attività di supporto a
enti pubblici e privati, agenzie o altri soggetti, quali, in
particolare, l'ANAS S.p.A., le Ferrovie dello Stato S.p.A., i
soggetti titolari della concessione per la costruzione e
l'esercizio di linee funiviarie e i comprensori sciistici, secondo
le modalità definite da apposita convenzione da stipularsi tra il
Comune territorialmente competente, ovvero il Comune capofila nel
caso in cui le CLV siano costituite in forma associata tra più
Comuni, e il soggetto interessato.
Articolo 3
(Ambito territoriale di operatività delle CLV)
1. Nell'ambito dei territori comunali ad alto rischio
valanghivo, sono istituite le seguenti CLV:
a) Courmayeur;
b) Pré-Saint-Didier e La Thuile;
c) Morgex e La Salle;
d) Valgrisenche e Arvier;
e) Rhêmes-Notre-Dame e Rhêmes-Saint-Georges;
f) Valsavarenche e Introd;
g) Cogne e Aymavilles;
h) Saint-Rhémy-en-Bosses, Saint-Oyen, Etroubles, Gignod e
Allein;
i) Doues, Ollomont e Valpelline;
j) Oyace e Bionaz;
k) Valtournenche;
l) Chamois, La Magdeleine, Antey-Saint-André e
Torgnon;
m) Ayas e Brusson;
n) Gressoney-La-Trinité e Gressoney-Saint-Jean/Gaby;
o) Issime, Fontainemore, Lillianes e Perloz;
p) Champorcher, Pontboset e Champdepraz;
q) Nus e Brissogne.
2. I Comuni non ricadenti nelle CLV di cui al comma 1 possono
aggregarsi a quella più affine territorialmente.
3. La Giunta regionale, con propria deliberazione, anche su
proposta dei Comuni interessati, può modificare l'elenco di cui al
comma 1, fatto salvo il numero massimo delle CLV.
Articolo 4
(Composizione delle CLV)
1. Le CLV sono composte:
a) da una o più guide alpine;
b) dai direttori delle piste da sci, in possesso dei
requisiti di cui all'articolo 3 della legge regionale 15 gennaio
1997, n. 2 (Disciplina del servizio di soccorso sulle piste di sci
della Regione), nel caso in cui sul territorio di competenza della
Commissione sia presente un comprensorio sciistico o piste di sci
di fondo;
c) dal Comandante della stazione forestale competente per
territorio.
2. Per ciascun componente, possono essere nominati uno o più
sostituti, in possesso del titolo di cui al comma 5, al fine di
garantire il regolare funzionamento delle CLV.
3. Al fine di acquisire ulteriori informazioni sullo stato
locale del pericolo valanghivo, alle sedute delle CLV possono
partecipare soggetti con comprovata esperienza in materia di neve e
valanghe, conoscitori del territorio.
4. Il Sindaco, o un suo delegato, può partecipare, senza
diritto di voto, alle sedute della Commissione locale
valanghe.
5. I componenti delle CLV devono essere in possesso del
titolo di osservatore nivologico rilasciato dall'Associazione
interregionale neve e valanghe (AINEVA) o di altro titolo
equiparabile.
6. I Comuni trasmettono alle strutture regionali competenti
in materia di neve e valanghe e di protezione civile i nominativi
dei componenti delle rispettive CLV.
Articolo 5
(Nomina e funzionamento delle CLV)
1. I Comuni interessati, entro sessanta giorni dalla prima
seduta consiliare, nominano le CLV. Nel caso di mancato rispetto
del predetto termine, provvede la Giunta regionale, previa diffida,
con propria deliberazione.
2. Le CLV rimangono in carica per la durata del consiglio
comunale e comunque fino alla nomina di quelle successive. Nel caso
in cui le CLV siano costituite in forma associata da più Comuni, la
loro durata coincide con quella del Comune indicato come
capofila.
3. Le CLV nominano, fra i propri componenti, il presidente e
il vice presidente.
4. Per la validità delle sedute delle CLV è necessaria la
presenza della maggioranza dei componenti. Le CLV deliberano a
maggioranza dei presenti e, in caso di parità di voti, prevale il
voto del presidente.
5. Nello svolgimento delle loro funzioni, i componenti delle
CLV e i loro sostituti possono accedere alle proprietà private e
pubbliche.
6. Le modalità organizzative delle CLV, nonché le ulteriori
modalità di nomina e di revoca dei componenti, sono stabilite dal
Comune o dai Comuni associati, nell'ambito della propria autonomia
organizzativa.
Articolo 6
(Corsi di formazione e di aggiornamento)
1. La Regione, in accordo con i Comuni interessati, organizza
specifici corsi di formazione e di aggiornamento destinati ai
componenti delle CLV, finalizzati a favorire la più aggiornata
conoscenza delle tematiche e delle tecniche di previsione e
monitoraggio legate al rischio valanghivo.
2. I corsi di cui al comma 1 sono finanziati mediante risorse
derivanti da trasferimenti con vincolo settoriale di destinazione
di cui al titolo V della l.r. 48/1995.
Articolo 7
(Contributi agli enti locali)
1. La Giunta regionale, previa intesa con il Consiglio
permanente degli enti locali, stabilisce con propria deliberazione
i criteri e le modalità di concessione dei finanziamenti di cui
all'articolo 1, comma 3.
Articolo 8
(Disposizioni transitorie)
1. In sede di prima applicazione:
a) le CLV sono nominate entro novanta giorni dall'entrata in
vigore della presente legge;
b) in deroga a quanto previsto all'articolo 4, comma 5,
almeno un componente di ciascuna Commissione deve essere in
possesso del titolo di osservatore nivologico rilasciato
dall'AINEVA. Nel caso in cui nessun componente nominato nella
Commissione sia in possesso del predetto titolo, la composizione
deve essere integrata con un soggetto in possesso del
medesimo.
2. Nelle more della nomina delle CLV, rimangono in carica le
commissioni già costituite ed operanti in ambito comunale alla data
di entrata in vigore della presente legge che svolgono competenze
analoghe a quelle attribuite alle CLV dalla presente legge.
3. Per l'anno 2010 gli interventi di cui all'articolo 1,
comma 3, e all'articolo 6 trovano finanziamento nell'ambito dei
fondi globali regionali.
Articolo 9
(Abrogazioni)
1. Sono abrogati:
a) l'articolo 10 della legge regionale 17 marzo 1992, n.
9;
b) l'articolo 4 della legge regionale 23 dicembre 1999, n.
39.
Articolo 10
(Disposizioni finanziarie)
1. L'onere complessivo derivante dall'applicazione degli
articoli 1 e 6 della presente legge è determinato in euro 300.000
per l'anno 2010 e annui euro 200.000 a decorrere dall'anno
2011.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012:
a) per l'anno 2010 nell'unità previsionale di base 1.3.4.04
(Trasferimenti statali e altri interventi di finanza
locale);
b) a decorrere dall'anno 2011 nell'unità previsionale di base
1.3.4.02 (Trasferimenti con vincolo settoriale di
destinazione).
3. Al finanziamento dell'onere di cui al comma 1 si
provvede:
a) per l'anno 2010 mediante l'utilizzo per euro 300.000 degli
stanziamenti iscritti nello stesso bilancio nell'unità previsionale
di base 1.16.2.10 (Fondo globale di parte corrente) a valere
sull'apposito accantonamento previsto al punto G 1 (Istituzione
commissioni valanghe) dell'allegato n. 2/A al bilancio
stesso;
b) per gli anni 2011 e 2012 mediante i trasferimenti
finanziari con vincolo settoriale di destinazione nell'ambito degli
interventi regionali in materia di finanza locale determinati a
decorrere dall'anno 2011, ai sensi dell'articolo 25 della legge
regionale 20 novembre 1995, n. 48 (Interventi regionali in materia
di finanza locale).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 11
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- Avant de donner la parole au rapporteur, je
dois vous informer qu'a été présenté un sub-amendement de la part
de l'Assesseur Marco Viérin et par les collègues Louvin, André
Lanièce, Salzone et Caveri.
La parole au rapporteur, le Vice-président André Lanièce.
Lanièce A. (SA-UdC-VdA)
- Intervengo anche a nome del
co-relatore, collega Salzone.
Nella gestione dei rischi idrogeologici assumono una rilevanza
fondamentale le attività di definizione e di valutazione dei
livelli di pericolo associati ai diversi eventi, quali frane,
inondazioni e valanghe. Tali valutazioni sono finalizzate a
prevenire o il realizzarsi dell'evento o a limitarne i danni a beni
e persone, così come stabilito dalla normativa nazionale e
regionale in materia di gestione dei rischi idrogeologici.
Nell'ambito del pericolo valanghe, la Regione ha sempre investito
sia in opere strutturali, quali quelle di protezione dei centri
abitati e delle infrastrutture, sia nelle azioni di previsione e di
prevenzione, cosiddette "non strutturali", quali il bollettino
valanghe, il catasto dei fenomeni valanghivi e la limitazione
dell'attività edilizia nelle aree a maggiore rischio.
Per le caratteristiche dei fenomeni non è però possibile che si
raggiunga il rischio zero, anche se il progresso scientifico
fornisce strumenti sempre più aggiornati in grado di meglio
valutare ed affrontare le situazioni di rischio stesso. Il fenomeno
valanghivo è fortemente influenzato dalle condizioni locali di
vento, esposizione del versante e soleggiamento, che influiscono
sull'accumulo nevoso e quindi sulla sua stabilità. Il pericolo
valanghivo nel suo insorgere e svilupparsi richiede quindi
un'elevata capacità di verifica e di analisi a livello puntuale,
attraverso metodiche di indagine specifiche, poco automatizzabili.
Queste esigenze erano state chiaramente evidenziate fin dalla legge
regionale n. 9 del 17 marzo 1992 (Nome in materia di esercizio ad
uso pubblico di piste di sci), che aveva stabilito che il comune
territorialmente competente istituisse una commissione con il
compito di esprimere, su richiesta del direttore delle piste, e
comunque ove ritenuto opportuno, pareri tecnici sulla sicurezza
delle piste ai fini della loro apertura al pubblico, in relazione
al pericolo di distacco di valanghe. Nel corso degli anni queste
commissioni hanno svolto sempre più una funzione preparatoria e
consultiva di protezione civile a vantaggio del Sindaco, chiamato
ad emettere, quando necessario, i provvedimenti di tutela urgente
dell'incolumità pubblica in relazione alla stabilità del manto
nevoso.
L'esperienza degli ultimi anni, quale l'emergenza valanghe del
dicembre 2008, ha ulteriormente dimostrato come sia importante
poter contare a livello locale su tecnici in grado di valutare le
condizioni nivometeorologiche e lo stato di stabilità delle masse
nevose, al fine di assicurare la gestione delle situazioni di
pericolo sul territorio di competenza. Questi tecnici devono essere
preparati a gestire tutte le fasi di analisi e di valutazione per
poter fornire un supporto qualificato e tempestivo al Sindaco.
Con il disegno di legge n. 107 sono disciplinate la
composizione, le funzioni e le modalità di funzionamento delle
Commissioni locali valanghe, che si ritiene essere lo strumento più
efficace per affrontare la problematica, come dimostrato nel corso
di questi anni di applicazione della legge regionale n. 9 del
1992.
Il disegno di legge stabilisce, in particolare, che le
Commissioni locali valanghe sono organi consultivi di supporto ai
Comuni e alla Regione per le attività di previsione e valutazione
delle condizioni nivometeorologiche e dello stato di stabilità
delle masse nevose, di vigilanza, di allerta e di intervento nelle
situazioni di rischio e di gestione dell'emergenza, al fine di
assicurare, a livello locale, il controllo delle situazioni di
pericolo sul territorio di competenza. Tali attività consistono, in
particolare, nell'acquisizione di dati e informazioni relativi al
pericolo valanghivo sul territorio di competenza e alla probabile
evoluzione del medesimo, nell'espressione, su richiesta, di pareri
tecnici in merito al pericolo valanghivo sul territorio di
competenza e alla probabile evoluzione del medesimo, a supporto
dell'attività del Sindaco, e nella collaborazione per la gestione
delle emergenze con il Centro operativo comunale e misto e con il
Centro di coordinamento dei soccorsi di cui all'articolo 5 della
legge regionale n. 5 del 2001.
Il primo destinatario delle attività conoscitive della
Commissione locale valanghe è il Sindaco, che per il suo ruolo
incarna le tre principali funzioni della moderna organizzazione
della Protezione civile: conoscenza del territorio (previsione),
attività quotidiane a favore del territorio e della popolazione
(prevenzione), vicinanza ai luoghi colpiti in caso di necessità
(soccorso). Il Sindaco rappresenta, quindi, il terminale di una
serie di informazioni e di conoscenze che devono essere utilizzate
per assumere le decisioni e per adottare i provvedimenti più
adeguati per affrontare l'emergenza. Al fine di poter svolgere
questi compiti, i componenti delle Commissioni dovranno possedere
specifiche competenze tecniche, che saranno costantemente
aggiornate mediante appositi corsi di formazione e aggiornamento.
In questo modo al Sindaco viene fornito un valido supporto
tecnico-scientifico nella valutazione delle diverse sollecitazioni
provenienti dal territorio e nell'assunzione dei provvedimenti di
competenza. Si prevede, inoltre, che l'attività di supporto possa
essere svolta anche per altri enti pubblici e privati, agenzie o
altri soggetti, quali, in particolare, 1'ANAS S.p.A. e le Ferrovie
dello Stato S.p.A..
La legge prevede che siano istituite le Commissioni locali
valanghe nei comuni e raggruppamenti di comuni a maggior rischio
valanghivo, composte da almeno tre figure professionali,
rappresentative delle competenze e delle attività montane, ossia le
guide alpine, i direttori delle piste di sci presenti nel
comprensorio e il Comandante della stazione forestale competente
per territorio. I componenti delle Commissioni devono essere in
possesso del titolo di osservatore nivologico rilasciato
dall'Associazione interregionale neve e valanghe (AINEVA). Per
favorire l'organizzazione e il funzionamento delle Commissioni è
previsto che siano erogati contributi finanziari ai Comuni
interessati, che devono costituire le Commissioni, attingendoli
dalle risorse della finanza locale. Le Commissioni rimangono in
carica per la durata del consiglio comunale e in sede di prima
applicazione le Commissioni verranno nominate entro novanta giorni
dall'entrata in vigore della presente legge.
Con questo disegno di legge si prosegue, quindi, nell'azione
regionale di miglioramento delle condizioni di sicurezza per i
diversi rischi di natura idrogeologica che possono interessare
territorio valdostano, attraverso sia la maggiore qualificazione
degli operatori, sia l'applicazione coerente del principio di
sussidiarietà. Questo modello organizzativo vede come principali
protagonisti i Sindaci che possono contare su un ausilio
specialistico per gestire il pericolo valanghe in modo più efficace
e tempestivo e con maggiore rilevanza alle effettive condizioni di
pericolo presenti localmente, a difesa del proprio territorio e
dell'incolumità pubblica.
Président
- J'ouvre la discussion générale.
La parole au Conseiller Zucchi.
Zucchi (PdL)
- Questo disegno di legge è apparso sugli
schermi dei computer dei consiglieri in data 1° luglio,
l'assegnazione quindi del provvedimento è avvenuta nel corso di
questo mese; dal punto di vista cartaceo, è arrivato al Presidente
della I Commissione, il sottoscritto, e al Presidente della III
Commissione - che insieme hanno esaminato questo provvedimento -
nella giornata di lunedì. Immediatamente abbiamo provveduto a
convocare le commissioni (addirittura due) nei termini che credo
con maggiore solerzia non si possa definire. Nella prima riunione
delle commissioni congiunte abbiamo avuto il piacere di audire
l'Assessore Viérin accompagnato dal Dirigente Rocco, in
quell'occasione abbiamo avuto modo di analizzare e, non se n'abbia
l'Assessore, abbiamo avuto tutti quanti la sensazione... se non
altro io l'ho avuta... che il testo arrivato in quella sede fosse
da considerarsi un poco raffazzonato, da rivedere nella forma e
nella sostanza, tant'è che sono state numerose le osservazioni
pervenute da diversi commissari, compresi quelli di maggioranza,
che hanno fatto sì che molti punti che erano stati evidenziati in
quella prima sede fossero stati oggetto... anche per sua stessa
ammissione e del dirigente che lo accompagnava; lacune su cui
tornerò nella fase successiva del mio intervento, quando mi
appresterò a sottolineare i contenuti del disegno di legge.
Rimanendo sul discorso formale, la seconda riunione della
commissione, sempre in forma congiunta, è avvenuta quando abbiamo
deciso di audire il Direttore della Protezione civile e il
potentissimo, nonché appena rinnovato, Presidente del CELVA, che è
venuto in quella sede a sostenere e ad esprimere la propria
opinione su questo disegno di legge. Per quanto riguarda il primo
caso, credo che tutti i commissari... almeno io ho potuto
evidenziare che il Direttore della Protezione civile ci ha dato la
sensazione neanche di conoscere il testo di cui stava parlando,
perché, al di là di grandi linee, non ha dato la benché minima
percezione di conoscere l'articolato neanche a grandi linee. Per
quanto riguarda il Presidente Gerandin, egli ha sostenuto la bontà
di questa legge proponendo ancor prima di lei, Assessore, due
emendamenti, immediatamente da lei recepiti, anche sostituendosi al
lavoro dei commissari, perché stranamente tutti gli emendamenti che
vengono posti da questa potentissima
lobby
, che è costituita
dal CELVA dei sindaci, vengono posti immediatamente a supporto e a
surroga dell'attività che invece dovrebbe essere rivolta ai
commissari e ai consiglieri che sono stati scelti dal popolo per
fare questo tipo di lavoro.
Capite dal mio tono che non sono assolutamente contento dal
punto di vista formale, poi - ripeto - verrò ai contenuti, del modo
con cui si è giunti oggi in aula nell'esaminare questo disegno di
legge in una maniera a dir poco frettolosa, perché - questo lo dico
e spero non mi contraddicano i colleghi della minoranza, ma anche
tutti coloro che hanno partecipato a tali due sedute di commissione
- mai come questa volta tutti i commissari hanno partecipato con
senso grande di responsabilità adducendo, vista la delicatezza
della materia, degli argomenti che non sono di poco conto e che
meritavano sicuramente di essere visti in una maniera più
approfondita nella sede competente, ossia la commissione.
Francamente non capiamo la fretta con la quale si è giunti al 28
luglio, in una materia che, con tutto il rispetto, non è lacunosa
dal punto di vista della legge, per volere a tutti i costi
esprimere una posizione, anche a seguito di emendamenti che sono
stati depositati nella giornata di ieri, che ci sono stati
consegnati alle 12,14 di ieri, i quali vanno, sempre da un punto di
vista dei contenuti, anche in senso peggiorativo rispetto alle
preoccupazioni emerse in seno alle discussioni avvenute in
commissione, che quindi ci fanno veramente prendere una
posizione... non comprendiamo il Governo. Signor Presidente, Signor
Assessore, non capiamo come su questa materia - rimango sempre
sulla forma - si sia voluto dare tale senso di accelerazione,
tenuto conto delle argomentazioni che sono state addotte e anche
venendo meno ad un senso di rispetto del lavoro delle commissioni!
Io non lo faccio mai, ma in questa sede mi sento veramente di dover
esprimere tutto il mio sconcerto, il mio imbarazzo e la mia
irritazione di fronte a questa accelerazione... e di fronte alle
accorate richieste che i commissari tutti, compresi anche certi
commissari di maggioranza, che magari non lo hanno potuto dire per
ovvie motivazioni di appartenenza partitica, ma che, dal punto di
vista del contenuto, hanno espresso anche delle valutazioni che
meritavano maggiori approfondimenti... e che invece vi hanno
indotto a dare tale accelerata in una materia che, dal nostro punto
di vista, non ha tutta questa necessità di urgenza.
Fin qui dal punto di vista formale, quindi già basterebbe questo
fatto per richiedere all'Assessore e al Presidente una valutazione
seria, perché in certi casi anche accogliere delle richieste che
vengono poste, non frequentemente e non ad uso strumentale, non
credo che dai nostri banchi siano mai giunte delle attività,
soprattutto nell'arco di questa legislatura, nel senso di voler
ostacolare il lavoro della maggioranza. Noi lo abbiamo dimostrato
anche ieri che, quando si tratta di collaborare, di credere in
determinati progetti, ci crediamo e li appoggiamo. Non credo sia un
senso di debolezza da parte del Presidente o dell'Assessore il
voler prendere atto anche di questa situazione e anche rendersi
conto che ci sono delle cose che non sono andate per il verso
giusto. Fin qui dal punto di vista formale. Dal punto di vista dei
contenuti, permettetemi di dire che si va di male in peggio, quindi
anche gli emendamenti che ci sono stati consegnati a mezzogiorno di
ieri purtroppo vanno nel senso che temevamo, che non possiamo
condividere. La costruzione di questa commissione locale valanghe,
che ha impegnato tutti i commissari e la commissione su un punto
nevralgico - al di là di alcune inesattezze che sono avvenute e che
sono state prontamente rimediate a seguito di emendamenti che sono
stati posti in essere -: sul concetto della responsabilità, ossia
se si vuole costruire una commissione, che temiamo possa essere in
queste forme definita più carrozzone che commissione... ma che
abbia un senso di esistere, ci deve essere quanto meno la parvenza
che questa commissione abbia motivo di esistere. La responsabilità
dalla legge nazionale deriva al sindaco, il quale viene definito il
capo della Protezione civile nell'ambito del proprio territorio. Se
proprio dobbiamo costruire una commissione locale valanghe, che
impegna 500.000.000 nel prossimo biennio.... quindi va a costruire
un ennesimo contenitore che, di fatto, non ha neanche un carattere
vincolante e soprattutto, dagli emendamenti che ci sono stati posti
in evidenza, non ha neanche un carattere di obbligatorietà nella
convocazione... non possiamo esprimere che un giudizio negativo!
Andiamo a costruire un ulteriore organismo in tempi che
assolutamente non lo consigliano, in barba alle dichiarazioni che
lei, Presidente, all'inizio della legislatura ha fatto, nell'ambito
della semplificazione che lei ha dichiarato di voler porre in
essere e in contrasto a quanto noi ancora ieri abbiamo dichiarato
quando abbiamo appoggiato il piano di rilancio del Grand Hôtel
Billia. Il PdL è sulla linea di un rilancio e di un'inversione di
tendenza rispetto al passato; questo provvedimento va esattamente
nel senso opposto, la costruzione di un nuovo organismo che, invece
di semplificare le questioni relative alla grande delicatezza
dell'apertura e della chiusura delle strade, nell'ambito della
responsabilità, rischia addirittura di complicarle, perché va a
sovrapporsi su altri sistemi che non riusciamo a comprendere,
perché, quando si arriva tramite questo emendamento a concepire che
il sindaco può o non può convocare la commissione valanghe - che
foraggiamo con 500.000 euro in due anni -, non riusciamo più a
capire qual è la
ratio
, perché, al di là del discorso del
parere vincolante, almeno se questa commissione ha un motivo di
esistere, di esercitare una pressione di tipo tecnico, oltre che di
aiuto, ma anche una pressione nei confronti del primo cittadino,
che molto spesso può anche non avere... anzi di solito non ha le
competenze tecniche per assumere delle decisioni così delicate come
quella di aprire o di chiudere delle strade. Molto spesso poi -
questo è stato il motivo ricorrente di discussione in commissione -
i primi cittadini sono sottoposti a delle pressioni da parte degli
operatori turistici, dei cittadini che guardano più alle più
logiche e comprensibili istanze legate ad una possibile convenienza
rispetto che alla reale situazione di pericolo che esiste in
determinate situazioni dell'anno nella nostra regione.
Noi, Assessore, riteniamo che questo tipo di provvedimento, al
di là della frettolosità con cui lo si è voluto portare da parte
vostra in aula, così come è stato congegnato anche dal punto di
vista del contenuto, va veramente contro le nostre istanze e
preoccupazioni, che non sono solo nostre, sono state anche tali da
parte di numerosi colleghi non solo della minoranza, ma anche della
maggioranza. Vi chiedo quindi - non l'ho mai fatto in questa
legislatura - di riflettere sulla possibilità, così come abbiamo
richiesto in commissione, che tale provvedimento possa essere messo
in
stand-by
, possa essere da voi valutato in una maniera
diversa, tenuto conto che non esistono da parte nostra queste
impellenti necessità di urgenza, perché tale provvedimento può
essere visto, migliorato nella forma e nella sostanza, nella dovuta
maniera nella fase autunnale, in tempo utile per essere predisposto
nei mesi critici, nei mesi che interessano questo tipo di
provvedimento. Spero con questa mia richiesta di avere interpretato
il discorso svoltosi nelle sedute della commissione, rivolgo quindi
tale appello al Presidente e all'Assessore, affinché una volta
tanto una richiesta giunta anche dai nostri banchi possa essere
tenuta in debita considerazione.
Si dà atto che dalle ore 10,22 assume la presidenza il
Vicepresidente André Lanièce.
Presidente
- Siamo di fronte ad una richiesta di
questione sospensiva, quindi di rinvio in commissione; il
Regolamento interno prevede che possa parlare un consigliere a
favore e uno contro, siete invitati a prenotarvi per parlare a
favore o contro la richiesta sospensiva del collega Zucchi.
La parola il Consigliere Comé.
Comé (SA-UdC-VdA)
- Grazie, Presidente. Non voglio
sostituirmi né al Presidente, né all'Assessore in quanto saranno
poi loro ad esprimere la valutazione circa l'accoglimento o meno
della richiesta del collega Zucchi, volevo solo ricordare che
abbiamo già in commissione... e poi nel corso del mio intervento mi
esprimerò chiaramente sulla richiesta del collega Zucchi... pur
condividendo che su questo provvedimento ci sono state parecchie
richieste, che sono emerse anche da parte della maggioranza...
abbiamo potuto fare le audizioni che erano state concordate fra
tutti i componenti delle diverse commissioni. Proprio perché questo
era un provvedimento che aveva una sua urgenza - vi era una
richiesta espressa in maniera forte dal CELVA di poter avere già la
commissione attiva fin dall'inizio della prossima stagione
invernale -, per creare le condizioni che tutto questo avvenisse,
era necessario che il provvedimento legislativo fosse approvato nel
corso dell'ultima adunanza consiliare prima del periodo delle
vacanze estive. Ecco perché abbiamo concordato, avevamo formulato
una proposta con tutti i componenti delle due commissioni, avevamo
dato incarico ai due relatori, così come è avvenuto, di verificare
la possibilità di andare ad emendare i punti critici che erano
stati sollevati in commissione. Questa era una proposta formulata
dai Commissari della maggioranza, ma chiaramente estesa alla
possibilità di verificare con i componenti della minoranza gli
emendamenti proposti in Consiglio. Mi pare che la dichiarazione
d'urgenza, così come è stata espressa in commissione, sia
necessaria in questo momento per permettere che tali commissioni
siano attive fin dall'inizio della prossima stagione, pertanto la
richiesta è quella di andare verso l'approvazione di tale
provvedimento con la discussione degli emendamenti presentati.
Presidente
- Il collega si è espresso contro la richiesta
del collega Zucchi.
La parola al Consigliere Louvin a favore di tale richiesta.
Louvin (ALPE)
- Grazie, Presidente. Il collega e
Presidente della Commissione Zucchi ha espresso in modo molto fermo
e chiaro le preoccupazioni che erano di molta parte della
commissione di fronte all'incedere a passi serrati di questo
provvedimento. Siamo sempre contenti quando le cose vanno spedite,
ma devo dire che qui la fretta rischia di essere una pessima
consigliera, in ogni caso non permette ai consiglieri di fare
adeguatamente il loro lavoro. Abbiamo un altro concetto del modo di
legiferare, soprattutto su terreni come questo che non hanno niente
di speculativo nell'interesse degli uni o degli altri.
Credo che abbiamo tutti a cuore
in primis
la sicurezza e
l'incolumità delle nostre comunità e di chi viene accolto in Valle
d'Aosta, di chi la visita, in secondo luogo anche di chi gestisce
il territorio, di chi svolge attività e siamo convinti, ce ne siamo
convinti minuto dopo minuto in commissione quando invece di
chiudersi le finestre sulle perplessità che emergevano, se ne
aprivano di continuo. È stata una commissione pirotecnica, nella
quale gli elementi portati anche dalle stesse persone audite erano,
a nostro modo di vedere - "nostro": di tutte le opposizioni, ma mi
si permetta anche dei consiglieri della commissione in genere -, di
sempre maggiore perplessità.
Non do giudizi avventati sul provvedimento in questione, siccome
non siamo in una situazione di vuoto legislativo, una legge al
momento c'è e ci sono anche delle linee guide per la gestione
dell'attività di protezione civile relative al rischio valanghivo,
che non sono preistoriche: sono del 2007, le ha approvate la
"Giunta Caveri"... credo che finora le situazioni siano state
gestite mediamente con molta fermezza, ma che quei problemi che
sicuramente sono insorti e che richiedono oggi di avere un quadro
generale necessitano di avere un'attenta ponderazione:
l'interfaccia con gli uffici centrali della Regione, dell'Ufficio
valanghe, della Commissione regionale valanghe; la questione su chi
decide in ordine all'apertura e chiusura delle strade, in
particolare la problematica ancora sempre non chiara delle strade
regionali, la questione, a nostro modo di vedere, molto delicata
della responsabilità dei sindaci e del rapporto che avranno in base
a questa legge, che cambierà il nesso di collegamento con le loro
commissioni valanghe (avete visto che già su questo ci sono delle
incertezze, stanno arrivando emendamenti, ci sono delle posizioni
ancora non definite); la questione anche di grande importanza del
rapporto con i gestori delle piste di sci, qui c'è un ingresso
pesante della presenza dei gestori delle piste di sci nell'ordine
di elaborazione dei pareri finalizzati all'apertura e alla chiusura
delle strade, si dirà che sono formazioni tecniche, eccetera, noi
crediamo che le commissioni rischino di avere - questo è stato
sottolineato apertamente in audizione - interferenze di tipo
commerciale, di interessi di categoria, di interessi
imprenditoriali sulla decisione che si tratta di assumere; la
questione della possibilità, emersa proprio in una piana tranquilla
discussione in commissione, sotto la Presidenza Zucchi,
dell'eventuale allargamento della valutazione di altri rischi di
tipo idrogeologico, non solo a quello strettamente valanghivo, la
possibilità di utilizzare questo strumento in un modo diverso. Li
ho accennati, mi pare siano i nodi essenziali su cui occorrerà oggi
discutere se, come mi pare di capire, si deciderà di andare avanti.
Colleghi della maggioranza, Presidente Rollandin, a noi non cambia
discuterne adesso o a settembre di tutto questo, non è una nostra
vittoria! Voi invece rischiate di mettere sotto stress il sistema e
di non andare ad una decisione compartecipata: abbiamo parlato con
le guide alpine, con dei sindaci, la situazione non è tranquilla!
Hanno letto questo disegno di legge, che abbiamo cortesemente fatto
avere loro, perché non è circolato negli ambienti in questione se
non in alcuni uffici... non è una legge preparata in modo
adeguato.
Noi vi invitiamo a fare questa riflessione, lo ha fatto il
Presidente Zucchi, i colleghi di questa parte dell'opposizione
condividono, la richiesta è che si proceda con "i piedi di piombo".
Se poi dovranno entrare in funzione comunque nell'inverno prossimo
lo si può fare, voi del Governo regionale farete l'attività
preparatoria che dovete e poi gli atti formali seguiranno l'iter,
noi ci riuniremo a settembre; dobbiamo riunirci ai primi di
settembre? Riuniamoci ai primi di settembre, facciamo però ancora
due o tre riunioni di commissione su questo, lavoriamo sul testo,
noi ci siamo; noi vi diciamo solo che ci siamo, perché saremmo
entusiasti di poter sottoscrivere questo, ma con tranquillità e
lasciando a chi prende tali decisioni tutto il margine di
tranquillità.
I nostri sindaci sono nel mirino in questo momento, credo che
leggiate anche voi
Il Sole 24Ore
, c'è un attacco senza
precedenti ai sindaci della Valle d'Aosta per quanto guadagnano,
questi signori sindaci rischiano la galera su queste cose! Io
personalmente, i colleghi di ALPE e del PD riteniamo che sia
assolutamente necessario che queste leggi li mettano nella
condizione di decidere senza correre rischi di avere delle "bucce
di banana" di tipo procedurale. Questa, a nostro modo di vedere, è
una legge ancora immatura, una legge rischiosa da buttare avanti
senza l'adeguata ponderazione, che rimette poi a decisioni
ulteriori, a deliberazioni di Giunta tutta una parte procedurale
sulla quale non vediamo ancora chiaro. Vi chiediamo semplicemente
di pensarci, vi diamo la nostra disponibilità a lavorare, di più
non siamo da questi banchi in grado di fare.
Presidente
- Adesso, in base all'articolo 61 del
Regolamento interno del Consiglio, procediamo alla votazione, vi
ricordo che chi vota "sì" vota a favore della richiesta del collega
Zucchi di rinviare in commissione il testo di legge:
Consiglieri presenti e votanti: 30
Favorevoli: 11
Contrari: 19
Il Consiglio non approva la questione sospensiva testé proposta
dal Consigliere Zucchi.
Presidente
- Ritorniamo in discussione generale.
La parola al Consigliere Donzel.
Donzel (PD)
- Egregio Presidente, cari colleghi, al di là
dell'avere assolutamente condiviso la richiesta del Presidente
Zucchi di rinviare in commissione questo disegno di legge,
nonostante sia stata respinta, è comunque importante intervenire
nel merito in aula per ribadire alcune questioni. Intanto
l'importanza di un testo di questo tipo che, sebbene ieri nel
dibattito sulle questioni climatiche si sia detto che non bisogna
neanche farsi prendere la mano dai cambiamenti climatici, che
nessuno ha la verità sulle questioni del clima, parte da un
presupposto: che ci sono dei cambiamenti climatici che creano
sempre più condizioni di emergenza. Questo è un presupposto da cui
sono partiti i lavori delle commissioni... ieri si è detto che non
c'è nessuna emergenza perché sui cambiamenti climatici ci sono
opinioni diverse, eccetera, invece in commissione su questo disegno
di legge, anche per giustificarne l'urgenza, si è detto che ci sono
i cambiamenti climatici, bisogna prenderne atto. Va bene, prendiamo
atto che, a seconda di come conviene, i cambiamenti climatici sono
più o meno determinati. Avendo sostenuto già ieri che ci sono
questi cambiamenti climatici, siamo convinti anche oggi che questi
cambiamenti climatici incidano, quindi siamo assolutamente
consapevoli dell'importanza di un provvedimento di legge che
istituisce delle commissioni locali valanghe per garantire la
sicurezza degli abitanti e di quelli che utilizzano le strade.
Detto ciò, è importante ricostruire, come peraltro hanno fatto
anche i colleghi, alcuni passaggi. Mi piace riportare una battuta
che è venuta fuori in commissione, tanto per riprendere il clima
che abbiamo vissuto; un commissario ha detto:
"Vedi, oggi
abbiamo cominciato a discutere e la discussione non finisce più,
era meglio se non si diceva niente e si votava questa roba, la si
mandava avanti"
. Si ha l'impressione che, se non si
approfondiscono i temi, i problemi non emergono, ma, andando ad
approfondirli, essi possono anche emergere e devo dire non in
maniera strumentale, come bene ha ricostruito prima il collega
Zucchi, non c'è stata nessuna strumentalità nell'avanzare delle
problematiche, erano problemi che emergevano nel corso del
dibattito. Devo davvero ringraziare interventi come quello del
dott. Porretta, che sono stati davvero illuminanti e che magari
richiamerò, perché è stato estremamente utile e soprattutto su
alcuni temi che a noi stanno a cuore come Partito Democratico,
perché hanno sollevato l'importanza del formare correttamente
queste persone, di avere persone qualificate all'interno di queste
commissioni per le valanghe; quindi - come dire? - l'attenzione era
massima, la discussione c'è stata.
Non vedo qui il Presidente Cerise, non vorrei urtarlo se
richiamo un passaggio, naturalmente legale, naturalmente tutto ai
fini del Regolamento, che però è importante per far capire come si
arriva a portare questo testo. Ad un certo punto in commissione si
chiede il rinvio, perché le problematiche su molte questioni
rimangono aperte; le commissioni decidono invece di votare sulla
base di un presupposto: votiamo questo testo con l'impegno di
emendamenti successivi, ossia non si vota il testo emendato che va
in aula, ma si vota un testo con l'impegno degli emendamenti non
scritti. Ma certo che è regolare, quindi anche se non c'è il
Presidente Cerise, non voglio dire che le commissioni hanno fatto
cose irregolari dal punto di vista delle procedure, ma richiamare
il fatto che delle commissioni votino un testo sulla base di un
impegno di emendamenti, che neanche leggiamo, che neanche abbiamo
scritto, che non sappiamo quali siano e che poi non ritrovo qui,
perché personalmente mi aspettavo ben altri emendamenti... cosa
abbiamo votato, cosa ci avete fatto votare? Io allora dico: un
minimo di richiamo non alla correttezza procedurale, ma alla
deontologia di cosa andiamo a votare! Capisco sempre le questioni
d'urgenza: c'è fretta perché naturalmente organizzare le
commissioni, averle preparate, formate... sono delle esigenze
assolutamente importanti, però, siccome alla fine della fiera tutta
la responsabilità, quella più grave ricade soprattutto sul sindaco
a livello comunale e sulla Presidenza a livello regionale... non
andiamo a fare un intervento che cambia qualcosa: la responsabilità
rimane sul sindaco e rimane sul Presidente della Giunta, ossia non
è che rinviando noi alteravamo un sistema legislativo. Lasciavamo
con questa legge, con un'altra legge, con tutte le leggi che
possiamo esercitarci a scrivere... lasciamo la responsabilità in
capo ai sindaci e in capo al Presidente della Giunta. Non siamo in
grado di scrivere nessun'altra legge, perché questa è la legge dal
1992 in poi, quindi il fatto di rinviarla non cambiava questa
situazione, che è in essere... avendo lavorato per 9 anni
consecutivi nella valle di Cogne come Responsabile della sezione
staccata di Cogne della scuola media, ho avuto modo di verificare
con mano nei rapporti, devo dire ottimali, con il Sindaco di Cogne,
il mitico Sindaco Ruffier, che mi comunicava tempestivamente quando
la strada era chiusa e no... quindi si assumeva sempre lui sulle
sue spalle la responsabilità, anche se la strada allora non era
neppure regionale.
Il tentativo che volevamo cercare come commissione di fare
quindi era di avere contezza delle procedure, soprattutto quella
più delicata: la procedura di riapertura della strada, perché?
Perché è quella che mette sotto pressione l'autorità che l'ha
chiusa dal punto di vista degli interessi dei comuni cittadini e
degli interessi anche turistici. Diciamo che il sindaco può anche
intervenire tempestivamente, e ha il dovere di farlo, per mettere
in sicurezza cittadini e utenti delle strade con un procedimento di
chiusura, perché in quel caso si cautela. Il provvedimento più
delicato è quello che determina la riapertura della strada e qui il
parere autorevole della commissione valanghe è un parere che
sicuramente aiuta a prendere delle decisioni. Il problema su cui ci
siamo esercitati... e devo dire che non si può in un'oretta di
lavori in commissione risolvere questo problema in modo
semplicistico, nonostante l'esperienza di molti commissari maggiore
della mia, che sono stati sindaci, presidenti della Giunta... hanno
avanzato delle proposte, ma non si riusciva a trovare una
formulazione che fosse dirimente rispetto alla terminologia da
usare nei confronti dell'azione che doveva compiere il sindaco nel
momento in cui doveva prendere la fatidica decisione di riaprire
una strada. Non ne siamo venuti a capo e, secondo me, questo
disegno di legge non ne viene a capo, lascia la situazione uguale a
prima, aggiungendo in più certamente che abbiamo una commissione
valanghe, ma nulla viene tolto alla responsabilità del sindaco.
Questo è il punto: non abbiamo fatto chiarezza sulla procedura, che
era invece, secondo il nostro avviso, uno degli elementi forti di
questo pezzo, era quello che doveva fare chiarezza su una cosa che
lasciava aperti dei dubbi.
Da questo punto di vista, quindi, torno a dire che una riunione
in più magari non avrebbe cambiato le posizioni, ma avrebbe creato
almeno condizioni di attenzione, di rispetto per le posizioni
altrui, di possibilità di radunare qualche elemento maggiore per
addivenire a un testo che fosse condiviso, perché da parte di tutti
c'era la sensazione di una volontà di condividere questo testo. Non
ho visto una preclusione da parte di nessun esponente della
minoranza e anche di altre forze politiche non del Partito
Democratico che fosse ostativa nei confronti dei principi di questa
legge. Si voleva però, affinché vi fosse condivisione, la
possibilità di avere chiarezza su quei passaggi che erano più
delicati, in particolare quelli che determinavano i rapporti fra
sindaco, commissione e le decisioni in merito alla riapertura delle
strade, perché è quello l'elemento più delicato: il momento in cui
si va a riaprire una strada. Su questa parte, a nostro avviso, non
è stata fatta chiarezza, gli emendamenti proposti non rispondono
agli impegni presi in commissione al momento del voto a mio avviso;
si è votato sulla base di emendamenti che avrebbero dovuto arrivare
e che, a nostro avviso, non sono arrivati. C'era sicuramente il
tempo di fare questi approfondimenti e di fare maggiore chiarezza.
Cosa succederà? Non succede nessun disastro, questo è il paradosso!
Succederà che si continueranno ad applicare le leggi in vigore e
quindi le responsabilità che i sindaci hanno non vengono per nulla
mutate dall'attuale disegno di legge.
Presidente
- La parola al Consigliere Caveri.
Caveri (UV)
- Intanto vorrei dire al collega Donzel che
ieri nella discussione sul cambiamento climatico non abbiamo visto
lo stesso film, nel senso che mi sembra che dai banchi della
maggioranza diversi esponenti, anche dal banco del Governo
regionale non si è votata la risoluzione, ma nessuno ha
sottostimato il problema del cambiamento climatico! Esiste
evidentemente da parte sua una visione delle cose che non è
corrispondente, come si può vedere tranquillamente dai resoconti
stenografici. La discussione in Commissione c'è stata ed è stata
molto interessante e devo dire che, nel momento in cui si è
respinta l'idea di proseguire la discussione, questo è avvenuto - e
credo che il Presidente Zucchi ne abbia un buon ricordo -
esclusivamente perché si è fatto un discorso anche pratico... se si
ritiene che queste norme abbiano - come credo - un'urgenza, il
decidere un rinvio al mese di settembre avrebbe comportato una
difficoltà di applicazione per l'inverno prossimo, a fronte di una
necessità che si è manifestata ormai da molto tempo, ossia usavamo
in maniera posticcia la commissione valanghe della legge sulle
piste di sci, utilizzandola anche sul territorio per altre
necessità. Credo che quindi nessuno possa negare la necessità che
ci sia una predisposizione di tali commissioni valanghe anche alla
luce del cambiamento climatico, che renderà i fenomeni valanghivi
sempre più insistenti proprio per questa particolarità delle
precipitazioni nevose che si attesteranno all'inizio della stagione
e questo creerà probabilmente un fenomeno di crescita della
pericolosità dei fenomeni valanghivi in certe quote.
Devo dire - lo dico anche all'attenzione di tutti i colleghi -
che la discussione sviluppatasi in Commissione ha dimostrato...
probabilmente una riflessione che dovrebbe essere fatta anche dagli
stessi presidenti di Commissione e dal Presidente di quest'aula...
sul fatto che talvolta discutiamo a lungo sui provvedimenti e poi,
non essendo mai nella prassi di questo Consiglio fissata una
presentazione degli emendamenti in Commissione, rischiamo di
assistere a lunghissime discussioni che poi non sortiscono in una
comprensione reciproca su quali siano le posizioni puntuali sui
testi, ossia quali sono le proposte emendative alla fine di
lunghissime discussioni? Credo che sarebbe bene... il Presidente
Rollandin ha un'esperienza parlamentare, ad un certo punto nelle
commissioni si fissa un orario di presentazione di emendamenti e
questo poi consente di potere con serenità evitare di discutere in
aula quello che si potrebbe discutere in Commissione; lo dico a
beneficio di tutti, vale per la discussione complessiva.
Non è da nascondere il fatto che sul testo che è stato
presentato, che è stato discusso... ed è immagino anche la stessa
ragione di presentazione di alcuni emendamenti... anche i
rappresentanti della maggioranza su alcuni aspetti hanno chiesto
spiegazioni all'Assessore per capire cosa ci fosse dietro alcuni
aspetti e oggi la presentazione di alcuni emendamenti e
sub-emendamenti è una risposta.
Devo dire che abbiamo anche cominciato la discussione in assenza
di una comprensione piena di quale fosse l'atteggiamento dei
sindaci, che non è un atteggiamento banale l'atteggiamento del
CPEL, perché comunque i sindaci, che saranno pure una
lobby
come ha ricordato il Presidente Zucchi, io più volte l'ho detto in
Commissione anche in termini bonari avendo noi una componente di ex
sindaci particolarmente importante... però è anche vero che non si
può negare che il sindaco sia il responsabile in sede locale, ai
sensi della legge dello Stato ricordata anche dal collega Tibaldi
in commissione, della Protezione civile, quindi non possiamo
pensare che il loro parere sia banale. Ora, il sottoscritto non è
del tutto convinto della posizione espressa dal CPEL, fossi un
sindaco, avrei preferito un parere obbligatorio da parte della
Commissione, perché trovo che sarebbe stato un elemento di utilità
per il sindaco stesso. La scelta del CPEL è diversa, io sono un
federalista, rispetto una logica delle parti in cui sarebbe stato
sgradevolissimo che il Consiglio regionale, che ha previsto un
meccanismo di parere da parte del CPEL, in una competenza che
finisce per essere una competenza loro, imponesse
manu
militari
una posizione differente. Naturalmente la
presentazione del sub-emendamento, che va a chiarire bene la
questione dell'apertura e della chiusura delle strade, risponde ad
una serie di preoccupazioni che erano state poste; è del tutto
evidente che abbiamo visto che, così come ci è stato ricostruito,
nella prassi sembrava esserci oggi una serie di comportamenti
differenziati che con la delibera applicativa in qualche maniera
verranno risolti. Ora, credo quindi che alla fine, una volta votata
la legge, ci saranno nel testo degli elementi di equilibrio e
soprattutto degli elementi che dovranno consentire nella delibera
applicativa di uscire da quegli elementi di ambiguità o di
differenziazione che finora hanno talvolta caratterizzato
l'applicazione di fronte all'emergenza. Perché ovviamente non ci
riferiamo ad un'ordinarietà, ma il momento nel quale è bene
definire quali siano le responsabilità di Tizio, Caio e Sempronio
sono le emergenze. Nella discussione anche con il collega Bieler
abbiamo discusso di fatti concreti, ossia di cosa capita nel
momento in cui in una certa località ci sono migliaia di turisti
bloccati, oppure viceversa di quando, con l'avvicinarsi di un fine
settimana particolarmente importante per una località, ci si trova
di fronte ad una stazione chiusa, non raggiungibile. Non ragioniamo
di discorsi dell'iper uranio: ragioniamo anche in termini concreti
di situazioni che sono già state vissute. Quando ero Presidente,
abbiamo vissuto in Val di Rhêmes delle situazioni di estrema
delicatezza con turisti bloccati in una località, la Protezione
civile che diceva:
"esistono elementi di pericolosità"
, il
Sindaco che diceva:
"ma queste persone non possiamo tenerle qui,
devono tornare a casa, altrimenti non torneranno mai nella nostra
località, dobbiamo evacuarli, a che ora li evacuiamo?
",
"C'è
pericolo...", "Non c'è pericolo..."
, ossia sono dei fatti nei
quali, a mio avviso, l'importanza di avere una legge non è un
elemento banale, perché prima era tutto basato su un aspetto di
prassi e di comportamenti che talvolta non erano corrispondenti
alla legge, quindi da tempo si discuteva della necessità di avere
una legge. Ripeto: poi mi auguro che nella pratica fattuale... io
non credo che effettivamente un sindaco potrà finire per assumersi
una responsabilità di decidere da solo della pericolosità di un
versante di montagna in caso di minaccia di valanga o di slavina,
immagino che avrà sempre, conoscendo anche le responsabilità che
gli sono in capo, il buon senso di rifarsi a degli esperti e di non
avere un atteggiamento eccentrico o di pensare di sostituire con la
propria carica politica una responsabilità che invece ha un
fondamento di tipo tecnico. Credo quindi che nel lavoro delle
commissioni qualcosa vada migliorato, perché talvolta è vero che
abbiamo una tendenza ad approfondire molto un tema e questo è stato
approfondito molto anche nelle audizioni, ma poi siamo mancanti
nella
pars construens
, ossia quando è il momento di
dire...
(voce fuori microfono)
- ...c'è stato tempo...
Caveri (UV)
- ...c'è stato tempo... sì è vero, questo è
stato un provvedimento, ma su questi... non facevo esclusivamente
un caso come questo... ma anche in passato ci sono state lunghe
discussioni e alla fine, quando devi sintetizzare o dire:
"va
bene, ne abbiamo discusso per tre sedute, ma alla fine quali sono
le nostre proposte, ma anche in particolare dell'opposizione su
alcuni punti..."
, poi delle volte si è detto, non avendo fatto
in tempo a fare gli emendamenti:
"li presenteremo poi in
aula"
. Credo che questo sia accaduto...
(interruzione del Consigliere Donzel, fuori
microfono)
...adesso sto facendo un discorso generale, poi con Donzel ho
sempre dei problemi di comprendonio, perché c'è una specie di
barriera di comprensione reciproca: lui non capisce cosa dico io e
viceversa, per cui la tua ricostruzione della discussione sul clima
è estremamente significativa. Tu poi vieni in commissione talvolta
"a spizzichi e bocconi", per cui ogni tanto ti vediamo, ogni tanto
no, per cui ogni tanto perdi qualche puntata, è come vedere le
telenovela alla tivù, ossia se non vedi una puntata alle volta, non
capisci cosa è successo nella puntata prima, però ti lanci sempre
nella discussione con molta generosità! Credo comunque che nella
sostanza dei fatti siamo tutti su delle posizioni che non sono
estremamente differenziate, evidentemente sarà l'applicazione
concreta a dimostrare se su alcuni aspetti bisognerà tornarci.
Presidente
- La parola al Consigliere Segretario
Tibaldi.
Tibaldi (PdL)
- Partirei da una norma che è nazionale e
che è fondamentale: l'articolo 15, 3° comma della legge n.
225/1992, che istituisce il Servizio nazionale della protezione
civile e che all'articolo citato reca testualmente:
"Il sindaco
è autorità comunale di protezione civile. Al verificarsi
dell'emergenza nell'ambito del territorio comunale, il sindaco
assume la direzione e il coordinamento dei servizi di soccorso e di
assistenza alle popolazioni colpite e provvede agli interventi
necessari dandone immediata comunicazione al Prefetto e al
Presidente della Giunta regionale"
. L'articolo successivo fa
riferimento che in Valle d'Aosta le funzioni prefettizie sono
individuate nella figura del Presidente della Regione. La partita
delle decisioni e delle responsabilità allora si gioca fra due
organi: il sindaco e il Prefetto e la legge nazionale non è
valicabile da una legge regionale, al limite potrebbe essere
perfezionata con un provvedimento esplicativo non di queste
responsabilità o di queste competenze decisionali, ma di un
contorno a supporto delle fasi pre-decisionali. Sicuramente la
risposta non arriva dal disegno di legge n. 107, che, nonostante
Caveri abbia cercato di difendere dall'alto della sua intelligenza,
competenza ed esperienza, perché ha anche svolto le funzioni
presidenziali e prefettizie a questa costruzione legislativa... di
fatto questa proposta è indifendibile: è indifendibile, perché è
una somma di pasticci, che sono stati incollati sulla base di
esigenze o di suggestioni che probabilmente provengono da alcuni
sindaci, ma che alla fine della fiera non sono riuscite a
sintetizzarsi in una proposta organica credibile.
Se guardiamo anche gli emendamenti che sono stati proposti oggi
in aula - e penso che anche il collega Caveri li abbia letti - sono
emendamenti che per un verso (poi ci tornerò) sono peggiorativi
rispetto alla proposta iniziale. Vorrei allora anzitutto respingere
al mittente quelle provocazioni che ha fatto sempre Caveri dicendo:
"se avete delle proposte, venite con gli emendamenti"
. È
vero, la logica parlamentare e quella consiliare che lei ha vissuto
lungamente ci ha abituati a fare proposte tramite emendamenti ai
disegni di legge, ma bisogna avere anche i tempi per presentare gli
emendamenti. Se voi verificate l'
excursus
dei lavori
consiliari, mi sembra che le sedute siano state due, abbiamo fatto
delle audizioni - le audizioni che sono state citate dal collega
Zucchi -, nella seconda seduta "nomina del relatore e illustrazione
della relazione" significa che la legge si mette comunque alla
mercé della commissione, che deve esprimere un parere. Allora
innanzitutto se lei, Caveri, reclama a noi gli emendamenti, noi
reclamiamo alla maggioranza la relazione che è mancata in
commissione: non ho sentito il relatore Lanièce proferire parola in
merito a questa legge. Con tutto il bene che voglio al Presidente
Lanièce, anche lui non era nella condizione di dire alcunché su
questa legge, perché in quel momento fra le norme scritte sulla
carta e le idee, le proposte, le criticità che erano emerse in
quelle due ore nessuno sarebbe stato in grado di fare una
relazione. La forzatura allora lì l'abbiamo vissuta giustamente
come "andiamo avanti con il solito esercizio muscolare e la legge
la proponiamo comunque". La maggioranza ha voluto esprimere un
parere nonostante non sapesse in che direzione si andasse. Avevano
captato i vari membri della maggioranza, come noi, tutta questa
somma di affermazioni che potevano essere anche incollate,
tagliate, cucite, ma che alla fine non producevano nulla di
organico. Credo allora che la proposta - che purtroppo è stata
respinta in commissione, una proposta direi non indecente, ma
ragionevole - rifatta adesso in aula di rinviare e ripensare meglio
questa norma avesse un suo fondamento. Non si vuole fare? Si va
avanti e noi ci comporteremo di conseguenza: non voteremo
certamente questa legge, perché sia nella sua elaborazione
iniziale, stante quella norma dello Stato che rimane la chiave di
volta del sistema... essa non aggiunge nulla ai sindaci, collega
Caveri, non dà loro alcun supporto, perché questa commissione
locale valanghe, giustamente definita carrozzone, al di là
dell'aumento della spesa pubblica, non rasserena i sindaci nella
loro funzione fondamentale di dover decidere prima e di dover
essere chiamati a responsabilità poi se necessario. Se fossi il
sindaco di un comune, non mi sentirei maggiormente tutelato o
protetto con uno scudo aggiuntivo su un problema idrogeologico o
valanghivo come si parla in questo caso, se dovessi decidere,
perché queste commissioni - ed è proprio lei, Caveri, che lo ha
sollevato in quella sede d'esame - esprimono un parere tecnico in
merito al pericolo valanghivo sul territorio di competenza e alla
probabile evoluzione del medesimo. Sostanzialmente quindi queste
commissioni sono l'organo consultivo e sono state ipotizzate come
un organo consultivo, che deve dire qualcosa al sindaco. Deve dire:
"guarda che il pericolo sussiste, è di una certa entità, può
evolversi in questo senso nelle prossime ore, nei prossimi giorni,
può comportare determinate conseguenze" e, alla luce di queste
formulazioni, il sindaco decide. Innanzitutto questi esperti, che
sono radunati in commissione, non hanno alcuna responsabilità sulla
formulazione del parere, perché la responsabilità rimane in capo al
primo cittadino. Questo lo dice la legge...
(voce fuori microfono)
- ...c'è stato tempo...
Tibaldi (PdL)
- ...non mi sto contraddicendo, sto
sottolineando... adesso vi faccio vedere dove voi vi state
contraddicendo. Non si sa com'è questo parere tecnico, non si
poteva dire: vincolante o anche obbligatorio? Se si vuole creare un
apparato ulteriore, se volete continuare a moltiplicare il sistema
degli apparati nella nostra regione, ci state riuscendo bene e io,
da federalista un po' meno convinto rispetto al passato, dico che
se questo è il federalismo, se il federalismo significa
moltiplicare gli apparati, moltiplicare la burocrazia, moltiplicare
la spesa pubblica, mi sento di dire che ho più di qualche
perplessità su questo modello di federalismo anche applicato nella
nostra regione, perché stiamo diventando dei campioni in
peggioramento e complicazioni di situazioni, che potrebbero essere
gestite con più leggerezza e snellezza soprattutto anche guardando
a Regioni più virtuose della nostra.
L'emendamento a questo punto che ci è stato presentato stamani
dice che il parere tecnico viene espresso su richiesta; cosa vuol
dire
"su richiesta"
? Il sindaco, se è di buon umore,
richiede il parere della commissione, se si alza con il piede
sbagliato, la commissione non la considera: "sono in grado di
decidere io e non richiedo il suo parere"... Vi sembra un aspetto
migliorativo questo inciso che avete inserito fra due virgole
nell'emendamento n. 2? Questo è l'esempio della banalizzazione
della norma, ossia questo ha banalizzato ancor più una norma che
era di dubbia valenza, con un'ispirazione che probabilmente
proviene dal sindaco,
"su richiesta"
vuol dire che si dà la
facoltà al primo cittadino di convocarla, oppure di non convocarla,
quindi non c'è nemmeno l'obbligatorietà di riconoscere la funzione
consultiva di questa commissione valanghe. Credo sia paradossale,
anzi crediamo sia paradossale... e questo emendamento è l'esempio
di quanto la fretta sia cattiva consigliera, di quanto la fretta,
come ci dice quel famoso adagio popolare:
"la gatta frettolosa
partorì i gattini ciechi"
... e qui di cecità mi sembra che fra
tutti ne stiamo mettendo una buona dose. Io dico "fra tutti",
perché in commissione ho sentito anche da altri esponenti della
minoranza pervenire delle osservazioni assolutamente pertinenti con
l'argomento trattato. È vero poi che qualcuno dice:
"sentite,
non iniziamo nemmeno la discussione, altrimenti poi rischiamo di
perderci in troppe parole"
, ma parole se ne fanno... talvolta
sono superflue e fuori luogo, ma in questo caso penso che le parole
che sono state dette prima in commissione e oggi in aula siano
assolutamente pertinenti.
Se guardate anche la legge come è stata costruita, aveva
dimenticato addirittura il comprensorio di Gressan, che, da un
punto di vista valanghivo, ha una sua importanza; lo avete inserito
adesso, però mancava, Assessore, lei è arrivato con una legge
incompleta! È risibile il discorso, ossia non abbiamo dimenticato
un comune dove il fenomeno valanghivo è irrisorio... ha dimenticato
Gressan!
Quando abbiamo parlato con il Dirigente Rocco e con il
Responsabile della Protezione civile se nelle altre regioni ci sono
delle commissioni di questo tipo, abbiamo avuto delle risposte
estremamente generiche:
"ma..."
,
"sì,
forse..."
,
"che regioni?"
,
"ma adesso non lo
sappiamo..."
. Scusate, vogliamo copiare dei modelli? Diteci
quali! Questo disegno di legge è un'ispirazione autoctona? Se è
un'ispirazione autoctona, sappiamo che partiamo con un piede
piuttosto claudicante. Non si arrabbi quindi, Assessore, se
evidenziamo le difficoltà oggettive di questa legge di essere
sostenuta oggi da un Governo che vuole presentarsi come attento al
problema. Non avete nemmeno stabilito il numero minimo dei
componenti, non avete messo... ecco le guide alpine: una o più
guide alpine... quante sono in definitiva, lo avete forse corretto
in corso d'opera, lo ha corretto il CELVA, ossia il CPEL, che ormai
è nel nostro ordinamento valdostano, è diventato una sorta di
seconda camera: la Camera delle autonomie locali. Noi funzioniamo
di fatto come un sistema bicamerale, questa è la prima camera, poi
c'è la seconda camera, che è quella adiacente là dietro, che,
quando arrivano i rappresentanti del CELVA, portano gli
emendamenti, che comunque siano strutturati, nel bene o nel male,
vengono approvati, perché arrivano dal CPEL. Se li presentano i
componenti dell'opposizione, puzzano di pregiudizio e allora quelli
del CPEL hanno la corsia preferenziale, quelli dell'opposizione,
sia come emendamenti, Caveri, sia come richieste, sono sempre
guardati con un forte sospetto. Come facciamo a presentare gli
emendamenti che neanche ci avete raccontato in due parole la
relazione l'altro giorno? L'avete votata anche voi alla cieca,
quindi certe provocazioni non fatecele!
Innanzitutto i sindaci fin dal 1992 con la legge regionale si
sono avvalsi di una commissione regionale valanghe, che è vero
aveva una competenza sui comprensori sciistici, ma che ha
costituito un ausilio anche per gli stessi sindaci per prendere
decisioni del genere. Non mi sembra che si siano verificati dei
problemi tali che abbiano comportato o dei conflitti di competenza
fra i sindaci e il Prefetto, perché la volontà prefettizia è
gerarchicamente superiore, di conseguenza il Prefetto può
intervenire, revocare e modificare senza problemi una decisione
assunta da un qualunque sindaco.
Fatte queste considerazioni, ci chiediamo oggi che senso
approvare una legge che - ripeto - ha solo la funzione di creare un
apparato, di istituzionalizzare un apparato, che costa 500.000
euro, 200.000 per l'anno in corso e 300.000 per gli anni dal 2011
in avanti, salvo ulteriori variazioni, che servono a remunerare i
soggetti che comporranno queste commissioni locali valanghe.
Secondo i principi della buona amministrazione e tenendo conto
anche dei fattori congiunturali del momento, visto anche
l'indirizzo non solo nazionale, ma di altre Regioni, sarebbe buona
norma evitare la proliferazione di enti di questo tipo, perché
hanno il sapore di enti inutili, di enti profondamente inutili,
perché se il loro parere viene richiesto e non è nemmeno
automatico, penso che questo ente che ci sia o non ci sia... alla
fine dei conti forse è meglio che non ci sia, così risparmiamo
adesso 500.000 euro e negli anni a venire 300.000 euro ad
esercizio.
Presidente
- La parola al Consigliere co-relatore
Salzone.
Salzone (SA-UdC-VdA)
- Grazie, collega relatore. Sarò
brevissimo, anche perché da questa discussione sono un po'
sorpreso, perché abbiamo fatto una commissione piuttosto
interessante, abbiamo fatto delle audizioni interessanti e non so
se ho visto un film diverso, non ho colto tutta questa difficoltà
nel recepire questo testo di legge, che è sembrato molto semplice:
è infatti un supporto ai sindaci che devono prendere delle
decisioni importanti. Sulla questione che sia un ente inutile o
meno si potrebbe parlare per delle ore, non penso sia così. Penso
semplicemente che ci sia stata una forte richiesta dai sindaci di
avere un supporto tecnico.
Devo dire peraltro che mi ha sorpreso in modo particolare il
collega Zucchi, perché in commissione mi prendo sempre gli appunti,
sono molto più diligente in commissione forse che in Consiglio...
rispetto alle dichiarazioni del Direttore della Protezione civile,
Porretta, che ha detto:
"A
bbiamo evidenziato la mancanza
di commissioni in tutti i Comuni, alcuni Comuni avevano le
commissioni, ma con soggetti non idonei, forse questo era il
problema, mancava una legge che regolamentasse la materia. Noi
della Protezione civile abbiamo spinto per avere le commissioni nei
Comuni, per studiare il rischio valanghe"
... questo è il succo
dell'intervento del Direttore della Protezione civile. Il
Presidente Gerardin ha detto:
"È una legge che aspettavamo da
molto tempo, pare un buon disegno di legge che va incontro alle
criticità che avevamo evidenziato"
, poi ha presentato due
emendamenti. Vi è stato poi un dibattito, dove lo stesso Gerardin
ha detto che nella sua assemblea alcune questioni sono anche
emerse, devo dire che anche in commissione ne sono emerse alcune,
che possono essere discusse. C'è stata una discussione interessante
che, anche se in alcuni casi si andava un po' fuori tema, perché si
parlava come se non si tenesse conto che la materia è normata,
tant'è che lo stesso collega Tibaldi un attimo fa ha spiegato bene
che c'è la normativa che regolamenta quali sono le competenze dei
sindaci.
Lo scopo di questa legge quindi è relativo all'esigenza di
definire le funzioni e di inquadrare l'attività delle commissioni
per quanto riguarda il discorso delle valanghe, ossia io l'ho
interpretato in questa maniera, per cui non riesco a capire per
quale motivo ci si attorciglia su un problema che, a mio parere,
non esiste. I sindaci hanno bisogno di un supporto tecnico con
persone competenti, che li rendano anche capaci di fare delle
scelte tecniche che sono evidentemente importanti.
Qui dissento un po' dall'amico Caveri, mi spiace che non ci sia,
io sull'obbligatorietà non sono così d'accordo, se ne è discusso
molto anche in commissione, perché se chiedo alla commissione un
parere obbligatorio, guardate che è la paralisi. Sono convinto che
ha molta più capacità un sindaco di prendere una decisione serena e
senza vincoli, piuttosto che una commissione tecnica, ma questo
rimane nell'ambito di una discussione che può anche svilupparsi in
futuro. Dopodiché credo che tale disegno di legge non possa che
essere di supporto e naturalmente non sto a ripetere le cose che
sono state dette, l'urgenza è dettata evidentemente dal fatto che
la materia deve essere pronta per l'inizio della stagione.
Termino dicendo che obiettivamente non ho capito cosa voi della
minoranza chiedete rispetto a questo testo di legge, se non
l'aspetto che è un ente inutile e che è una cosa che non serve a
niente. Riteniamo invece che il fatto di definire le funzioni, di
inquadrare l'attività delle commissioni sia una cosa
importante.
Presidente
- La parola al Consigliere Prola.
Prola (UV)
- Semplicemente per dire che anche io sono un
po' sorpreso da questa discussione, perché in commissione è vero
che abbiamo approfondito gli argomenti su tutta una serie di
aspetti, ma credo che tale disegno di legge vada ad intervenire su
un sistema che è già collaudato, su un sistema che da parecchi anni
è normato, su un sistema che in qualche modo già c'è, ma - non so
se avete ascoltato in commissione - nasceva l'esigenza che fosse
omogeneo su tutto il territorio regionale. Fosse omogeneo, perché
effettivamente c'era qualche problema dal punto di vista di
uniformità di intervento.
Ripeto: la materia è normata - e l'ho detto in commissione - da
leggi nazionali, da leggi regionali e dai piani di protezione
civile comunali, dove sono analizzate tutte le criticità, dove sono
analizzate tutte le situazioni di intervento, dove sono analizzati
tutti i punti critici e dove esiste un comitato di supporto al
sindaco nelle questioni di emergenza. La commissione valanghe è di
nuovo un supporto tecnico, ma un sindaco al mattino, quando si alza
e c'è un problema su una concimaia, a chi chiede? Chiede un
supporto tecnico al veterinario. C'è un problema di igiene
pubblica? Chiede un supporto tecnico ad un ufficiale sanitario. C'è
un problema di valanghe? Chiede un parere tecnico alla commissione
valanghe. È un supporto di tipo tecnico, non vedo neanch'io tutte
queste valutazioni che vengono fatte. I piani di protezione civile
comunali normano tutto: sia le chiusure delle strade, sia
l'apertura delle strade, sia i punti critici, sia le valutazioni
che devono essere fatte, quindi non capisco davvero quale sorpresa
possa avere questo disegno di legge. È un provvedimento che vuole
dare un certo disegno di uniformità su tutto il territorio
regionale ed è nato da esigenze che sono state espresse dalla
Protezione civile e dai sindaci.
Presidente
- La parola al Consigliere Louvin.
Louvin (ALPE)
- Grazie, Presidente. In quella valle che
ricordava il collega Caveri, che gli ha dato qualche "tremor di
polsi", io ho le mie origini e ho vissuto una parte della mia
vita... quindi conosciamo un poco la delicatezza e la
problematicità di questa materia. Credo anch'io, come altri di voi,
che non sia facile per chi deve decidere, sottoposto a pressioni di
diversa natura, di urgenza, di condizioni climatiche già
particolari in quei momenti e in quei giorni, a sollecitazioni e
anche di diversa provenienza: di flussi informativi regionali,
locali, eccetera, di dover essere terminale e dover mettere la
propria onorevole firma sotto una decisione di apertura o di
chiusura di una strada, perché riconosco una diversità di peso a
tale questione rispetto al supporto tecnico per le concimaie ed
affini. Mi pare che su questo dobbiamo avere uno sguardo molto più
profondo e scevro da qualsiasi retropensiero, dobbiamo cercare di
aiutare chi è messo nel nostro ordinamento nella condizione di
dover decidere in nome e per conto delle nostre comunità con
assoluta... anzi con assoluta no, perché non l'avrà mai... ma, con
relativa tranquillità e adeguatamente supportato, di prendere
questa determinazione in materia: qui parliamo di rischio
valanghivo.
Noi... e abbiamo accennato in un intervento iniziale che serviva
a chiedere quella tregua di Dio, che avrebbe consentito un po' più
di meditazione e di affinamento su questa legge, non siamo stati
ascoltati, ma non è la prima volta, non per questo non metteremo
sul tavolo le nostre preoccupazioni in modo netto, perché spiace
che i colleghi non capiscano le nostre preoccupazioni; allora è
giusto che diamo a loro e alla comunità l'informazione del caso.
Quali sono i nodi? Una parte di questi nodi sono emersi, nel mio
caso, a nome del nostro gruppo, li ho approfonditi sulla base delle
linee guida, che erano l'ultimo documento di indirizzo del 2007,
relativo alla gestione delle attività di protezione civile per
rischio valanghivo a livello comunale. È un documento ricognitivo e
di indirizzo, ma soprattutto, per quanto ci riguarda, ricognitivo
dei rischi... e soprattutto le modalità di funzionamento della
nostra macchina. Abbiamo una macchina molto complessa per quanto
riguarda il riparto di competenze Direzione tutela del territorio,
Ufficio meteorologico, Comuni della Valle, Ufficio Centro
polifunzionale, interventi e competenze anche e soprattutto in
materia di prevenzione del Soccorso alpino valdostano - è stato
sentito il Soccorso alpino valdostano? Non mi pare, non ne ho
memoria -, Direzione tutela del territorio, Direzione viabilità,
Direzione opere stradali, ANAS, servizi di sistemazioni montane:
non poca cosa. Siamo in un campo complesso, in cui la macchina
amministrativa si sta facendo complicata. Non sposo la linea di
Tibaldi, che va a benedire già come carrozzone tutto questo;
secondo me, qui c'è una necessità della commissione valanghe,
ancora è da vedere se averne 17 più una, adesso 18 sia una scelta
felice o meno... perché il nodo primo della questione sono i flussi
informativi: chi acquisisce i dati, come li fa arrivare sul tavolo
della persona che deve decidere, in che forma, in che espressione,
perché ci sono poi i bollettini meteorologici ad uso turistico e i
bollettini meteorologici ad uso tecnico e qui abbiamo spesso
discusso anche degli effetti perversi dei bollettini meteorologici
che si tende anche a un po' ad edulcorare. No, bisogna che chi
decide abbia in mano tutte le carte necessarie per poter decidere e
qui abbiamo trovato la prima criticità.
Dal disegno di legge emerge che c'è un lavoro di raccolta dati e
di informazione territoriale che deve essere svolto da questa
commissione; ora non abbiamo trovato - e ci è stato rappresentato
anche dagli operatori del settore - la soluzione alla questione del
flusso dei dati. L'Ufficio valanghe regionale dispone
permanentemente di dati, delle informazioni e ha i tecnici
qualificati per produrre previsioni e modelli a livello regionale,
ma a livello locale questo manca ancora. Nel momento in cui
formalizziamo con una legge questa commissione e diciamo che è
compito di tale commissione farlo, il lavoro preparatorio sarà non
poco complicato, ma soprattutto è il flusso chiaro delle
informazioni: chi informa chi sul rischio effettivo, sul manto
nevoso, sulle sue condizioni, sulle previsioni di modelli,
eccetera, qui abbiamo creato una serie di soggetti locali che
dovranno fare questo lavoro tecnico e si vuol mettere in moto una
macchina di preparazione di personale e anche di remunerazione di
persone che operino in tale settore. Ora, su questo sono anche
emerse delle problematicità. Chi sono queste persone, chi va a
comporre tali commissioni e quale rapporto avranno con il sindaco?
Le convocherà il sindaco o il presidente di questa commissione? Il
sindaco sarà interno o esterno a questa commissione? Il tutto è
demandato ad una delibera applicativa, quindi giochiamo al buio
rispetto a questa problematica e avremmo preferito giocare invece
allo scoperto, perché non è ininfluente: quando si parlerà di
responsabilità, si andranno a vedere le leggi come è stato
ricordato in materia di protezione civile e questo farà testo su
chi deve fare che cosa, chi doveva o chi avrebbe dovuto fare che
cosa. Il problema del flusso informativo quindi è di avere le
persone competenti all'interno delle commissioni, per esempio si è
voluto che vi fosse il comandante della stazione forestale o suo
delegato. Il comandante della stazione forestale non è
evidentemente uno e trino, ad esempio in Valdigne, dove avranno tre
commissioni valanghe... ricordo momenti di emergenza di questa
regione: il 1990 fra gli altri, in cui tutta la regione era
bloccata... non ci si poteva muovere e operare... su una pluralità
di commissioni valanghe è un problema tecnico-amministrativo, lo si
risolverà con convocazioni telefoniche, teleconferenze, eccetera,
non sappiamo ancora, ma è un problema che mettiamo sul tavolo e
avremmo voluto capire bene questo funzionamento e la competenza
delle persone, perché, da quanto abbiamo acquisito come
informazione, in ogni stazione forestale c'è un massimo di 2
esperti come osservatori nivologici, quindi non possiamo in questo
caso coprire la totalità, salvo avere la stessa persona che fa
parte di più commissioni e che si sdoppia anche nel momento del
pericolo, per esempio, fra La Thuile e Courmayeur, zone entrambe
abbastanza delicate da questo punto di vista.
All'interno della commissione c'è poi un soggetto diverso oggi
ed è su questo soggetto che si sono concentrate delle
preoccupazioni e alcune di queste non espresse si stanno facendo
strada, perché i gestori delle piste fanno parte di questa
commissione? È necessario o meno avere in questa commissione, come
organo consultivo di supporto, anche i rappresentanti, i delegati
delle piste di sci?
"Perché va a sostituire la commissione delle
piste"
ha detto il collega Caveri, ma questo è un problema che
per noi è tutt'altro che chiaro e risolto, perché le logiche sono
leggermente diverse e il peso di voto nelle commissioni è diverso.
Proprio un esperto del settore mi ha chiesto una valutazione, mi ha
significato una grossa preoccupazione sul conflitto di interessi
fra i responsabili delle piste e questa commissione, sottolineando
- io sottoscrivo questa valutazione - che tale inserimento rischia
di limitare l'indipendenza e la tecnicità della commissione,
facendo avanzare anche la tutela di interessi economici, perché per
il gestore della pista non è indifferente che la strada di cui lui
non si occupa normalmente sia aperta o meno. I risultati delle
commissioni sono riservati, ma lo trovate anche a verbale in un
passaggio di un'audizione, molto chiara, si è parlato anche di
duplicità o triplicità di ruoli all'interno della commissione. La
nostra preoccupazione quindi c'è e sentire gli operatori tecnici
non sarebbe stato forse così male; questo viene nella direzione del
necessario approfondimento che non è stato purtroppo
consentito.
Altro aspetto, oltre a questo dell'interfaccia con gli uffici
centrali della Regione, di cui poco o niente si dice in questa
legge, è quello relativo alla decisione sulle strade regionali e
qui mi richiamo di nuovo alle linee guida, perché abbiamo
sottoscritto anche questi atti di chiusura delle strade in genere
con relativa sicurezza e tranquillità, ma ci sono momenti in cui
questa sicurezza e tranquillità non sono tali. Vi invito a
rileggere la pagina 7 di questa delibera di linee guida, perché i
rapporti con le commissioni valanghe per le strade regionali fanno
emergere una serie di criticità nel rapporto di chi deve chiudere e
soprattutto chi deve riaprire fra la Presidenza della Regione e i
sindaci. A noi piacerebbe vedere canonizzato questo in modo molto
più sicuro, sapere quali sono le procedure definite che chiudono,
ma soprattutto riaprono le strade: mi pare che il punto più
delicato sia questo, perché, nel momento dell'emergenza, si chiude
e poi inizia una fase nella gestione di queste emergenze che
comincia a logorare l'amministratore che tiene il freno e che si
vede non poco pressato da altre situazioni, come sono state
ricordate. Questo quindi è un passaggio che sarebbe stato
necessario approfondire e chiarire; noi abbiamo offerto un piccolo
suggerimento, ma siamo molto consapevoli che sono delle scritture
da ultimo minuto, fatte sulla mensola, mentre le cose andrebbero
soppesate con attenzione.
Vi è poi la questione ancora molto particolare e delicata della
responsabilità dei sindaci, legata alla natura di questo parere. Il
problema non è risolto, non lo risolverà l'emendamento che presenta
la Giunta regionale in proposito, ossia che si esprima su richiesta
un parere tecnico, perché il collega Salzone mi pare evidenziasse
poco fa che in fondo chiede... non chiede... deve essere libero di
farlo, eccetera. Guardi, collega, quando si va in piazza Ollietti a
spiegare queste cose, non è tanto scontato, ma non lo dico per lei,
che invece conosce molto bene la vita delle amministrazioni e le
loro problematiche, ma essere chiari su questi punti gioca, perché
è molto problematico andare a spiegare perché si prescinde da un
parere o perché non se ne sono acquisiti eventualmente degli altri
in una situazione di incertezza. Noi volevamo veramente riflettere
su queste cose, non avevamo e non l'abbiamo una certezza in
proposito; abbiamo aperto la discussione che è stata immediatamente
richiusa. Questa è una discussione che va approfondita e non
vogliamo approfondirla sulla pelle di persone che poi, non sapendo
o credendo di poter fare a meno, hanno in tutta onestà... avendo
acquisito magari altri pareri dalla commissione centrale valanghe,
da operatori tecnici, in modo informale, eccetera, poi si trovano
inchiodati per ragioni formali. Anche Presidenti di Regioni hanno
avuto problemi valanghivi, ce lo ricordiamo... la vicenda del
Pavillon è stata una vicenda complicatissima dal punto di vista
delle responsabilità, l'ho vista vivere con molta sofferenza, oltre
che dalle famiglie delle vittime, dagli amministratori che erano
stati coinvolti e che credo avessero agito con la massima serietà e
trasparenza. Su queste cose quindi mai lasciare incertezze, o
margini di dubbio e non affrettare le decisioni con dei pareri dei
sindaci che si concentrano sul fatto se i compensi minimi o non
minimi devono essere stabiliti. Mi aspettavo un'attività
informativa, comunicativa diversa dal CELVA su questo e su tali
cose, se c'è da forzare la mano da parte della Regione per
tutelarli, la si forza, perché c'è un'assunzione di responsabilità
regionale superiore... che deve garantire loro e tutta la comunità
valdostana. Questo non per dire che siano degli irresponsabili, non
lo sono e sappiamo bene che hanno molta serietà, ma se devono
essere aiutati ad operare nelle condizioni migliori, facciamolo, in
altri casi non si pensa due minuti a prendere anche decisioni
difformi.
Per quanto riguarda la questione dei rapporti con la gestione
delle piste, noi pensiamo che il cumulare le decisioni in materia
di piste e di strade non sia la soluzione migliore; avremmo semmai,
in caso di allargamento di competenze, di consolidamento di questa
commissione, seguito un'altra via che un autorevole collega ha
suggerito in commissione: quella di estenderla ad altri rischi
idrogeologici sul territorio, ossia farne un organo permanente di
sorveglianza del territorio, perché il problema valanghivo spesso è
associato ad un problema franoso, riproducibile in periodi non
invernali, quindi se questa è la commissione valanghe, si dice:
"finito il periodo invernale, non monitora
più"
. No,
si fa un organismo diverso, ma non sovrapponendo la questione piste
di sci e la questione delle strade.
Colleghi, concludo qui, ma volevamo darvi conto delle nostre
perplessità, che non capivate; spero che le abbiate capite, non
necessariamente le condividete, ma siamo sicuri che hanno un
fondamento che va oltre la dinamica di quest'aula.
Ricordiamoci sempre che la scienza, purtroppo, non ha ancora
tutte le soluzioni, che ci sono margini di imponderabile, di
imprevedibile in queste cose e che forse ricordarlo in una legge
che si deve andare qui ad una decisione, a delle determinazioni che
devono tener conto di valutazioni di carattere statistico, di
previsioni che hanno una loro attendibilità sempre relativa... e
cercare di non dare per scontato che, mettendo un organismo tecnico
od omogeneizzando a servizio dei nostri sindaci un organismo
tecnico come questo, possiamo aver risolto tutti i problemi.
Questi sono i nostri pensieri, abbiamo affidato alla vostra
attenzione alcuni piccoli emendamenti, ma sono una parte molto
marginale e non sono in grado di dare una nostra visione completa,
né nostra di gruppo, né di tutta l'aula di quella che dovrebbe
essere veramente questa legge. Ci vorrebbe un lavoro più
approfondito, se invece di arrivare al 1° luglio, come ha ricordato
il Presidente Zucchi, si fosse arrivati al 1° maggio, saremmo qui
in altre condizioni a lavorare e forniremmo tutti una prestazione
diversa da quella che forniamo. Grazie.
Presidente
- Se nessun altro intende prendere la parola,
dichiaro chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie, Presidente. Onestamente
mi aspettavo un dibattito, ma diciamo che ho sentito delle cose
serie e corrette magari da approfondire con più attenzione, ma ho
sentito anche tante questioni rivolte al sistema di azione e
quant'altro che veramente ci si dimentica da dove veniamo e da dove
arriviamo rispetto a questa normativa.
Si chiedeva più tempo, voglio solo dire questo: noi non è che
abbiamo fatto l'emendamento al disegno di legge che è urgente, lo
abbiamo fatto immediatamente, perché è urgente, ma lo è perché
abbiamo avuto un secondo inverno, l'anno scorso, non con nevicate
abbondanti ma con dei fenomeni ripetitivi, a volte 3-4 nevicate a
settimana, dunque un inverno diverso da quello del 2008-2009; ma
che ci ha creato le stesse problematiche. L'urgenza allora sta nel
fatto di accettare che se bisogna migliorarsi e migliorare l'aiuto
da dare ai sindaci per decidere, è bene farlo anche a costo di
polemiche. Questo problema esisteva già 10 anni fa, 20 anni fa,
ognuno di noi ha ricoperto dei ruoli, allora andava fatto prima.
Non è il momento di dire in questi 6 mesi, perché non 10 anni fa,
15 anni fa, 20 anni fa! Lo dobbiamo fare noi? Rimanere con due
fette di salame sugli occhi e aspettare la prossima legislatura o
quella che verrà! Il concetto è questo: se c'è un problema, va
affrontato, anche se scotta. Con questi due inverni, basta che
analizziamo due dati: 2008-2009, 400 valanghe neanche tutte censite
e vedo dei dati statistici che è un evento che si ripete ogni 20-30
anni, ribadendo quello che ha detto il collega Louvin, e bisogna
essere chiarissimi su questo aspetto, i rischi non si possono
eliminare. I rischi possono essere alleviati, mai nessuno potrà
dire che i rischi non esistono, in qualsiasi campo, però il nostro
ruolo è cercare di migliorare la situazione. In quell'inverno
2008-2009 quindi è chiaro che il sottoscritto, il Presidente, i
sindaci, le strutture amministrative siamo stati sulla graticola,
perché ricordiamoci che fino ad oggi e per il futuro se non
approviamo il disegno di legge, si sono usate quelle norme che
qualcuno ha già ricordato, di vecchia data; l'ultima che ha cercato
di dare qualche indicazione è stata quella del 2007, ma solo in
merito alla gestione dei comprensori sciistici. Noi che dunque
utilizzavamo una normativa inerente i comprensori sciistici,
abbiamo cercato di sburocratizzare, semplificare, anziché
utilizzare quella normativa, cercando di fare una normativa che
andasse a racchiudere anche i comprensori sciistici per avere un
unico istituto a supporto dei sindaci quindi una
semplificazione.
Dopodiché si parla di norme, ha detto bene Tibaldi: le norme
nazionali... ma il Consigliere deve anche ricordarsi che ci sono
anche altre norme nazionali in cui si dicono alcune cose molto
semplici, ossia tanto per essere chiari, stando alla disciplina
prevista dal disegno di legge...
"la disciplina regionale
contrasterebbe con la possibilità riconosciuta al sindaco di
adottare in certi casi provvedimenti contingibili e urgenti, vedi
articolo 54, comma 4, del decreto legislativo n.
267/2000...
(interruzione di un consigliere, fuori microfono)
- lei ha richiamato un'altra legge del 1992 -
questa
normativa dispone infatti che il sindaco, quale ufficiale del
Governo, adotta con atto motivato provvedimenti anche contingibili
e urgenti nel rispetto dei principi generali dell'ordinamento, al
fine di prevenire e di eliminare gravi pericoli che minacciano
l'incolumità pubblica o la sicurezza urbana, attribuendo pertanto
esclusivamente al sindaco la valutazione della necessità o meno di
emanare il provvedimento a seguito della valutazione del
pericolo"
...
(interruzione del Consigliere Segretario Tibaldi, fuori
microfono)
...è rafforzativo, ma non solo per certi versi che lei diceva su
quella normativa, cioè che è autorità di protezione civile e basta:
deve fare anche degli atti sulle chiusure delle strade in maniera
molto chiara...
(interruzione di alcuni consiglieri, fuori microfono)
... dove sta il problema? Sta che qui, da una parte, si dice che
noi dovevamo fare un discorso di obbligatorietà da parte di un
organo tecnico e il sindaco diventava un mero firmatario di un
ordine di chiusura...
(nuova interruzione di alcuni consiglieri, fuori
microfono)
...perché, se il parere obbligatorio viene espresso in quella
maniera, è vincolante... quindi ti arriva il parere obbligatorio -
e qui entreremmo in un altro aspetto - della commissione
valanghe... secondo qualche consigliere che è intervenuto, si
doveva fare il provvedimento di chiusura immediatamente... perché è
obbligatorio, voglio vedere cosa succede se il sindaco, reputando,
rispetto anche a notizie in suo possesso sul territorio, che non è
proprio così e non lo fa!
Infatti i sindaci che abbiamo sentito, qui parliamo di celerità
e di compartecipazione e noi, malgrado ci si contesti che li
abbiamo sentiti, non ci siamo confrontati con il direttivo, ma con
tutta l'assemblea e abbiamo cercato di capire le loro esigenze che
qualcuno ha minimizzato. Abbiamo portato quei due emendamenti molto
piccoli: massimo 3 componenti come guide alpine all'interno della
commissione, per evitare che poi si facesse veramente il carrozzone
nominandone uno per comune, perciò abbiamo messo un massimale;
l'altro è il ragionamento degli importi: abbiamo tolto la parola
"minimi"
in modo che possiamo mettere più bassi... Abbiamo
perciò preso atto di queste proposte del CELVA, che poi erano
condivisi anche in commissione.
Dopodiché quando si dice, e ritorniamo sull'obbligatorietà, che
viene scaricata la responsabilità ai sindaci, non abbiamo scaricato
niente ai sindaci, perché, come si diceva anche prima nella
normativa nazionale, è una materia che compete ai sindaci...
(nuova interruzione del Consigliere Segretario Tibaldi, fuori
microfono)
Lo abbiamo sentito da Louvin e da altri quasi come scaricato ai
sindaci. Come no? Avete fino adesso ribadito che il concetto...
Presidente
- ...per cortesia, lasciate parlare
l'Assessore, poi se volete intervenite... altrimenti non si capisce
niente...
Viérin M. (SA-UdC-VdA)
- ...poco ortodosso di richiamare
altri istituti.
Stiamo dando quindi, con questa normativa, un supporto che oggi
non era ben definito ai sindaci, anzi per niente definito. Chi ha
vissuto gli inverni degli ultimi 20 anni... sapeva che c'erano
delle commissioni valanghe previste per il discorso dei comprensori
sciistici, che a volte non erano complete anche perché... una
persona che era deceduta non sempre era stata sostituita. Se non
c'è una normativa che ti impone l'istituzione della commissione
valanghe, non c'è obbligatorietà di utilizzare e di avere questi
istituti.
Quando si parla di enti inutili e si richiama il costo di
200.000 euro. Penso che 200.000 euro annui per dare un supporto
tecnico affinché i sindaci possano prendere le decisioni in maniera
più compiuta... ritengo che non ci siano parole, potremo
risparmiare su tante altre cose, credo non su questo tema di
supporti tecnici rivolti alla sicurezza, al miglioramento della
sicurezza sul fattore rischio valanghivo e al miglioramento di
conoscenze tecniche ai sindaci.
Quando si parla poi di guide alpine, di coinvolgimento dei
gestori delle piste, del Corpo forestale, è chiaro che ognuno deve
essere responsabile per quello che esercita come professione. Nella
legge c'è scritto che per le guide alpine si deve avere il corso
AINEVA effettuato e qualcuno dice:
"perché dobbiamo fare il
corso AINEVA?"
, senza ricordarsi addirittura che da 6 anni chi
vuol fare la guida è obbligato a farlo... Magari abbiamo conosciuto
un amico che non lo ha fatto e gli disturba fare il corso e quindi
non potrà fare parte della commissione valanghe, ma se parliamo di
persone che devono essere esperte e tecnicamente preparate,
dobbiamo pretenderlo.
Per quanto riguarda i gestori delle piste, se vanno a scomparire
quelle commissioni per la gestione dei comprensori sciistici in cui
prima erano inseriti, per evitare due carrozzoni e avere un'unica
commissione, è chiaro che vanno inseriti, perché, oltre che
responsabili dei comprensori, sono anche persone che hanno avuto
nel loro lavoro parecchia esperienza su questo fenomeno di rischio
- le valanghe - e possiamo parlare del Corpo forestale alla stessa
maniera. Il Corpo forestale non è solo chiamato a percepire una
remunerazione o a svolgere alcune mansioni, un domani deve
prendersi anche la responsabilità di dire alcune cose sulla
conoscenza del territorio che bisogna avere. È stata fatta una
proposta di composizione da parte di persone che tecnicamente
devono avere dei requisiti, pretendendo anche il fatto che dovranno
frequentare dei corsi, come quello delle guide.
Sul discorso pesa il voto... adesso non voglio entrare in
polemica, possiamo mettere qualsiasi soggetto nelle commissioni
valanghe, come qualsiasi commissione che può dare pareri tecnici ed
altri pareri, perché - mi rivolgo soprattutto a Louvin - questo
discorso è stato affrontato con i sindaci, qualcuno ha detto:
"ma il sindaco ha la pressione della comunità che non vuole
stare chiusa un mese nella propria vallata"
... allo stesso modo
se vi fosse - ragioniamo di pari passo - qualche guida alpina o
qualcun altro nella commissione valanghe - con il parere
obbligatorio - proprietario di un albergo o di quant'altro, che
ragionasse:
"come faccio a stare chiuso..."
, potrebbe
obbligare il sindaco a fare un atto rispetto ai suoi interessi. Se
andiamo in questo campo, gli interessi non dico personali, ma
rispetto all'esame di una visione più generale, ce l'hanno tutti.
Non è facile, Roberto, il concetto è che parere obbligatorio o non
obbligatorio... uno può dire che il sindaco ha la pressione della
comunità che non vuole stare isolata un mese", dall'altra parte io
dico che i componenti della commissione valanghe, che devono essere
conoscitori del territorio, devono abitare in quella zona, capire,
conoscere quella zona sia nella stagione estiva, sia nella stagione
invernale, anche questi hanno interesse ad aprire prima o aprire
dopo! Abbiamo quindi cercato di mettere una corresponsabilità,
perché anche la commissione ha una responsabilità quando esprime un
parere tecnico, non ce l'ha solo il sindaco che fa l'ordinanza.
Termino l'intervento dicendo che abbiamo presentato alcuni
emendamenti che sono emersi da alcune considerazioni fatte anche
negli ultimi giorni. È vero che al provvedimento si potevano
dedicare 10-15 giorni in più, ma credo che aggiungere 30 giorni a
fronte ad una sospensione lavori che abbiamo da qui a fine
settembre... sarebbero due mesi. Dobbiamo già lavorare in questi 2
mesi per rispettare il tempo dei 90 giorni, per dare la normativa
che deve essere stabilita con delibera di Giunta regionale a tutti
i vari comprensori, ai sindaci, eccetera, affinché possano essere
pronti per l'inverno del 2010-2011; l'urgenza è motivata da questo
fatto.
D'altronde se avete visto per il discorso del disegno di legge
sulla zona sismica, visto che c'è una legge nazionale precisa,
abbiamo convenuto che era meglio rinviarlo ai primi di ottobre e lo
abbiamo fatto.
Se ci sono altre domande più puntuali, posso rispondere durante
l'esame dei relativi emendamenti, comunque ringrazio tutti quelli
che hanno lavorato alla stesura del testo: dalle strutture
dell'Assessorato all'Ufficio legale, perché certamente non era una
materia semplice da derimere.
Presidente
- La parola al Presidente della Regione,
Rollandin.
Rollandin (UV)
- Grazie. La discussione su questo disegno
di legge è sicuramente interessante e pone alcune problematiche di
rilievo. In quest'ultimo periodo, tenuto conto della vigilia della
pausa estiva, avevamo presentato in particolare due disegni di
legge che si riferivano a temi piuttosto delicati: quello in
discussione e l'altro sul sistema sismico regionale. Sul sistema
sismico regionale, sul quale sono emerse una serie di perplessità e
richieste di approfondimento, abbiamo ritenuto di rinviarlo in
autunno, pur ribadendo che su questo tema c'è una certa urgenza di
sottolineare, in accordo con il comune, qual è la tematica e cosa
si deve fare da un punto di vista delle costruzioni, ma non per
inserirsi in un discorso che è normato a livello nazionale, ma
perché c'è gente che incautamente rischia di avere conseguenze
negative nel momento in cui costruisce case nuove non a norme, non
legate all'applicazione corretta di questa legge.
In questo caso riteniamo sia stato invece possibile fare tale
discussione in aula senza rinviarla in autunno, perché si ipotizza
di poter partire con la nuova stagione invernale, che non sappiamo
se sarà dello stesso tenore dell'ultima o di quella precedente, ci
auguriamo comunque che i problemi della neve non ci siano, perché,
quando ci sono problemi di valanghe, paradossalmente vorrei dire
che la neve c'è. Vorrei ricordare che abbiamo passato quasi 10 anni
dicendo: "non nevica", quindi il problema delle valanghe non era
così acuto, anzi il problema era: come facciamo per programmare la
neve. Per attrezzarci, abbiamo speso milioni di euro per creare le
premesse affinché ci fosse la neve sui campi di sci, sicuramente
erano problemi diversi. Visto che ha ripreso a nevicare, in barba a
tutti i grandi professori di meteorologia, ci troviamo qui a dire:
"ragazzi, bisognerà pure che riusciamo a regolamentare quello
che già succede, ma che ci è chiesto di dimostrare che si può
lavorare in termini più corretti"
. La legge ha per obiettivo,
oggetto e finalità di istituire le commissioni locali valanghe e
poi come lavorano; mi chiedo se necessitino mesi e mesi di
approfondimento per dire come lavora una commissione, tenendo conto
che questo c'è già e lavora in modo disorganizzato. Non abbiamo
istituito qualcosa di nuovo: abbiamo cercato di coordinare quello
che c'era già, ma lavora in termini difficili.
Tutti hanno fatto riferimento alle normative nazionali, quelle
sostanziali sono due: una sulla protezione civile, la legge n.
225/1992, che correttamente il collega Tibaldi ha citato, con gli
articoli 15 e 16, dove si richiama espressamente la competenza
della Valle d'Aosta e anche...
(interruzione di un consigliere, fuori microfono)
...no, ma lo dico sotto un altro profilo... anche della
partecipazione e del coinvolgimento all'organizzazione nazionale,
con riferimento a tutta una serie di eventi che come non
nell'ultimo anno, ma nell'anno precedente... è costituito anche
come calamità, perché un conto sono gli episodi valanghivi, un
conto quando è generalizzato ed è previsto un intervento come
calamità naturale, in quanto tale è stato denunciato... e quindi il
coinvolgimento in questa sede.
L'altra legge è la legge n. 285/1992, che è il nuovo Codice
della strada. Non parlo adesso degli ultimi aggiornamenti del
Codice della strada per quanto riguarda alcol, eccetera, ma vorrei
ricordare che negli articoli 6 e 7 si dice che cosa si deve fare
nelle situazioni di cui parliamo. Lì si dice:
"Le ordinanze di
cui al comma 4 sono emanate: per le strade e le autostrade statali,
dal capo dell'ufficio periferico dell'ANAS; per le strade
regionali, dal Presidente della Giunta; per le strade provinciali,
dal Presidente della Provincia; per le strade comunali e le strade
vicinali, dal sindaco; per le strade militari, dal comandante della
regione militare territoriale"
. Detto questo, il discorso della
competenza mi sembra inequivocabile, quindi non vedo quale possa
essere un'interpretazione diversa.
Cosa si è voluto fare con questa legge? Dare un supporto. Si è
discusso sulle qualità dei membri della commissione, noi abbiamo
cercato... all'inizio non avevamo detto quanti, perché? Perché si
poteva ipotizzare, come già in alcuni comuni, dove, invece di aver
messo il forestale, avevano messo due, tre guide... allora si è
cercato di attivare un meccanismo che portasse ad una commissione
omogenea su tutto il territorio regionale, riunendo i comuni in
bacini diversi. Questa professionalità è tale da permettere di dire
che un organo... è discutibile se, essendo organo consultivo, dia
poi un parere obbligatorio o di valutazione per il sindaco, su
questo ho sentito dei pareri su cui non voglio entrare nel merito,
ma sicuramente ci sarebbe molto da dire, ma, al di là di questo, il
problema della commissione è che o la commissione ha delle
competenze, oppure è inutile. Siccome tutti hanno detto che è
utile... ma attenzione il problema alla fine... il "cerino" è vero
che ce lo ha sempre il sindaco, ma un conto è se il sindaco ha
sentito delle persone competenti che gli hanno dato delle
indicazioni... ma anche qui quando si riunisce la commissione?
Quando effettivamente ci sono delle situazioni che sono gravi, che
devono essere ritenute urgenti, ma anche delicate, per cui la
competenza della guida, la competenza del forestale che conosce il
territorio servono a coadiuvare il sindaco, perché possa decidere:
"chiudo"
, o
"non chiudo"
. Vi sono poi anche delle
interruzioni con strada chiusa legate alle emergenze, il sindaco
decide, se c'è un'urgenza, c'è un malato che sta male, deve
arrivare l'ambulanza, decide di aprire la strada, perché
l'ambulanza deve passare... è un rischio. Quante volte i sindaci
hanno operato in queste situazioni correttamente.
L'altro problema: chi apre e chi chiude la strada, anche questo
è un falso problema: se uno ha fatto l'apertura sulla strada
comunale, fa con competenza anche la chiusura, l'apertura e tutto
quello che decide... la stessa cosa vale per la strada regionale.
Dov'è il problema? Questo è un falso problema! Evidentemente,
attenzione, nelle emergenze quando la pericolosità supera il
territorio del Comune e coinvolge anche... strade comunali, strade
regionali, evidentemente la competenza entra nell'ambito della
Protezione civile e quindi del coordinamento Sindaco-Presidenza
della Giunta-Prefetto.
Non ci sembra di avere inventato nessun carrozzone, ma ci sembra
di avere solo predisposto e previsto la presenza di tre persone,
che con correttezza aiutano il sindaco a decidere; abbiamo inserito
"su richiesta"
, perché? Perché ci sono casi in cui la presa
di posizione può essere portata avanti dal sindaco senza bisogno di
ricorrere alla convocazione. Cade una valanga piccola che a priori
si è deciso che, quando arriva, al momento può decidere... è chiaro
che questo lo può fare tranquillamente il sindaco. Mi sembra quindi
esserci una possibilità operativa molto semplice, abbiamo detto
quali sono i compiti che devono avere, le competenze, abbiamo
parlato anche dell'obbligatorietà dei corsi AINEVA e dei corsi che
devono fare, abbiamo dovuto fare una norma transitoria, perché al
momento non tutti ce l'hanno, paradossalmente, quindi ci sarà la
possibilità di avere per tutti...
Il problema dell'inserimento dei dirigenti delle piste di sci:
ma perché il direttore delle piste di sci non è una persona
competente, che conosce il suo territorio, che, quando ci sia
un'incidenza della zona anche sulle strade comunali, non può dire
la sua e dire:
"guarda quella valanga può arrivare anche sulla
strada, oltre che a interessare la propria zona di competenza per
quanto riguarda le piste"
? Non so quale sia la difficoltà o
quale sia il conflitto di interesse... attenzione, qui non c'è
nessun conflitto di interesse: qui c'è solo la possibilità da parte
di una persona che conosce bene il territorio, con delle
responsabilità fra l'altro su tutta la zona, di lavorare con due
persone esperte come la guida e come un forestale.
Non ci sono quindi, a nostro avviso, elementi tali da valutare
questa legge come una novità, un carrozzone, un qualcosa che va
contro la semplificazione: più semplice di così la partecipazione
alla commissione! Voglio specificare: se uno legge il provvedimento
n. 225 sulla protezione civile, vede che è fatto di commissioni,
vive di commissioni! Perché è l'unico sistema per cercare di
coinvolgere le persone esperte e dare il supporto a chi poi deve
decidere; questa è la logica dappertutto, non è una novità.
Francamente quindi ci spiace di aver creato problemi sui tempi
necessari per l'esame, riconosciamo che poteva esserci anche un
tempo suppletivo, quello che vogliamo dire è che sicuramente ha
influito il fatto che arrivavamo verso la pausa estiva, lo
riconosciamo. Malgrado questo, però, siamo arrivati al dunque,
perché molto spesso su alcune norme c'è la difficoltà di arrivare a
condensare leggi, con anche delle imperfezioni, delle situazioni da
correggere, questo lo riconosciamo, ma nel contempo dovete capire
che la ragione per cui abbiamo insistito per discuterla e
approvarla oggi è legata al fatto che, vogliamo essere pronti per
la prossima stagione; se la approvavamo ad ottobre, questo non era
più possibile, nemmeno a settembre, perché questi tempi ci servono
tecnicamente per preparare il tutto. Questa è l'unica ragione;
vorrei in modo molto semplice però dire le cose come stanno.
Sicuramente, abbiamo volentieri aderito al fatto di rinviare
l'altra legge, anche se era urgente: la legge sulla zona sismica,
perché abbiamo capito che è molto meglio fare una discussione in
commissione più serena e approfondita. Non siamo per togliere tutta
la validità del lavoro, anzi ringrazio il lavoro svolto in
commissione, quello che il relatore ha detto e quello che è stato
fatto anche dai colleghi che sono intervenuti per approfondire la
tematica, credo però che oggi approvare questa legge sia un
contributo importante a sostegno dei sindaci per reggere una
condizione, che vi assicuro in certi momenti è molto difficile per
tutte le situazioni che sono state ricordate dal collega Louvin.
Sicuramente ci sono nelle valli, molto spesso, anche interessi
contrastanti tra quello che succede nell'ambito della
sollecitazione alla chiusura e la difficoltà di chi vede con la
chiusura ridursi una serie di interessi che sono legati ad un
interesse generale: la questione degli alberghi tanto per
intenderci, o del ristorante che è interessato per una serie di
ragioni. Questi motivi sono comprensibili, ma non possono essere
preminenti rispetto al problema della sicurezza, questa - credo -
sia la logica con cui si lavora. Noi, quindi, riteniamo che su tale
legge, che poi - ripeto - semplicemente va ad istituire una
commissione di supporto ai sindaci... è tutto lì: non abbiamo né
violato, né siamo andati contro competenze di Tizio o di Caio,
abbiamo solo regolamentato una situazione che, di fatto, già esiste
e che le stesse comunità locali avevano chiesto di regolamentare in
modo diverso. Se poi ci saranno delle valutazioni, come diceva
prima il collega Caveri, che ci porteranno a fare ulteriori
variazioni dopo un'esperienza di questo tipo, siamo pronti a
tornare e a dire:
"guardate, su questo è meglio rientrare in un
certo modo"
.
Non siamo qui a dire che questa norma è l'eccellenza, diciamo
che è uno strumento valido per risolvere un problema concreto.
Termino con il problema responsabilità: credo che, malgrado tutti i
flussi di informazione, poi la responsabilità diventa sempre
purtroppo di chi in quel momento è in carica e che deve prendersi
la briga di firmare "sì" o "no" e, da quel momento in poi, tutto
quello che succede purtroppo è sua responsabilità. Non sempre è
facile, ci auguriamo che proprio i sindaci con questo abbiano la
possibilità di evitare sorprese e soprattutto di prendere decisioni
azzardate. Grazie.
Presidente
- Prima di procedere all'esame del testo,
ricordo che le Commissioni I e III hanno espresso, all'unanimità,
parere favorevole con emendamenti; la II Commissione, a
maggioranza, un parere favorevole di compatibilità finanziaria; il
CPEL un parere favorevole con proposte modificative. Oltre ai 2
emendamenti delle Commissioni I e III, sono stati presentati 4
emendamenti firmati dall'Assessore Marco Viérin e dai Consiglieri
André Lanièce e Salzone; 4 emendamenti del gruppo ALPE e un
sub-emendamento firmato dall'Assessore Marco Viérin e dai
Consiglieri Louvin, André Lanièce, Salzone e Caveri.
Procediamo all'esame dell'articolato.
Pongo in votazione l'articolo 1:
Consiglieri presenti: 32
Votanti: 24
Favorevoli: 21
Contrari: 3
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- All'articolo 2 ci sono diversi emendamenti:
in ordine, c'è l'emendamento n. 1 presentato dall'Assessore Marco
Viérin insieme ai Consiglieri André Lanièce e Salzone.
La parola al Consigliere Louvin.
Louvin (ALPE)
- Si tratta di emendamenti che non sono
stati approfonditi in commissione, quindi sarebbe bene, anche per
chi ci ascolta eventualmente, che si sappia cosa si va a
modificare. Assessore, mi permetto di sostituirmi a lei:
"al
comma 1 dell'articolo 2 le parole "ai Comuni e alla Regione" sono
sostituite dalle seguenti: "alla Regione, ai Comuni e ai gestori
delle piste da sci"
. Compongo l'articolo così:
"Le
commissioni locali valanghe
sono organi consultivi di
supporto alla Regione, ai Comuni e ai gestori delle piste da
sci..."
. Riteniamo che la funzione consultiva amministrativa
debba essere svolta a beneficio di enti pubblici, non dei gestori
delle piste di sci, delle società private che gestiscono le piste
di sci; noi mettiamo una funzione amministrativa pubblica a
servizio di un soggetto privato, qui, a nostro modo di vedere, vi è
uno stravolgimento... Fra l'altro, si collega al suo emendamento n.
3, che sottrae la possibilità molto più pulita di fare dei
convenzionamenti collaborativi; noi riteniamo che fosse molto più
pulita la soluzione originaria da questo punto di vista, perché
fare delle commissioni locali valanghe degli organi consultivi per
i gestori delle piste di sci ci sembra una funzione alquanto
anomala e atipica. Noi, quindi, saremo contrari a questo
emendamento.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Questo discorso è dovuto anche
al fatto che... è stato portato in commissione a seguito delle
contestazioni all'abrogazione dell'articolato sulla normativa per i
comprensori sciistici. Anziché togliere l'abrogazione di
quell'articolo inerente i comprensori sciistici, abbiamo inserito -
l'ho detto prima nel dibattito - il tutto all'interno della nuova
commissione locale, quindi avremo una commissione unica che potrà
essere utilizzata da Comuni, Regioni e comprensori sciistici, per
fare chiarezza e semplificazione.
Presidente
- Pongo in votazione l'emendamento n. 1
dell'Assessore Marco Viérin e dei Consiglieri André Lanièce e
Salzone, che recita:
Emendamento
Al comma 1 dell'articolo 2 del dl, le parole "ai Comuni e
alla Regione" sono sostituite dalle seguenti: "alla Regione, ai
Comuni e ai gestori delle piste da sci".
Consiglieri presenti e votanti: 33
Favorevoli: 21
Contrari: 12
Il Consiglio approva.
Presidente
- Passiamo all'esame del secondo emendamento
sempre all'articolo 2, presentato dall'Assessore Marco Viérin
insieme ai Consiglieri André Lanièce e Salzone. Nel caso venga
approvato questo emendamento, decade l'emendamento n. 1 del gruppo
ALPE.
La parola al Consigliere Zucchi.
Zucchi (PdL)
- Qui è proprio uno dei punti più
controversi. Il collega Prola - in commissione e anche oggi lo ha
ribadito in aula - e il Presidente della Regione poc'anzi hanno
detto che una delle principali motivazioni per cui si è arrivati a
spron battuto all'approvazione di questa legge è per l'intento di
uniformare e rendere uniforme un certo tipo di attività su questo
tipo di materia. Capite bene che tale emendamento è un'antinomia
rispetto a quanto vi proponete con la proposizione di questo
disegno di legge, perché la richiesta è soggettiva e come tale si
ripiomba nuovamente nella discrezionalità di colui che riterrà di
richiedere o meno, a parte il fatto: su richiesta di chi? Si dà per
implicito del sindaco, ma sarebbe stato utile indicarlo, perché
mettere
"esprimono, su richiesta"
, ma di chi? Non è chiaro
il concetto, la richiesta è un fatto soggettivo, lei stesso nella
sua conclusione, Presidente, ha detto che ci saranno dei casi per i
quali certi sindaci valuteranno a propria discrezione, a seconda
dei fenomeni meteorologici, se convocare o meno queste commissioni.
Presidente, allora, se lei intende avere con questa nuova legge un
criterio che possa essere uniforme per tutto il nostro territorio,
non vediamo con tale emendamento come questo possa essere reso
possibile. Le chiediamo pertanto nuovamente che si ritorni alla
predisposizione originale, che venga tolto il concetto della
richiesta, perché, entrando nei contenuti... ma poi io o il collega
Tibaldi lo diremo di nuovo, la nostra preoccupazione è quella che
se dobbiamo proprio istituire una commissione valanghe, almeno essa
abbia una minima funzione, che quanto meno venga consultata; il
sindaco poi, come abbiamo detto tutti, conserva la propria
prerogativa di capo della Protezione civile, da lei ricordata e da
tutti ricordata dalle varie leggi... questo è un fatto che abbiamo
stabilito e sancito in quella anomala seduta di commissione che è
avvenuta nell'aula del Consiglio.
Prendo atto anche delle scuse, quindi le accetto, il fatto che
comunque sia ammesso che la fretta sia dovuta ad un'esigenza legata
alla prossima stagione... era altrettanto evidente che comunque
questo provvedimento potesse essere presentato con un mese di
anticipo per evitare tali discussioni, che dovevano trovare la loro
sede adeguata in commissione.
Tornando all'emendamento, Assessore, vi chiedo veramente di
riflettere una volta di più sul concetto della richiesta, di
tornare quanto meno alla versione originale. Vi chiedo una piccola
sospensione almeno su tale questione, che riteniamo essere un fatto
importante e sostanziale su un impianto della legge, che non
condividiamo per i motivi che abbiamo detto... se non altro che non
siano proprio incondivisibili al 100 per cento con l'espressione di
un emendamento, che andrebbe a riportare di nuovo nel mare delle
ipotesi, della soggettività un argomento che invece dovrebbe essere
reso uniforme con tale provvedimento che volete portare oggi in
aula con questa fretta.
Presidente
- La parola al Consigliere Donzel.
Donzel (PD)
- Su questo passaggio, come bene ha detto il
Presidente della commissione, Zucchi, abbiamo la stessa posizione
del PdL, perché è proprio tale punto uno dei passaggi più
controversi. Vorrei chiarire nei confronti dell'Assessore che, per
esempio, non c'è stato modo di fare sufficiente chiarezza neanche
qui in aula, perché da parte nostra non è mai stata sottolineata
l'esigenza di introdurre il termine "obbligatorietà", semplicemente
si ritiene l'introduzione del concetto
"su richiesta"
estremamente debole nella sua formalizzazione, perché non risulta
chiaro quando poi dovrebbe essere obbligatoria o presunta questa
richiesta. Era quindi sufficiente "esprimono un parere tecnico", è
il sindaco che convoca la commissione quando lo ritiene più
opportuno, perché abbiamo appurato che in qualsiasi momento il
sindaco, senza aver sentito, interviene e può decidere la chiusura
di una strada. Peraltro, come il Presidente ha prima illustrato
citando una legge del 1992 e richiamando una serie di
responsabilità sulle strade che sono ripartite fra vari soggetti,
anche su tale punto vorrei richiamare le nostre perplessità, perché
è proprio su questi vari soggetti su cui è ripartita la
responsabilità che non condividiamo appieno l'interpretazione che
viene data, nel senso che il sindaco interviene anche su strada
regionale se lo ritiene opportuno, non è che non può chiudere una
strada regionale in una situazione di estrema emergenza che lui ha
valutato nel suo comune. A mio avviso, se torniamo indietro su
questo: che il sindaco prima di chiudere deve fare un'altra
operazione, ossia chiamare il responsabile della strada regionale,
andiamo a complicare ulteriormente le cose. Rispetto a questo
emendamento, quindi era meglio la vecchia dizione e rimane non
chiarito definitivamente tale problema del concetto
"su
richiesta"
.
Presidente
- La parola al Consigliere Louvin.
Louvin (ALPE)
- Questo è un punto effettivamente
delicatissimo. In commissione è stato un po' come il carciofo:
abbiamo dovuto togliere le foglie ad una ad una, perché non si
capiva di che parere si sarebbe trattato. Siamo arrivati ad
escludere che si trattasse di un parere vincolante, abbiamo
chiarito un punto, ma non era del tutto chiaro: avevamo di fronte
degli interlocutori anche esterni, che non erano ancora
evidentemente totalmente sicuri e volevamo avere noi stessi una
valutazione da parte loro. Chiarito che non è un parere vincolante,
il sindaco, che è responsabile, ha un supporto tecnico-valutativo
da parte della commissione, ma un parere tecnico vuol dire intanto
che non è l'unico parere tecnico, è generica questa dizione, ne
avremmo preferito una diversa: il parere tecnico, ossia quello
necessario è quello, se poi vuole acquisirne degli altri, vuole
sentire altre persone, può fare tutto quello che vuole, ma il
parere è stabilito in quei termini... che deve essere quello.
Quella che invece viene a complicare la questione è la dizione
"su richiesta"
; onestamente non ho capito, se non con
un'interpretazione un po' maliziosa, ossia "se non te lo chiedo, tu
stai zitto" e questo è anche un problema che sarebbe utile
sviscerare. Vi è insomma una commissione che sta operando nei
giorni critici ma, se non è richiesta, non si esprime sul pericolo
valanghivo e sulla probabile evoluzione del medesimo. È una
commissione che avrà il suo presidente, si autoconvoca, non è,
stando a questa impostazione di legge, costantemente convocata dal
sindaco, ma opera in qualche modo sul piano tecnico autonomamente,
ma non può esprimersi se non richiesta. Signori, quindi pensateci
bene, questo è un emendamento grave, un emendamento che ci porta
fuori strada rispetto alla situazione che avevamo segnalato: non
solo non risolve il problema come lo abbiamo posto, ma ne pone un
altro che mi pare molto delicato. È assolutamente atipico, non
abbiamo casi di legge in cui
"su richiesta"
si mette così in
modo casuale, qui vorrebbe dire che, se non su richiesta, non può
pronunciarsi.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Diciamo che si può condividere
tutto e di tutto, su questo aspetto: quando il parere non è
vincolante... gli uffici tecnici dell'Amministrazione ci hanno
indicato che andava inserito questo emendamento con la dizione
"su richiesta"
, perché altrimenti diventava un parere
vincolante.
Presidente
- La parola al Presidente della Regione,
Rollandin.
Rollandin (UV)
- Si è detto a più riprese, leggendo anche
il codice, che le competenze sono del sindaco, noi regolamentiamo
le commissioni nella loro composizione e nella loro competenza e
che possono dare il loro parere, altrimenti se andavamo sulla
teoria "parere obbligatorio", è chiaro che era così e basta.
Siccome non è così, è giusto che il parere sia su richiesta e ho
anche specificato che ci sono delle situazioni dove il sindaco può
decidere senza interpellare la commissione; se invece non fosse
come è scritto qui: su richiesta, dovrebbe sempre avere la
possibilità di dire "sì" o "no" solo se c'è prima l'espressione
della commissione. Questa è la ragione per cui è stata inserita la
dizione
"su richiesta"
, altrimenti diventa evidente che
tutte le volte è necessario che si esprima la commissione per dire
che posso aprire o chiudere. È così, non c'è nulla di
trascendentale, è una formula che credo vada nella logica delle
cose; se il sindaco ritiene che ci siano delle situazioni tali
da..., la convoca.
Presidente
- La parola al Consigliere Segretario
Tibaldi.
Tibaldi (PdL)
- Se i miei ricordi legati agli studi
giuridici, diritto amministrativo, sono precisi - poi qui ci sono
avvocati che possono correggermi... -, i pareri possono essere
facoltativi, obbligatori e vincolanti. Leggendo la formulazione
originaria, questo parere non è vincolante, non è facoltativo, è un
parere obbligatorio; con quella introduzione dell'inciso
"su
richiesta"
diventa un parere facoltativo, diventa un
optional
che il sindaco può attivare - o in questo caso
anche il gestore dei comprensori sciistici può attivare -, oppure
no. Noi allora mettiamo in piedi una legge con 18 commissioni
locali valanghe, composte da un certo numero di persone, quindi c'è
un insieme di competenze professionali, rispettabili, pagate...
(interruzione di alcuni consiglieri, fuori microfono)
...l'impegno di spesa c'è, quindi pagate... ma se è eventuale,
se è un
optional
,
cosa mettiamo in piedi questa legge
a fare? Effettivamente quella dizione, come è stato ricordato da
chi mi ha preceduto e come ho detto anch'io in discussione
generale, è la chiave di volta che indebolisce tutta la costruzione
giuridica che si voleva mettere in piedi.
Presidente Rollandin, lei ha giustamente citato prima il Codice
della strada come una delle due norme fondamentali che vengono
richiamate: quella che dicevo io sulla legge n. 225/1992, il Codice
della strada del 1992 poi modificato nel corso del tempo... ma
quella norma dice che la competenza sulle strade comunali
appartiene ai sindaci, sulle strade regionali appartiene al
Presidente. Lei continua a giocare su questa formula piuttosto
confusa, dove non si capisce se il sindaco ha una competenza
aggiuntiva o estensiva... la competenza lì è sua, esclusivamente
sua: aprire e chiudere la strada! Mi sembra che si stia giocando su
piani di ambiguità, forse perché non c'è una nettezza giuridica che
supporta questa legge. Da lì la nostra richiesta di rinvio, di
approfondimento e di maggiore attenzione; mi sembra di capire che
vi sia un ostruzionismo da parte della Giunta ad una proposta che è
quanto mai ragionevole.
Presidente
- La parola al Consigliere Donzel.
Donzel (PD)
- Avendo una visione più pragmatica e meno
giuridica, a mio avviso, l'espressione precedente consentiva o meno
l'utilizzazione del parere della commissione e lasciava in capo al
sindaco, come abbiamo ripetuto più volte, la responsabilità.
Introducendo il concetto
"su richiesta"
è evidente che in
alcuni casi diventa esplicito l'aver chiesto il parere tecnico, ma
a quel punto il sindaco, essendo esplicito che ha richiesto, può
decidere difformemente dal parere tecnico? Assolutamente sì, ma
invece, secondo me, avendo richiesto ufficialmente quel parere,
diventa un parere che non lo so se a quel punto il sindaco...
(interruzione del Presidente della Regione, fuori
microfono)
...nella prassi viene sempre rispettato il parere tecnico,
questo mi risulta, però io dico, il sindaco su richiesta richiede
il parere tecnico, lo riceve e poi non lo rispetta? Andiamo a
vedere allora... io avrei preferito non vi fosse scritto:
"su
richiesta"
.
Presidente
- La parola al Consigliere Louvin.
Louvin (ALPE)
- Grazie, Presidente. È anche per chiarire
fino in fondo tale questione, perché ci lasceremmo altrimenti con
dei punti di vista diversi, che obiettivamente hanno poco
significato, perché bisogna su questo raggiungere chiarezza sul
senso che diamo a tale legge ed è un peccato che anche chi domani
sarà chiamato ad interpretarla non possa avere questa via.
Il collega Tibaldi ha ricordato bene che ci sono tre tipi di
pareri: facoltativo, obbligatorio, vincolante. Questo non è - e non
lo diventa neanche quando lo richieda il sindaco - un parere
vincolante: se non è scritto, non è vincolante, il sindaco potrà
disattenderlo, avrà altri elementi di valutazione, li dovrà
motivare, ma può tranquillamente disattenderlo, anche se lo ha
richiesto; escluderei a questo punto, nel testo della legge come la
stiamo varando, che si tratti di un parere vincolante. Non è
nemmeno un parere obbligatorio, anche se non mettiamo questo
inciso, perché altrimenti dovremmo scrivere che è obbligatorio
richiederlo: se non lo scriviamo, non lo è, rimaniamo nell'alveo
dei pareri facoltativi. Il punto dirimente è un altro: che
scrivendo
"su richiesta"
, il parere pronunciato in assenza
di richiesta non ha valore, ossia una commissione che sta
lavorando, che si convoca e che vede l'esistenza di un pericolo, se
non è richiesta di volta in volta, non può emettere un parere.
Dobbiamo togliere tale "macigno", perché esso condiziona il
funzionamento delle commissioni. Sono d'accordo con quanto ha detto
il collega Tibaldi: questo Consiglio sta per mettere in piedi un
apparato robusto, territorialmente molto articolato, con delle
commissioni che vuole preparare tecnicamente, ma dice: "se te lo
chiediamo, ti pronunci". No, loro devono comunque pronunciarsi, a
maggior ragione si pronunceranno se sono sollecitati, ma se
constatano il pericolo e il sindaco, o chi per lui non c'è, loro
devono attivarsi per far sapere all'Amministrazione, non devono
aspettare che ci siano richieste di altri soggetti! Qui è in gioco
un'autonomia informativa di questa commissione, un suo ruolo di
sensore sul territorio e per noi tale inserimento - non so per
quale ragione e con quali finalità suggerito, se non in funzione di
un depotenziamento delle commissioni - non va nella buona
direzione. Vi suggeriamo vivamente di ritirare l'emendamento e di
lasciare il testo così com'è, perché è meno peggiore del testo che
andreste a votare.
Presidente
- Pongo in votazione l'emendamento n. 2
dell'Assessore Marco Viérin e dei Consiglieri André Lanièce e
Salzone, che recita:
Emendamento
Alla lettera c) del comma 2 dell'articolo 2, le parole
"esprimono un parere tecnico" sono sostituite dalle seguenti:
"esprimono, su richiesta, pareri tecnici".
Consiglieri presenti e votanti: 31
Favorevoli: 20
Contrari: 11
Il Consiglio approva.
Presidente
- Di conseguenza l'emendamento n. 1 del gruppo
ALPE decade; ne do lettura per il verbale:
Emendamento
Alla lettera c) del comma 2 dell'articolo 2 le parole:
"esprimono un" sono sostituite dalle seguenti: "esprimono
il".
Pongo in votazione l'emendamento n. 2 del gruppo ALPE, che
recita:
Emendamento
Alla lettera f) del comma 2 dell'articolo 2 le parole:
"collaborano nella gestione delle emergenze con il" sono sostituite
dalle seguenti: "coadiuvano, nella gestione delle emergenze,
il".
Consiglieri presenti: 32
Votanti: 29
Favorevoli: 8
Contrari: 21
Astenuti: 3 (Benin, Tibaldi, Zucchi)
Il Consiglio non approva.
Presidente
- Passiamo ora all'esame del sub-emendamento
dell'Assessore Viérin Marco e dei Consiglieri Louvin, André
Lanièce, Salzone e Caveri, che subentra all'emendamento n. 3 del
gruppo ALPE; do lettura, rispettivamente, dell'emendamento n. 3 e
del sub-emendamento:
Emendamento
Dopo la lettera a) del comma 3 dell'articolo 2 è inserita la
seguente:
"abis) stabilisce le condizioni necessarie per consentire
l'apertura e la chiusura al transito sulle strade
regionali;".
Sub-emendamento
L'emendamento n. 3 dei Consiglieri regionali del gruppo
"ALPE" è sostituito dal seguente:
"Dopo la lettera a) del comma 3 dell'articolo 2 è inserita la
seguente:
"abis) definisce procedure coordinate tra le strutture
regionali competenti in materia di protezione civile, di difesa dai
rischi idrogeologici e valanghivi, di viabilità regionale e il
Corpo forestale valdostano per la gestione del transito veicolare
sulle strade regionali in relazione a condizioni di emergenza per
rischio valanghivo;"."
Qualcuno desidera illustrare il sub-emendamento? Lo metto in
votazione:
Consiglieri presenti: 33
Votanti e favorevoli: 29
Astenuti: 4 (Benin, Lattanzi, Tibaldi, Zucchi)
Il Consiglio approva.
Presidente
- Pongo in votazione l'emendamento n. 1 delle
Commissioni I e III, che recita:
Emendamento
Alla lettera b) del comma 3 dell'articolo 2, la parola
"minimi" è soppressa.
Consiglieri presenti: 33
Votanti e favorevoli: 21
Astenuti: 12 (Benin, Bertin, Giuseppe Cerise, Chatrian, Donzel,
Carmela Fontana, Lattanzi, Louvin, Patrizia Morelli, Rigo, Tibaldi,
Zucchi)
Il Consiglio approva.
Presidente
- Pongo in votazione l'emendamento n. 3
dell'Assessore Marco Viérin e dei Consiglieri André Lanièce e
Salzone, che recita:
Emendamento
Il comma 4 dell'articolo 2 è sostituito dal seguente:
"4. Le CLV possono, altresì, svolgere attività di supporto a
enti pubblici e privati, agenzie, aziende o altri soggetti quali,
in particolare, l'ANAS S.p.A. e le Ferrovie dello Stato S.p.A.,
secondo le modalità definite da apposita convenzione da stipularsi
tra il Comune territorialmente competente, ovvero il Comune
capofila nel caso in cui le CLV siano costituite in forma associata
tra più Comuni, e il soggetto o l'ente interessato.".
Consiglieri presenti: 33
Votanti: 26
Favorevoli: 21
Contrari: 5
Astenuti: 7 (Benin, Donzel, Carmela Fontana, Lattanzi, Rigo,
Tibaldi, Zucchi)
Il Consiglio approva.
Presidente
- Pongo in votazione l'articolo 2 nel testo
così emendato:
Articolo 2
(Compiti e funzioni)
1. Le CLV sono organi consultivi di supporto alla Regione, ai
Comuni e ai gestori delle piste da sci per le attività di
previsione e valutazione delle condizioni nivometeorologiche e
dello stato di stabilità delle masse nevose, di vigilanza, di
allerta e di intervento nelle situazioni di rischio e di gestione
dell'emergenza, al fine di assicurare a livello locale il controllo
delle situazioni di pericolo sul territorio di competenza.
2. Nell'ambito delle attività di supporto di cui al comma 1,
le CLV, in particolare:
a) predispongono il Piano delle attività in materia
valanghiva (PAV), nel quale sono individuate le misure di
valutazione del pericolo e del rischio valanghivo sul territorio di
competenza;
b) acquisiscono dati e informazioni relativi al pericolo
valanghivo sul territorio di competenza e alla probabile evoluzione
del medesimo;
c) esprimono, su richiesta, pareri tecnici in merito al
pericolo valanghivo sul territorio di competenza e alla probabile
evoluzione del medesimo;
d) supportano l'attività del Sindaco ai fini dell'adozione di
eventuali provvedimenti di competenza e di iniziative da assumere
in relazione allo stato di criticità in atto;
e) trasmettono alle strutture regionali individuate con la
deliberazione di cui al comma 3 i dati raccolti e i pareri
espressi;
f) collaborano nella gestione delle emergenze con il Centro
operativo comunale e misto e con il Centro di coordinamento dei
soccorsi di cui all'articolo 5 della l.r. 5/2001.
3. La Giunta regionale, con propria deliberazione, da
adottarsi entro sessanta giorni dalla data di entrata in vigore
della presente legge, d'intesa con il Consiglio permanente degli
enti locali:
a) definisce le modalità di funzionamento delle CLV e le
modalità di svolgimento delle attività di cui al comma 2, sulla
base di criteri e metodologie omogenee;
b) definisce procedure coordinate tra le strutture regionali
competenti in materia di protezione civile, di difesa dai rischi
idrogeologici e valanghivi, di viabilità regionale e il Corpo
forestale valdostano per la gestione del transito veicolare sulle
strade regionali in relazione a condizioni di emergenza per rischio
valanghivo;
c) stabilisce gli importi dei compensi da attribuire ai
componenti delle CLV che ne hanno diritto.
4. Le CLV possono, altresì, svolgere attività di supporto a
enti pubblici e privati, agenzie, aziende o altri soggetti quali,
in particolare, l'ANAS S.p.A. e le Ferrovie dello Stato S.p.A.,
secondo le modalità definite da apposita convenzione da stipularsi
tra il Comune territorialmente competente, ovvero il Comune
capofila nel caso in cui le CLV siano costituite in forma associata
tra più Comuni, e il soggetto o l'ente interessato.
Consiglieri presenti: 33
Votanti: 28
Favorevoli: 21
Contrari: 7
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- All'articolo 3 c'è l'emendamento n. 4
dell'Assessore Marco Viérin e dei Consiglieri André Lanièce e
Salzone, che recita:
Emendamento
La lettera q) del comma 1 dell'articolo 3 è sostituita dalla
seguente:
"q) Nus, Brissogne e Gressan.".
Lo pongo in votazione:
Consiglieri presenti: 33
Votanti e favorevoli: 24
Astenuti: 9 (Benin, Bertin, Giuseppe Cerise, Chatrian, Lattanzi,
Louvin, Patrizia Morelli, Tibaldi, Zucchi)
Il Consiglio approva.
Presidente
- Pongo in votazione l'articolo 3 nel testo
così emendato:
Articolo 3
(Ambito territoriale di operatività delle CLV)
1. Nell'ambito dei territori comunali ad alto rischio
valanghivo, sono istituite le seguenti CLV:
a) Courmayeur;
b) Pré-Saint-Didier e La Thuile;
c) Morgex e La Salle;
d) Valgrisenche e Arvier;
e) Rhêmes-Notre-Dame e Rhêmes-Saint-Georges;
f) Valsavarenche e Introd;
g) Cogne e Aymavilles;
h) Saint-Rhémy-en-Bosses, Saint-Oyen, Etroubles, Gignod e
Allein;
i) Doues, Ollomont e Valpelline;
j) Oyace e Bionaz;
k) Valtournenche;
l) Chamois, La Magdeleine, Antey-Saint-André e
Torgnon;
m) Ayas e Brusson;
n) Gressoney-La-Trinité, Gressoney-Saint-Jean e Gaby;
o) Issime, Fontainemore, Lillianes e Perloz;
p) Champorcher, Pontboset e Champdepraz;
q) Nus, Brissogne e Gressan.
2. I Comuni non ricadenti nelle CLV di cui al comma 1 possono
aggregarsi a quella più affine territorialmente.
3. La Giunta regionale, con propria deliberazione, anche su
proposta dei Comuni interessati, può modificare l'elenco di cui al
comma 1, fatto salvo il numero massimo delle CLV.
Consiglieri presenti: 33
Votanti: 28
Favorevoli: 21
Contrari: 7
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Pongo in votazione l'emendamento n. 2 delle
Commissioni I e III, che recita:
Emendamento
Alla lettera a) del comma 1 dell'articolo 4, le parole "o
più" sono sostituite dalle seguenti "a tre".
Consiglieri presenti: 33
Votanti e favorevoli: 21
Astenuti: 12 (Benin, Bertin, Giuseppe Cerise, Chatrian, Donzel,
Carmela Fontana, Lattanzi, Louvin, Patrizia Morelli, Rigo, Tibaldi,
Zucchi)
Il Consiglio approva.
Presidente
- Pongo in votazione l'articolo 4 nel testo
così emendato:
Articolo 4
(Composizione delle CLV)
1. Le CLV sono composte:
a) da una a tre guide alpine;
b) dai direttori delle piste da sci, in possesso dei
requisiti di cui all'articolo 3 della legge regionale 15 gennaio
1997, n. 2 (Disciplina del servizio di soccorso sulle piste di sci
della Regione), nel caso in cui sul territorio di competenza della
Commissione sia presente un comprensorio sciistico o piste di sci
di fondo;
c) dal Comandante della stazione forestale competente per
territorio.
2. Per ciascun componente, possono essere nominati uno o più
sostituti, in possesso del titolo di cui al comma 5, al fine di
garantire il regolare funzionamento delle CLV.
3. Al fine di acquisire ulteriori informazioni sullo stato
locale del pericolo valanghivo, alle sedute delle CLV possono
partecipare soggetti con comprovata esperienza in materia di neve e
valanghe, conoscitori del territorio.
4. Il Sindaco, o un suo delegato, può partecipare, senza
diritto di voto, alle sedute della Commissione locale
valanghe.
5. I componenti delle CLV devono essere in possesso del
titolo di osservatore nivologico rilasciato dall'Associazione
interregionale neve e valanghe (AINEVA) o di altro titolo
equiparabile.
6. I Comuni trasmettono alle strutture regionali competenti
in materia di neve e valanghe e di protezione civile i nominativi
dei componenti delle rispettive CLV.
Consiglieri presenti: 33
Votanti: 28
Favorevoli: 21
Contrari: 7
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 5: stesso risultato. Articolo 6:
stesso risultato. Articolo 7: stesso risultato. Articolo 8: stesso
risultato.
All'articolo 9 c'è l'emendamento n. 4 del gruppo ALPE.
La parola al Consigliere Louvin.
Louvin (ALPE)
- Non sappiamo quale sia l'orientamento
dell'aula su questo, ma vorrei solo spiegare che è un emendamento
di carattere tecnico, che prevede la cedevolezza di tali norme, per
cui la legge del 1992 in materia di esercizio ad uso pubblico delle
piste di sci verrebbe a veder cessare la sua applicazione per
quanto riguarda la commissione locale valanghe in modo immediato
con l'entrata in vigore di tale legge, mentre è bene che siano
pronte e operanti fin quando non saranno formalmente istituite e
attivate le commissioni che sono state così disciplinate da questa
legge. È un suggerimento di carattere tecnico affinché non ci sia
una discontinuità nell'operato delle commissioni in materia.
Grazie.
Presidente
- Pongo in votazione l'emendamento n. 4 del
gruppo ALPE, che recita:
Emendamento
L'articolo 9 è sostituito dal seguente:
"Articolo 9
(Cessazione di efficacia)
1. L'articolo 10 della legge regionale 17 marzo 1992, n. 9
(Norme in materia di esercizio ad uso pubblico di piste di sci),
cessa di avere efficacia limitatamente ai Comuni nel cui ambito
territoriale è istituita una CLV ai sensi dell'articolo 3 della
presente legge.".
Consiglieri presenti: 32
Votanti: 28
Favorevoli: 8
Contrari: 20
Astenuti: 4 (Benin, Lattanzi, Tibaldi, Zucchi)
Il Consiglio non approva.
Presidente
- Pongo in votazione l'articolo 9:
Consiglieri presenti: 32
Votanti: 27
Favorevoli: 20
Contrari: 7
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 10: stesso risultato. Articolo 11:
stesso risultato.
Pongo in votazione la legge nel suo complesso:
Consiglieri presenti: 33
Votanti: 28
Favorevoli: 21
Contrari: 7
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Vista l'ora, dichiaro conclusi per questa
mattina i lavori dell'odierna adunanza del Consiglio regionale. I
lavori riprenderanno alle ore 15,30 con la discussione degli ultimi
due punti all'ordine del giorno.
La seduta è tolta.
---
La seduta termina alle ore 12,58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK