Consiglio Regionale della Valle d'Aosta - Oggetto del Consiglio n. 659 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 659 del 15 luglio 2009 - Resoconto
OGGETTO N. 659/XIII - Interpellanza: "Predisposizione del
piano di dismissioni di immobili di proprietà regionale".
Interpellanza
Premesso che durante la seduta consiliare del 24 giugno 2009
l'Assessore al Bilancio, nel rispondere ad un'interrogazione del
gruppo del Popolo della Libertà riguardo ad un immobile sito nel
comune di Morgex, in frazione Marais, ha comunicato che tale
edificio è in procinto di essere inserito nel prossimo piano di
dismissione degli immobili di proprietà regionale;
Atteso che il suddetto immobile è stato acquistato nel 2003
per la cifra di circa 800 mila euro e non è mai stato utilizzato
per le finalità per le quali era stato proposto l'acquisto,
situazione che configura pertanto un potenziale danno erariale
elevato;
il sottoscritto Consigliere regionale
Interpella
l'Assessore competente per sapere:
1) in che tempi la Giunta intende predisporre il prossimo
paino di dismissioni immobiliari;
2) se è prevista allo stato attuale la dismissione di
immobili di proprietà regionale non utilizzati per le finalità
indicate nelle motivazioni di acquisto;
3) in caso di risposta affermativa al secondo quesito, quali
sono gli intendimenti della Giunta riguardo a situazioni simili a
quella dell'immobile del Marais al fine di tutelare eventuali danni
erariali al patrimonio immobiliare regionale.
F.to: Zucchi
Président
- La parole au Conseiller Zucchi.
Zucchi (PdL)
- Durante la scorsa seduta consiliare
abbiamo avuto modo di esaminare la questione riferita all'immobile
del Marais, che è stato oggetto già di un paio di iniziative
formulate dal nostro gruppo. In quella occasione l'Assessore
Lavoyer - mi ricordo che non era presente l'Assessore Isabellon,
che invece era stato interessato nella prima iniziativa, mentre la
seconda iniziativa è stata oggetto di risposta da parte
dell'Assessore alle finanze Lavoyer - ci ha annunciato che questo
edificio era in procinto ed è in procinto di essere inserito nel
prossimo piano di dismissione degli immobili regionali. Ricordo che
questo immobile, che è stato pagato dall'Amministrazione circa
800.000 euro nel 2003 con un certo tipo di destinazione, poi non ha
avuto seguito... pertanto, anche in funzione di quelli che
potrebbero essere i potenziali elevati gradi di danno erariale, con
questa iniziativa vogliamo sapere qual è lo stato dell'arte e
l'esistenza di eventuali altri immobili che sono nelle stesse
situazioni, quindi conoscere, visto e considerato che si tratta di
inserire questo immobile come altri in questo piano di dismissione,
se tale piano di dismissione è in procinto di essere varato, oppure
no dal punto di vista politico.
Quali sono quindi i tempi con i quali la Giunta, il Governo
regionale intende varare questo piano, anche alla luce degli
indirizzi che recentemente provengono anche dal Governo nazionale
in merito ad un'attenzione che si deve porre in una maniera sempre
più crescente sulla gestione degli immobili, perché mi sembra che
si debba operare per una buona gestione e con una buona diligenza,
che devono essere finalizzate a valorizzare gli immobili esistenti
sicuramente investendo e quindi valorizzandoli, ma, ove si tratti
di presenza di immobili che non sono utilizzati, di andare verso
una logica di dismissione per fare cassa e per rientrare con
risorse economiche. Questo fatto è ancora di rilevanza maggiore
alla luce di ultime situazioni che sono riferite a dei ricorsi
riguardanti la questione del pagamento dell'ICI e che sono
affrontate da questa Amministrazione sempre con maggiore frequenza.
Dall'esame di alcune delibere di Giunta anche recenti mi sembra
siano già 6-7 i ricorsi presso le Commissioni tributarie, presso
l'Agenzia delle entrate, che sempre più evidenziano la necessità
che gli immobili che non sono attualmente adibiti e finalizzati ad
un uso istituzionale devono essere gravati dal pagamento dell'ICI.
Questa dinamica, che è crescente, quindi sta comportando un doppio
danno, perché si sta parlando di contenziosi sempre maggiori che
implicano delle spese di tipo legale (io ho contato 6 ricorsi, ma
sono a conoscenza che stanno provenendo sempre di più dalle diverse
Amministrazioni) e che impongono per parte nostra una logica
conseguenza: quella di varare nel più breve tempo questo piano di
dismissioni non solo per un criterio base, ma anche in virtù di
questo che è un pericolo sempre più crescente: la faccenda del
pagamento dell'ICI. In conclusione, Assessore, vorremmo avere da
parte sua una risposta concreta in termini di cronoprogramma, in
quanto tempo lei ritiene di portare a questo Consiglio il prossimo
piano di dismissioni immobiliari e se ritiene, se ci sono già delle
conoscenze in merito, che ci siano in questo piano oppure
diversamente degli altri immobili nella stessa situazione del
locale del Marais, ossia immobili che sono stati via via acquistati
dall'Amministrazione e che poi non sono stati adibiti agli utilizzi
via via prefissati in punto di partenza. Non conosciamo allo stato
attuale se esistono delle situazioni del genere, ma lascio a voi
tutti immaginare quali potrebbero essere le conseguenze se a questo
immobile, che è stato pescato attraverso un controllo di una
delibera a caso ne dovessero seguire altri e altrettanti con le
ricadute negative del caso.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Merci, M. le Président. L'argomento
sollevato da questa interpellanza è un argomento reale e tutt'altro
che di facile soluzione. In questa mia risposta cercherò di
illustrare il metodo che questa Giunta e questo Governo si sono
posti come regola per addivenire alla definizione degli immobili da
mettere nel piano di dismissioni. Relativamente ai tempi, posso
dare una tempistica di tipo indicativo: pensiamo entro il mese di
settembre, metà ottobre di essere in grado di presentare come
Governo regionale il piano di dismissioni alle Commissioni
competenti per poi portarlo all'approvazione del Consiglio
regionale. Al di là di questo aspetto, quelle che gli uffici, a
seguito dell'input che abbiamo dato come Governo regionale, stanno
predisponendo sono delle schede precise, perché la dismissione
degli immobili può anche riguardare degli immobili che sono stati
oggetto di acquisti magari in trattative più articolate e complesse
(per esempio, quando abbiamo comprato gli ex immobili ENEL,
l'acquisto è stato di carattere generale). Capisco invece lo
spirito di questa interpellanza che è quello di andare ad
individuare con precisione quegli immobili che, in tempi abbastanza
recenti, sono stati acquistati dall'Amministrazione regionale a
seguito di esigenze, di dichiarazioni di servizi e di dirigenti a
capo di questi servizi che attestavano l'utilità di questi immobili
per l'utilizzazione specifica all'interno dell'organizzazione
dell'Amministrazione. È soprattutto su questa tipologia di
immobili... (fra l'altro, lei faceva riferimento al Marais che
potrebbe rientrare in questa tipologia specifica)... che stiamo
predisponendo delle schede precise sulla cronistoria e i passaggi e
vogliamo avere come uffici non solo una dichiarazione semplicistica
del dirigente che ne dichiara la non più utilità per
l'Amministrazione, ma che vi sia una relazione precisa del perché
un immobile acquistato dall'Amministrazione regionale cessa di
avere quella utilità per la quale a suo tempo era stato acquistato
e che era stata esplicitata. Questo è il modo di procedere, legata
a questo ci sarà la massima attenzione alla valutazione
dell'immobile nel momento dell'acquisizione, alla valutazione
dell'immobile al momento in cui viene messo sul mercato.
Essendo l'interpellanza piuttosto complessa... diciamo che
l'altro filone di attenzione a cui si stanno sottoponendo gli
edifici è legato al fatto di tutelare eventuali danni erariali al
patrimonio immobiliare regionale ed è anche quello di verificare
che sugli immobili, per i quali comunque persista l'interesse
dell'Amministrazione ad un utilizzo futuro, vengano fatti tutti gli
interventi necessari per la manutenzione e, se possibile, anche per
la valorizzazione degli stessi. Sempre seguendo le direttive anche
a livello nazionale nella valorizzazione degli immobili, può
rientrare anche la cessione degli stessi. Mi rendo conto che la
risposta che do in questo momento è piuttosto generica, mi
riprometto di avere dei dati più precisi nel momento in cui avremo
approfondito questa analisi propedeutica alla costruzione del nuovo
piano di dismissioni.
Président
- La parole au Conseiller Zucchi.
Zucchi (PdL)
- Vedo un sorriso nell'espressione
dell'Assessore, che giustamente ammette di essere stato generico,
in effetti lo è stato. La risposta è più che mai interlocutoria,
noi non abbiamo fretta, ma su questo argomento ci torneremo. Faccio
nuovamente appello alla sensibilità del Governo nel suo insieme per
stimolare l'attenzione in merito a questa vicenda, che assume i
diversi aspetti, aspetti pratici anche di risparmio di spese, mi
riferivo alla questione dell'ICI che l'Assessore non ha citato nel
corso della sua replica, che impone un'attenzione maggiore proprio
perché si rischia di avere il doppio danno in termini di spese e di
gestione. Pensiamo che il termine di settembre-ottobre sia un
termine cogente doveroso, per arrivare a una definizione di questa
materia e, proprio per tradurre in una maniera più pratica
l'intendimento contenuto nel terzo punto di questa iniziativa,
faccio riferimento, cerco di spiegare anche un versante che magari
può essere sgradito, ma che è stato già affrontato senza timori in
quest'aula non dal nostro gruppo, ma direttamente dai banchi del
Governo.
Quando chiedevo quali sono gli intendimenti della Giunta in
merito ad iniziative che si ritiene di porre in essere per tutelare
la propria posizione, facevo anche riferimento a delle iniziative
che anche all'inizio di questa legislatura molto tranquillamente il
Presidente della Regione ha annunciato di voler porre in essere...
relativamente al discorso del trenino di Cogne, quando, di fronte
ad una conclamata situazione di potenziale danno erariale, si è
presa l'iniziativa di trasmettere per una questione di ufficio agli
organi competenti... Era in questo senso, oltre che nel senso di
agire per valorizzare e fare cassa ove sia possibile, o dove sia il
caso di investire per valorizzare il patrimonio esistente, che
intendevo il terzo punto. L'auspicio è che l'immobile del Marais
sia un caso isolato e che a questo non ve ne siano tanti altri,
perché, se così fosse, sarebbe imbarazzante che di fronte ad un
immobile comprato con risorse pubbliche poi non destinato...
immagino anche le difficoltà. Mi rendo conto che il danno erariale
proprio nel suo essere possa essere considerato tale nel momento in
cui si verifica, in questo caso al momento della vendita coattiva,
che sarebbe tale se di fronte al prezzo di acquisto la vendita
fosse inferiore rispetto al prezzo di acquisto. Considero che ci
siano potenziali sfumature di intervento ai fini del danno erariale
anche in una condizione come quella attuale, quindi intendevo nel
terzo punto conoscere la posizione del Governo regionale per
tutelare la propria posizione in presenza di situazioni analoghe,
di questa o di altre potenziali analoghe, dove noi dobbiamo, come
abbiamo fatto nel caso del trenino, operare in questo senso per
tutelare la nostra posizione e la nostra Amministrazione. Un
piccolo inciso sul trenino: ho visto che il Presidente prima ha
approfittato nel rispondere ad un'iniziativa per fare una
precisazione in termini di stampa, approfitto per sollecitare di
nuovo una risposta che era stata data in quest'aula in merito agli
intendimenti della Giunta sulla questione del trenino. Ne
approfitto in quest'ambito in una maniera non proprio
istituzionale, ma indiretta, perché attendiamo ancora delle
risposte ufficiali che crediamo siano dovute alla cittadinanza in
merito a tale argomento.
Concludo invitando l'Assessore Lavoyer, il Governo e il
Presidente Rollandin a mettere grande attenzione sulla questione
del patrimonio immobiliare in tutto il suo complesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK