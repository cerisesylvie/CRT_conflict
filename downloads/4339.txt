Consiglio Regionale della Valle d'Aosta - Oggetto del Consiglio n. 14 del 14 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 14 del 14 gennaio 1982 - Resoconto
OGGETTO N. 14/VII - ATTUAZIONE DELLA LEGGE 3 AGOSTO 1981, N.
416, RECANTE PROVVIDENZE PER L'EDITORIA
- (Interpellanza).
PRESIDENTE
:
Do lettura dell'interpellanza
presentata dal Consigliere Minuzzo.
INTERPELLANZA
CONSIDERATO che il problema dell'informazione è strettamente
collegato a quello della diffusione dei giornali quotidiani e
periodici;
SENTITE le dichiarazioni fatte in risposta ad interpellanze già
presentate in Consiglio regionale dal P.S.D.I.;
TENUTO CONTO che la legge che disciplina la distribuzione è
stata promulgata il 5 agosto 1981;
VERIFICATO che le disposizioni previste dalla citata legge non
sono ancora state attuate dalla Regione facendo permanere così lo
stato di confusione che ha portato i rivenditori di giornali a
scioperare
INTERPELLA
l'Assessore Chabod per conoscere:
1) i motivi per i quali non è stato ancora attuato l'articolo 14
della legge 416;
2) quando intende dare attuazione alla citata legge;
3) se non ritiene opportuno promuovere al più presto incontri
con le Organizzazioni Sindacali di categoria, con i Sindaci dei
Comuni interessati per la predis
p
osizione dei piani
comunali.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
:
(P.S.D.I.)
- Grazie Signor
Presidente. E' chiaro che questa interpellanza ha perso parte della
sua attualità in quanto ne è stata rinviata la discussione a causa
della mia assenza all'adunanza del 15.12 del Consiglio
regionale.
Comunque, ho preso la parola per chiedere all'Assessore Chabod
se era stata data risposta alla lettera inviatagli dalla
Commissione Speciale per l'Informazione, con la quale la
Commissione si rendeva disponibile a collaborare con gli uffici
dell'Assessorato per predisporre un piano di punti vendita,
peraltro previsto dalla legge citata nell'interpellanza, la n.
416.
Glielo chiedo perché non mi risulta al momento che la
Commissione sia stata chiamata a collaborare alla stesura di questi
piani comunali e, devo dire, riallacciandomi un po' al discorso che
ha fatto il Consigliere Mafrica nelle comunicazioni del Presidente,
che questa Giunta non brilla per iniziativa.
Bisogna infatti tener presente che la legge che prevede la
predisposizione di piani comunali per le rivendite di giornali è
stata promulgata il 5 agosto 1981 e che questa interpellanza è
stata presentata almeno 42 giorni or sono, ma a tutt'oggi non mi
risulta che sia stato risposto alla lettera della Commissione
Speciale per l'Informazione. Per cui, oltre alle risposte richieste
dall'interpellanza, chiedo all'Assessore di rispondermi, se è in
grado, sulla lettera testé nominata.
PRESIDENTE
:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD
: (D.C.)
- L'Amministrazione regionale si
trova attualmente nell'impossibilità di dare attuazione alle norme
previste dall'art. 14 della legge del 5.8.1981 n. 416 che è quella
citata nell'interpellanza, in quanto l'art. 52 del D.P.R.
24.7.1977, n. 616, ferme restando le funzioni già di competenza
delle Regioni e dei Comuni, delega alle Regioni a statuto ordinario
l'esercizio delle funzioni amministrative, già esercitate dallo
Stato in materia di attività commerciali.
Non è operante per la Regione Valle d'Aosta perché i decreti
delegati per l'estensione del citato D.P.R. 616/ 1977, previsti
dall'art. 72 della legge 16.5.1978 n. 196, recante "Norme di
attuazione dello Statuto speciale per la Valle d'Aosta", non sono
stati ancora emanati dal Governo.
I termini disposti dalla primitiva legge di delega e dalla sua
rinnovazione, avvenuta con legge 6.12.1978 n. 827, sono scaduti e,
recentemente, con la legge 5.8.1981 n. 453, la delega in questione
è stata ulteriormente rinnovata.
Nel ribadire quindi che l'applicazione della disciplina prevista
dall'art. 14 della legge n. 416, di cui si attende peraltro
l'emanazione del relativo regolamento di attuazione, non potrà aver
luogo se non in seguito all'emanazione del decreto o dei decreti
aventi forza di legge per estendere alla Valle d'Aosta le
disposizioni del decreto legislativo 24.7.1977 n. 616, si fa
presente che questo Assessorato provvederà nel frattempo
all'acquisizione degli elementi conoscitivi necessari per
l'elaborazione di un apposito studio nel settore specifico che
consenta, ad avvenuta rimozione degli attuali impedimenti di natura
giuridica, di predisporre celermente, di concerto con le categorie
interessate, la definizione degli indirizzi programmatici per la
redazione da parte dei Comuni dei piani di localizzazione dei punti
ottimali di vendita di giornali e riviste.
In questi giorni avremo un incontro con questa Commissione,
chiederò un incontro non appena avrò qualche dato più preciso.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
: (P.S.D.I.)
- Potrei dichiararmi
soddisfatto per l'ultima parte della risposta. Prendo atto
dall'Assessore che non ha ancora risposto in termini tecnici alla
lettera inviata dalla Commissione, per cui non so di quali elementi
l'Assessore abbia necessità prima di andare ad incontrare o ad
incaricare la Commissione della predisposizione di questi piani
comunali, visto che, oltretutto, il rappresentante sindacale di
questa categoria ha grosse aderenze a livello di Giunta regionale,
per cui sarebbe facile avere questi scambi di informazione.
Per quanto concerne la prima fase, chiaramente, non posso
dichiararmi soddisfatto, perché ritengo che i problemi abbiano
sempre due volti, uno politico ed uno tecnico.
Avrei scommesso una cena con chiunque che l'Assessore mi avrebbe
risposto esattamente in quei termini con i quali lo ha fatto,
perché sappiamo che di fatto ancora non ci sono le norme di
attuazione concernenti questa disposizione di legge.
Avendo citato specificatamente articoli e leggi, mi ero permesso
di andarmeli a leggere, per cui sapevo che nella legge rientravano
solo le Regioni a Statuto ordinario; ma questa interpellanza voleva
essere una provocazione o una sollecitazione all'Assessore e alla
Giunta, affinché, in attesa che venissero attuate le norme di
attuazione per la materia che stiamo dibattendo, l'Assessorato
iniziasse a predisporre i piani citati nell'interpellanza, in modo
da poter partire immediatamente con questi, non appena fosse
entrata in vigore la legge di attuazione.
Se c'è la volontà politica di risolvere i problemi, si può
iniziare a gettare le basi per la loro risoluzione prima che le
pastoie burocratiche ci mettano in condizione di poterlo fare,
cosicché non appena ci sono le leggi, i piani possono partire; se
aspettiamo invece di avere le norme di attuazione prima di
predisporli, è ovvio che passeranno altri sei-sette mesi o un anno,
prima che si possano prendere delle iniziative in tal senso.
Ripeto pertanto che mi dichiaro soddisfatto per la seconda parte
della risposta datami dall'Assessore, ma per la prima non lo sono
assolutamente, in quanto trattasi di una risposta di carattere
prettamente tecnico e non politico e mi auguro che l'Assessore
prenda effettivamente iniziative concrete, come ha dichiarato, non
appena avrà elementi da lui ritenuti sufficienti ad investire del
problema anche la Commissione Speciale per l'Informazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK