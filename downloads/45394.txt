Consiglio Regionale della Valle d'Aosta - Oggetto del Consiglio n. 2148 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2148 del 12 gennaio 2023 - Resoconto
OGGETTO N. 2148/XVI - Interpellanza: "Azioni finalizzate alla
valorizzazione del riconoscimento ottenuto dalla Valle d'Aosta da
parte di ACES Europe quale Regione europea dello Sport
2023".
Bertin (Presidente) -
Punto numero 29. Per
l'illustrazione dell'interpellanza, consigliere Brunod.
Brunod (LEGA VDA) -
Prendendo atto che in data 31 luglio
2022 sono state riportate su "Dire.it" le seguenti informazioni:
"VDA Regione Europea dello sport 2023. La commissione di
valutazione in visita, l'Assessore Guichardaz afferma: raccontare
la vocazione di un territorio piccolissimo".
Abbiamo appreso che durante la presentazione della candidatura
della Valle d'Aosta tenutasi a fine luglio presso il Palazzo
Regionale, l'Assessore competente affermò che: "Il fatto di essere
Regione Europea dello sport darebbe la possibilità di raccontare e
narrare al di fuori le nostre qualità". Rileviamo che, sempre
durante la presentazione, il Presidente del Comitato Valdostano del
CONI riferì che: "Questa candidatura ovviamente va riempita di
contenuti per avere delle infrastrutture utilizzabili e stimolare
l'organizzazione di eventi che possono dare grandi risultati". In
data 9 ottobre 2022, sempre su dire.it vengono riportate le
seguenti notizie: "La Valle d'Aosta sarà la Regione Europea dello
sport 2023 e raccoglierà il testimone dal Piemonte, prima Regione
Italiana a ottenere il titolo per il 2022".
Rileviamo, sempre nell'articolo del 9 ottobre 2022, che la Valle
d'Aosta è stata l'unica Regione candidata per il 2023, e che tale
iniziativa è stata promossa dall'ACES Europe, che ha riconosciuto
la regione alpina come un esempio di sport per tutti e un veicolo
di salute, integrazione, educazione e rispetto.
Rimarchiamo che nei diversi comunicati stampa di
ufficializzazione della candidatura il Presidente di ACES Italia ha
rilasciato le seguenti dichiarazioni: "Faccio i miei complimenti
più sinceri alla Valle d'Aosta per il titolo di European Region Of
Sport 2023. In questo territorio si possono praticare tantissime
discipline sportive sia indoor che outdoor e sono certo che
l'amministrazione regionale, insieme ai Comuni e alle associazioni,
farà un ottimo lavoro per incrementare la percentuale di cittadini
attivi nello sport".
Sempre su dire.it, il 18 dicembre 2022 abbiamo appreso che a
Bruxelles è stata consegnata alla Valle d'Aosta la bandiera Regione
Europea dello Sport 2023, alla cerimonia erano presenti sia
l'Assessore competente che il Presidente Regionale del CONI Valle
d'Aosta.
Ricordiamo anche le informazioni riportate su La Vallée Notizie
il 24 dicembre 2022 in merito alla conferenza stampa di fine anno
dalla Giunta Regionale tenutasi il 22 dicembre a Palazzo Regionale
in cui dalle dichiarazioni rilasciate dall'Assessore competente si
apprende che: "La Valle d'Aosta ha vinto il riconoscimento di
Regione Europea dello Sport 2023, un premio che ci consentirà di
far crescere la Valle, tenendo conto che, come previsto dal
regolamento ACES Europe, il percorso per ottenere la candidatura di
Regione Europea dello Sport prevede di stanziare dei fondi da parte
del richiedente".
In riferimento a quest'ultimo paragrafo, volevo citare due
passaggi delle delibere relative a questo tema. La delibera numero
1594 del 29 novembre 2021, dove si parla di 6.000 euro più Iva che
devono essere versati all'atto della candidatura, poi soltanto in
caso di assegnazione del titolo, a designazione avvenuta,
un'ulteriore quota di 19.000 euro più Iva, e poi, sempre su questa
medesima delibera, veniva stanziata una somma di 10.000 euro più
Iva per predisporre i dossier di candidatura, gestire le relazioni
con ACES Europe e con il comitato di valutazione.
Poi vi è un'altra delibera, la 781 del luglio 2022, dove erano
previsti 10.000 euro più Iva per predisporre lo stanziamento delle
spese per quanto riguardava l'organizzazione della visita in Valle
d'Aosta del comitato di valutazione per l'attribuzione del titolo,
per un totale di circa 54.900 euro.
Ecco, quindi, dopo queste premesse, si interpella l'Assessore
competente per sapere quali sono i benefici e le azioni concrete
che verranno portate avanti dall'Assessorato competente e che
consentiranno di far crescere la Valle d'Aosta in seguito al
riconoscimento Europe di Regione Europea dello Sport 2023 ricevuto
da parte di ACES e quale parte dei fondi stanziati sia stata spesa
e/o si preveda di spendere.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Come ha dimostrato l'esperienza
del Piemonte nel 2022, il titolo di Regione Europea dello Sport,
oltre a essere spendibile nella comunicazione, favorisce
l'aggregazione delle energie del territorio nella promozione
congiunta della vocazione sportiva e dell'offerta
turistico-sportiva delle località regionali, a beneficio proprio
del posizionamento della regione quale luogo di eccellenza per la
pratica dello sport e per l'organizzazione di eventi sportivi.
Le azioni che si realizzeranno in corso d'anno saranno condotte
sotto l'ombrello del marchio turistico regionale in associazione
con il titolo di Regione Europea dello Sport 2023, per il quale si
stanno predisponendo gli strumenti di comunicazione coordinata, tra
cui il logo, sito internet, pagine e profili social dedicati,
gadget.
Le azioni in programma prevedono in primo luogo di coinvolgere i
soggetti che operano a vario titolo nella promozione dell'offerta
sportiva e turistico-sportiva del territorio al fine di promuovere
il calendario delle manifestazioni sportive regionali e di
valorizzarle congiuntamente sotto il titolo comune di Regione
Europea dello Sport 2023.
È passata in Giunta lunedì 9 gennaio 2023 la DGR di attività di
comunicazione promo-pubblicitaria in Italia e all'estero, a
sostegno dell'immagine e dell'offerta turistica e sportiva della
Valle d'Aosta. In particolare, le azioni programmate saranno
destinate a promuovere i diversi prodotti di turismo sportivo
outdoor e gli eventi sportivi organizzati nella regione,
sottolineando la vocazione sportiva della nostra regione. L'offerta
outdoor invernale: oltre allo sci alpino, l'offerta turistica
invernale della Valle d'Aosta comprende molte altre attività, tra
cui sci nordico, sci fuori pista, sci alpinismo, racchette da neve,
arrampicata su ghiaccio, sleddog, fat bike e pattinaggio sul
ghiaccio. A tale attività saranno dedicate azioni di comunicazione
mirate, ponderate per ciascun mercato a seconda dei segmenti di
domanda individuati e pianificate sui media radiotelevisivi,
cartaceo e online, sia specializzati sia generalisti.
L'offerta outdoor estiva: la Valle d'Aosta offre un'ampia gamma
di attività outdoor per le vacanze attive al contatto con la
natura, tra cui le vie di ascensione alpinistica, itinerari
escursionistici di trekking, rafting, arrampicata sportiva,
equitazione, golf e altri sport estivi, fra cui il ciclismo nelle
sue varie forme, la cui diffusione è in costante crescita. A tale
attività saranno dedicate azioni di comunicazione mirate, ponderate
per ciascun mercato a seconda dei segmenti di domanda individuati e
pianificate come per l'offerta invernale su media e
radiotelevisivi, cartaceo e online, sia verticali sia
generalisti.
A breve, tra l'altro, verrà proposta un'integrazione
dell'attuazione DGR che disciplina criteri e modalità di
concessione dei contributi di cui al capo 5 della Legge Regionale 3
del 2004, cosiddetta Legge Sport, che lei conosce molto bene.
Indicando i criteri per individuare quando i medesimi contributi si
configurino come aiuto di stato, in applicazione a quanto previsto
dalla Legge Regionale 3 del 2004 recentemente modificata proprio a
questo scopo.
In vista di questo ritocco alla DGR recante le disposizioni
applicative, riteniamo che sia possibile modificare in aumento le
percentuali d'intervento attuali, che sono il 15 e il 30 per cento
di una decina di punti percentuali, quindi 25% e 40%, tenuto conto
che per il prossimo triennio gli stanziamenti della cosiddetta
Legge Sport annui sono stati incrementati, passando da 700.000 a un
milione di euro. Questa operazione renderebbe l'intervento
regionale più sostanzioso e interessante per gli organizzatori.
Come lei sa, la norma presuppone passaggi tecnici e amministrativi
e rendicontazioni estremamente complessi e che alle volte
scoraggiano gli organizzatori a ricorrervi, tanto da non
approfittare delle opportunità offerte dalla legge, crediamo che
l'aumento della percentuale di contributo magari farà superare
alcune resistenze.
Abbiamo inoltre provveduto all'ideazione di un logotype
identificativo dell'anno della Valle d'Aosta, che verrà presentato
a breve in un momento pubblico. Nella stessa occasione verrà
lanciata anche la piattaforma Web nella quale tutti gli
organizzatori di manifestazioni sportive potranno popolare il
calendario, redatto anche per discipline con l'intento di poter
meglio governare l'affollato mondo degli eventi sportivi; ne
abbiamo già lungamente parlato.
In tale senso stiamo già lavorando proprio per evitare
concomitanza di data in particolare con gli eventi di grande
rilevanza, non solo tra gli stessi sportivi ma anche con eventi di
carattere culturale o di altra natura. Quindi l'obiettivo è quello
di cercare, come lei ha suggerito più di una volta, di evitare che
gli eventi che hanno una certa rilevanza mediatica e promozionale
possano incrociarsi, diciamo elidendosi o causando anche
concorrenze inopportune. E poi non mancheranno, ovviamente, anche i
profili social riferiti in particolare appunto allo sport e a
questa operazione.
Stiamo lavorando altresì su altre azioni di valorizzazione.
I fondi stanziati nel 2022 per presentare e sostenere la
candidatura della Valle d'Aosta a Regione Europea dello Sport sono
stati spesi secondo le scadenze previste nei corrispondenti atti di
cui abbiamo già dato conto nel corso delle precedenti iniziative
consiliari proprio sul tema.
Come accennava all'inizio, con deliberazione numero 4 del 9
gennaio 2023 sono state stanziate le risorse per la comunicazione
promo-pubblicitaria a sostegno dell'immagine e dell'offerta
turistico sportiva della Valle d'Aosta da condurre nel 2023, che si
prevede proprio di spendere interamente nel corso dell'anno.
Le azioni programmate, ripeto, saranno destinate in primo luogo
a promuovere diversi prodotti di turismo sportivo, outdoor e
indoor, che ho declinato prima nel dettaglio, e gli eventi sportivi
organizzati nella regione, sottolineando in tal modo proprio la
vocazione sportiva della Valle d'Aosta e messo ulteriormente in
risalto proprio dal titolo di Regione Europea dello Sport 2023
ottenuto dalla Regione di cui lei ha fatto amplia declinazione.
Presidente -
Per la replica, il consigliere Brunod.
Brunod (LEGA VDA) -
Ringrazio l'Assessore per la
risposta, dove ha fornito numerosi dati, molti dettagli, toccando
anche molte tematiche che attraversano numerose iniziative che
abbiamo presentato in questi anni e che sono state anche prese come
spunti per cercare di migliorare certe problematiche, ovviamente
per molte non è così semplice, però se c'è la volontà si può pian
pianino cercare di risolvere determinati problemi.
Per quanto riguarda il tema centrale di questo premio Regione
Europea dello Sport -che forse detto così, alla buona, è più un
acquisto di una certificazione, si potrebbe dire un riconoscimento
- comunque sono state investite delle risorse e il succo di questa
interpellanza voleva che... rispetto magari ad altre volte in
passato, dove sono stati acquisiti certi titoli, simili a questo,
che poi magari sono rimasti fermi in un cassetto, bisognerebbe
cercare proprio, come adesso lei ha enunciato molto bene, di
promuovere e sfruttare al meglio questo riconoscimento, divulgarlo
attraverso i mezzi che ovviamente l'Assessorato alla Regione ha a
disposizione per far conoscere il più possibile questo nuovo
marchio, in modo tale da sfruttarlo al meglio a livello regionale,
nazionale, internazionale. Quindi diciamo che siamo soddisfatti
della risposta e, ovviamente siamo all'inizio del 2023, cerchiamo
in tutto quest'anno di sfruttare al meglio questo riconoscimento e
- come ha detto anche lei - speriamo che anche altre associazioni,
organismi che organizzano eventi sfruttino questo marchio e
soprattutto questa maggiore attenzione nei confronti degli eventi
medio-alti, per cercare di aumentare ancora la qualità degli eventi
a livello regionale, che sicuramente ne abbiamo tutte le capacità e
potenzialità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK