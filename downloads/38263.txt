Consiglio Regionale della Valle d'Aosta - Oggetto del Consiglio n. 1836 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1836 del 24 febbraio 2016 - Resoconto
OGGETTO N. 1836/XIV - Interpellanza: "Valutazioni in merito
alla sospensione della linea ferroviaria Aosta/Pré-Saint-Didier e
intendimenti in merito allo sviluppo futuro della ferrovia in Valle
d'Aosta".
Rosset (Presidente) -
Punto n. 35 dell'ordine del giorno.
La parole à la collègue Morelli.
Morelli (ALPE) -
Merci Monsieur le Président.
Abbiamo sentito parlare di
développement durable
, di
sviluppo sostenibile, temi che sono particolarmente cari all'Europa
e alla nostra Regione e un
volet
importante dello sviluppo
sostenibile è la mobilità sostenibile che in buona parte
dell'Europa viene declinata in particolare con la mobilità su
ferro, mobilità che nella nostra regione ha qualche difficoltà ad
essere declinata in modo sostenibile.
La nostra interpellanza riguarda il trasporto ferroviario cerca
di porre alcuni quesiti puntuali. Il primo riguarda la linea
Aosta/Pré-Saint-Didier, di cui ricorre oggi il secondo mese di
sospensione. Nonostante le informazioni apparse su materiale
pubblicitario della gara di Coppa del mondo che si è svolta a La
Thuile nello scorso fine settimana che indicavano la stazione
ferroviaria di Pré-Saint-Didier come la più vicina alla sede delle
gare, che ci ha fatto pensare che forse la sospensione era
realmente una sospensione, in realtà questo non è avvenuto. Si è
parlato di sospensione, l'Assessore ha tenuto a sottolineare che di
sospensione si tratta sia in Consiglio regionale che nelle numerose
occasioni pubbliche in cui si è parlato di quest'argomento, e ha
detto che non si sono fatte delle scelte draconiane. Su questa
sospensione è utile ricordare che noi di ALPE ci siamo espressi in
modo critico, timorosi del fatto che non di sospensione si sarebbe
trattato, ma molto più prosaicamente di chiusura, perché la realtà
dei fatti ci conferma che in Italia le sospensioni di linee
ferroviarie si traducono poi in chiusure definitive. Ma tant'è,
l'Assessore ha parlato di sospensione, lo ha fatto raccogliendo
l'invito di RFI che con una lettera che è già stata citata più
volte, una lettera del 27 ottobre 2015, suggeriva di rinviare ad
uno scenario successivo e in presenza delle risorse finanziarie
necessarie l'investimento sulla tratta Aosta/Pré-Saint-Didier, che,
di conseguenza, verrebbe temporaneamente sospesa. Lettera di RFI
che è proprio opportunamente cascata in una fase in cui era in
corso l'iter di subentro della Regione al Ministero nel contratto
di servizio con Trenitalia. Qualche volta ci sono delle curiose
combinazioni, che hanno quindi portato il Governo regionale a
decretare la sospensione dell'Aosta/Pré-Saint-Didier. Sospensione
su cui oggi, Assessore, siamo a chiederle qualche lume, dal momento
che più volte il Governo e l'Assessore hanno parlato di voler
cogliere l'opportunità della sospensione per fare delle valutazioni
più approfondite riguardo ad eventuali sviluppi futuri. Con la
prima domanda quindi chiediamo in modo molto chiaro "se vi siano
valutazioni in corso riguardo alla sospensione della linea
Aosta/Pré-Saint-Didier e quale sia il termine di tale sospensione",
se di sospensione si tratta.
Il problema dell'Aosta/Pré-Saint-Didier fino a poco tempo fa
sembrava un po' il problema dei problemi, un ostacolo da rimuovere
per favorire invece il rilancio della tratta da Aosta in giù.
"Chiudiamo l'Aosta/Pré-Saint-Didier che è fonte di spreco, così ci
concentriamo sul resto": era un po' questo il succo della questione
e quindi vorremmo capire come si stia esplicando l'azione della
Regione visti proprio i problemi che si sono verificati ancora di
recente, di cui di recente ancora abbiamo avuto modo di parlare in
Consiglio regionale.
Riguardo alle novità per la tratta da Aosta in giù, abbiamo
tutti avuto notizia di un'iniziativa promozionale che è stata
portata avanti dall'Assessorato: quella che intendeva far testare
ai viaggiatori i sedili dei treni bimodali in costruzione.
Un'operazione di
marketing
politico che però io credo, dal
punto di vista dei viaggiatori, non sia stata accolta così in modo
favorevole e così sereno, anzi crediamo che sia stata percepita
quasi più come una beffa.
Comunque siamo seri, diteci invece qual è il disegno, qual è il
progetto e qual è la visione di futuro per la ferrovia, ora che con
la norma di attuazione la Regione ha potuto farsi carico della
gestione del servizio, ne abbiamo parlato questa mattina e vogliamo
ricordare che nel mese di dicembre, proprio rispondendo ad
un'interpellanza in Consiglio regionale, l'Assessore aveva parlato
di 15 milioni da destinare alla sostituzione delle rotaie, delle
traverse, della massicciata nella tratta da Aosta in giù. Lavori
che sono attualmente in corso, ma lavori che sono di manutenzione
che non andranno a cambiare in modo sostanziale le caratteristiche
del trasporto ferroviario nella nostra regione. Ora, a livello
nazionale credo tutti siamo venuti a conoscenza del fatto che il
Ministro Delrio sta evocando con molta forza, con molta convinzione
la necessità di una potente cura del ferro, proprio per utilizzare
la sua espressione, destinando ben 17 miliardi sulle due leggi di
stabilità 2015-2016 per la ferrovia e quindi è lecito chiedersi se
la Valle d'Aosta, che è palesemente affetta da un'anemia
ferroviaria, potrà beneficiare anch'essa di una parte di questo
denaro per migliorare radicalmente il servizio sulla tratta
regionale, magari con dei lavori strutturali che vadano al di là
della semplice manutenzione, quindi, Assessore, la ascolteremo con
molto interesse.
Presidente -
La parola all'Assessore Marguerettaz.
Marguerettaz (UV) -
Grazie Presidente.
Un giorno o l'altro potrebbe essere interessante, collega
Morelli, capire quale concetto abbia lei di mobilità sostenibile,
io vorrei capire cosa vuole dire tale termine, ovviamente non era
nelle domande, ma immagino che avremo modo di ritornare su
quest'argomento. Essendo che sono due mesi che c'è un servizio
sostitutivo, le posso dare delle indicazioni, al di là di qualche
episodio, credo sia fisiologico qualche ritardo, qualche situazione
particolare, ma mi verrebbe da dire che nessuno è rimasto a piedi
in questi due mesi. In questi due mesi tutti i ragazzi delle
scuole, tutti i lavoratori hanno avuto un servizio e quindi il
concetto di mobilità è stato assolutamente assicurato. C'è però un
dettaglio, collega Morelli, a prescindere dagli investimenti,
quella mobilità che lei dichiara sostenibile costava alle casse
pubbliche dai 3 ai 4 milioni l'anno sulla base di quello che veniva
richiesto. Ora, il servizio sostitutivo costa il 10 percento,
quindi, anziché 3-4 milioni, parliamo di 300-350 mila euro. Se lei
un giorno mi aiuta a capire che cosa è sostenibile e cosa non lo è,
perché il servizio di trasporto deve servire per portare i
lavoratori e gli studenti dal luogo di abitazione ad un altro,
dopodiché lei mi dirà che la sostenibilità è anche quella
ambientale. Noi avevamo 24 treni vecchi, molto inquinanti che
viaggiavano senza portare nessuno. È un concetto di sostenibilità?
Da questo punto di vista, io credo che o affrontiamo la questione
da un punto di vista ideologico, e quindi il treno e il ferro vanno
bene, oppure siamo seri e la posso smentire anche sulle indicazioni
che vengono date a livello europeo, perché a livello europeo è vero
che parlano di una preferenza nei confronti del trasporto su rotaia
laddove ci sono le condizioni. In realtà in Europa si parla di
intermobilità, dove c'è la necessità del treno, dove ci sono delle
percorrenze lunghe e dove c'è un traffico di un certo genere,
mentre si parla di una mobilità di altro genere su delle tratte
dove c'è una popolazione rarefatta e dove c'è un utilizzo diverso,
ma avremo modo tanto, collega Morelli, noi siamo qua a parlare di
quest'argomento da anni e, da questo punto di vista, devo dire che
probabilmente non c'è una particolare sintonia. Torno a dire, se
vogliamo essere seri, che il concetto di sostenibile deve essere
poi rapportato ad una spesa di cui l'Amministrazione può farsi
carico in relazione alle persone trasportate. Siamo a dire il 10
pour cent...lei introduce un concetto di sostenibilità laddove
bisogna spendere 3-4 milioni di euro, dove noi possiamo fare lo
stesso servizio con 300 mila euro e non parlo degli investimenti né
sul materiale rotabile, né sulle infrastrutture.
Era per dirle che però quello che abbiamo avuto modo di dire in
risposta alla lettera del 27 ottobre l'abbiamo formalizzato il 27
novembre a RFI. Nell'ambito di questa sospensione abbiamo
introdotto delle condizioni: definire un piano complessivo di
interventi sulla linea Aosta/Chivasso che comprenda, minimizzando
le interferenze con l'esercizio, le necessarie operazioni di
manutenzione straordinaria e ulteriori interventi di potenziamento
e miglioramento della linea a valere sui fondi dell'APQ
interregionale e su ulteriori risorse da mettere a disposizione.
Avviare con urgenza la riqualificazione della stazione di Aosta al
fine di potenziarne il ruolo di nodo di interscambio con i servizi
su gomma per tutta la valle e abbattere le barriere architettoniche
anche intervenendo sul sottopasso esistente che va ampliato e
collegato con l'autostazione. Mantenere durante la temporanea
chiusura dell'Aosta/Pré-Saint-Didier un presidio sulla linea
attraverso un piano di controlli mirato ad evitarne l'irreversibile
degrado e a prevenire furti e atti di vandalismo. Attivare un
tavolo tecnico per esaminare, a partire dagli studi esistenti e da
esperienze su casi analoghi, la linea Aosta/Pré-Saint-Didier, in
modo da definirne prospettive e strategie condivise per il futuro
della tratta. Rispetto a questo, sono stati subito avviati i
tavoli, per cui abbiamo 9 milioni che sono disponibili, sono a
residuo dell'APQ, dove RFI ci presenterà gli interventi per
migliorare le stazioni di Nus e di Hône. Questo permetterà di
velocizzare l'entrata e l'uscita dei treni senza avere dei
rallentamenti. Ci sono poi investimenti nel medio termine che
ovviamente sono in fase di elaborazione e quindi tra un po' RFI
dovrà darci questi dati, per cui rispondo già alle domande
successive, dove la disponibilità è una disponibilità importante
che prevalentemente verrà utilizzata per sopprimere dei passaggi a
livello, passaggi a livello che ricorderanno anche tutti i nostri
utenti, purtroppo nelle ultime settimane hanno causato notevoli
ritardi, hanno fatto bloccare i treni, ne hanno fatti addirittura
sopprimere, per cui togliere questi passaggi a livello migliorerà
notevolmente la linea e, rispetto a queste attività, se noi
immaginiamo un'entrata in vigore dei treni bimodali, dovremo
veramente fare nell'arco di due anni dei passi avanti
importanti.
Ricordo che non è stata un'operazione di
marketing
della
Regione quella di far testare i sedili, è stata un'attività fatta
spontaneamente dalla Stadler che ha fatto la stessa operazione in
altre realtà. Ovviamente qua, in virtù di tutta una serie di
ostilità, la Stadler è rimasta anche stupita, perché hanno fatto
queste cose in altre realtà dove hanno apprezzato. Qua sembrerebbe,
da quello che si legge sui
social network
, che non sia stata
apprezzata. Ne ho parlato con il collega Donzel, che, frequentando
la stazione per andare a prendere familiari o amici, ha avuto modo
di vedere che quel tipo di proposta era decisamente utilizzata,
dopodiché non tutti ovviamente andranno a scrivere su
Facebook
o su internet, per cui dare conto se la cosa è
stata una presa in giro o meno non lo so, ma le posso dire che, dal
punto di vista anche dei biglietti che sono stati messi nell'urna,
c'è stata un'adesione importante. Se lei ritiene che sia una presa
in giro, io non lo so, ma ricordo che la conferenza stampa non era
stata fatta per presentare la prova dei sedili, ma sostanzialmente
per dire che i treni bimodali non solo arrivano, ma arrivano prima
di quello che è scritto nel contratto, quindi verosimilmente c'è la
consegna alla fine del 2017. Probabilmente anche questo disturba
qualcuno che deve sempre vedere l'aspetto negativo in qualsiasi
iniziativa, ma, fino a prova contraria, la Stadler è un fornitore
di treni molto affidabile, fornisce anche Trenitalia, ha fornito i
treni nella Merano/Malles, quindi sono tutta una serie di attività
che vanno in questa direzione.
Sugli intendimenti sul futuro della ferrovia valdostana le
assicuro che, come le ho detto prima, ci sono tutta una serie di
incontri con RFI per programmare questi lavori e ci sono anche una
serie di difese degli interessi dei valdostani, perché, a forza di
andare dietro agli interessi della comunità piemontese, una delle
idee che stava venendo fuori era di fare un binario aggiuntivo a
Chivasso e sostanzialmente fermare la linea Aosta/Chivasso e
ritornare ad una rottura di carico Aosta/Chivasso, che noi abbiamo
totalmente bloccato perché siamo fondamentalmente contrari, perché
la nostra linea deve essere Aosta/Torino. Non vogliamo quindi che
tutti gli sforzi che abbiamo fatto poi si infrangano su delle
decisioni che vanno a privilegiare l'area metropolitana rispetto al
collegamento Aosta/Torino. Noi vogliamo avere la ferrovia che è
collegata con il sistema ferroviario nazionale, era per dire che ci
crediamo quanto voi alla ferrovia. Grazie.
Presidente -
Grazie Assessore. La parola alla Consigliera
Morelli.
Morelli (ALPE) -
Merci Président.
Assessore, ho fatto il passaggio sulla mobilità sostenibile,
però non si tratta solo di sostenibilità economica, che è
importante, ma per i servizi essenziali sappiamo bene che non può
essere completa, si tratta anche di sostenibilità ambientale e
sicuramente questa non era garantita dall'Aosta/Pré-Saint-Didier
com'era. Di questo possiamo solo darle atto e neanche dalla
ferrovia da Aosta in giù, ma credo che dobbiamo tendere ad un altro
modello di ferrovia. In questo senso io evocavo l'Europa, perché
l'Europa va nel senso dell'elettrificazione della ferrovia e,
laddove le ferrovie esistono, è bene mantenerle, migliorarle,
ammodernarle ma mantenerle. Credo che su questo non possiamo che
trovarci d'accordo, quindi ha travisato la mia interpretazione.
Quanto alla sostenibilità del sistema attuale, io ho avuto modo
di vedere come funzionano i trasporti sostitutivi
dell'Aosta/Pré-Saint-Didier e non credo che la soluzione adottata
sia la migliore e su questo forse una riflessione va fatta, perché
ricordo che lei ha evocato il fatto che attraverso i Paesi
dell'Alta Valle transitassero uno dopo l'altro più pullman - perché
uno saliva a Saint-Nicolas, l'altro a Rhêmes, l'altro saliva a
Valsavarenche, l'altro proseguiva verso Courmayeur - , adesso ne
passano file: l'altro giorno in mezzo a Saint-Pierre sono passati
cinque pullman uno dietro l'altro, di cui tre andavano verso
Courmayeur. Non possiamo concepire un sistema che faccia sì che
questi pullman non facciano tutti la stessa tratta, ma che uno
parta da Aosta e faccia la tratta più alta e vengano ripartiti in
questo modo su tutto il percorso? Perché non credo che questo sia
trasporto sostenibile, anche se costa meno, non mi pare ragionevole
un sistema di questo tipo.
Assessore, riguardo al test dei sedili, non è una mia opinione,
è un'opinione che è stata molto diffusa ed è stata vissuta
realmente da chi vive i disagi del trasporto ferroviario,
quest'amenità è stata vissuta come qualcosa di grottesco. Poi che
sia la Stadler a farlo e che lo faccia regolarmente, bene, ne
prendiamo atto, speriamo che i sedili dei bimodali siano i migliori
del mondo.
Finalmente abbiamo sentito parlare di programmazione e questo
non può che farci piacere. Tra l'altro, questa sua esposizione
avrebbe potuto essere fatta già da tempo in commissione, lei già
nel mese di dicembre aveva preso un impegno di venire in
commissione a riferire su cosa si stava facendo. Noi quindi
continueremo a seguire con assoluta attenzione i passi avanti
piccoli, ma speriamo costanti, che verranno fatti. Noi le staremo
con il fiato sul collo, Assessore, non dubiti, per questi due anni
di legislatura che rimangono, perché non dimentichiamo che una
forza politica che ha fatto il suo ingresso in maggioranza è stata
fra le più grosse sostenitrici di un miglioramento della linea
ferroviaria e quindi non dubitiamo del fatto che sicuramente il suo
contributo sarà determinante e in questi due anni di legislatura
che rimangono vedremo dei passi avanti, quanto meno lo
speriamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK