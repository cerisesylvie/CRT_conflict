Consiglio Regionale della Valle d'Aosta - Oggetto del Consiglio n. 760 del 29 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 760 del 29 luglio 2004 - Resoconto
OGGETTO N. 760/XII - Ratifica della deliberazione n. 2115, in
data 21 giugno 2004, adottata dalla Giunta regionale in via
d'urgenza.
Il Consiglio
visto il parere della III Commissione consiliare
permanente;
Delibera
di ratificare, ad ogni effetto, la sottoindicata
deliberazione adottata dalla Giunta regionale in via d'urgenza e
salvo ratifica da parte del Consiglio:
Oggetto n. 2115 in data 21 giugno 2004
: Integrazione
del Programma regionale di previsione dei lavori pubblici per il
triennio 2004/2006 e integrazione del Piano operativo dei lavori
pubblici per l'anno 2004 con il progetto esecutivo riguardante i
lavori di consolidamento delle fondazioni rocciose della Capanna
Carrel in Comune di Valtournenche, redatto dallo Studio Cometto
s.r.l. di Aosta. Approvazione del progetto e dell'esecuzione dello
stesso in economia. Incarico all'Ing. Corrado Cometto della
Direzione dei lavori. Impegno di spesa.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - A seguito del manifestarsi di quel fenomeno, che
va sotto il nome di "permafrost", dovuto all'aumento delle
temperature in quota, che ha generato lo scioglimento di quella
trama di ghiaccio che normalmente funziona da collante su delle
masse rocciose in quote elevate, si era determinata un'instabilità
dei punti di appoggio della "Capanna Carrel". Come si sa, la
"Capanna Carrel" appartiene alle società delle guide del Monte
Cervino, che avevano dato un incarico per uno progetto preliminare
di sistemazione di questa base, pensando che la cosa si potesse
risolvere con un consolidamento dei basamenti. Successivamente,
fatte tutte le indagini conoscitive, l'intervento ha assunto invece
delle dimensioni più rilevanti. Noi non avevamo inserito questo
intervento nell'ambito del Piano previsionale dei lavori pubblici
per il fatto che eravamo stati interessati sotto un profilo
tecnico, ma non da un punto di vista dell'intervento.
In data 24 maggio 2004 l'Assessorato dei lavori pubblici veniva
sollecitato da parte dell'Assessore al turismo, che ci faceva
rilevare l'interesse di carattere regionale della "Capanna Carrel",
in quanto rappresentante il punto determinante per le scalate al
Cervino sul versante valdostano. Tenuto conto della dimensione
dell'intervento, che lo stesso non era strutturale per quanto
riguardava la capanna, ma si trattava di stabilizzare la zona di
versante sulla quale la capanna insiste, chiedeva di inserire tale
intervento nell'ambito dei lavori di interesse regionale, cosa che
abbiamo fatto. Da qui, vista anche l'urgenza, ne è seguita
l'approvazione del progetto e l'esperimento di gara,
l'aggiudicazione e la realizzazione dell'opera, che è in corso.
Presidente - Vi sono richieste di intervento?
La parola al Consigliere Riccarand.
Riccarand (Arc-VA) - Sul fatto che vi sia un intervento di
recupero di questa capanna e di sistemazione di tale zona siamo
tutti d'accordo; tuttavia, questa deliberazione pone alcuni punti
interrogativi e suscita alcuni rilievi che voglio evidenziare.
Bisognerebbe anzitutto capire la tipologia dei lavori che si fanno,
nel senso che nella seconda pagina della deliberazione si dice:
"L'Assessore rende noto che i lavori consistono essenzialmente
nel preventivo smontaggio e trasporto a valle della vecchia
"Capanna Carrel", ormai dismessa, e di seguito con l'intervento
vero e proprio sull'attuale rifugio mediante la posa di reti in
acciaio",
eccetera. I problemi che si pongono leggendo questa
frase sono 2: intanto credo che abbiamo tutti visto dalle immagini
in televisione che i lavori di cui si sta parlando qui si stanno
già facendo, è strano che deliberiamo l'inserimento di questo
intervento in un programma lavori e il lavoro è già in corso di
realizzazione. Che senso ha questo tipo di procedimento? Qui quindi
vi è una prima macroscopica... la domanda che poi ci poniamo è la
seguente: essendo questa capanna di proprietà privata, la Regione a
che titolo, in che misura e sotto quale forma giuridica interviene
per pagare questo tipo di lavori?
Vi è poi un problema più generale di programmazione delle opere
pubbliche. Noi tale piano lavori, in cui adesso si chiede
l'inserimento di questa nuova opera, lo abbiamo approvato
recentemente in Consiglio: esattamente il 7 aprile 2004;
chiaramente, quando abbiamo approvato il Programma dei lavori
pubblici di quest'anno e dei prossimi 2 anni, questa esigenza di
intervenire su tale capanna in detta zona era già esistente, gli
incarichi erano già stati affidati, perché non è che le cose sono
maturate tutte all'ultimo momento, quindi ci chiediamo perché non è
stato a suo tempo inserito nel programma regionale questo tipo di
intervento.
Ulteriore osservazione: negli scorsi giorni è passata in III
Commissione un'altra deliberazione di questa tipologia per un
ulteriore inserimento nel Programma regionale di previsione dei
lavori pubblici per il triennio 2004-2006; nell'arco di 3 mesi
abbiamo appena approvato il programma regionale in Consiglio e
arrivano 2 integrazioni successive. Questo non è il modo di
procedere di una programmazione regionale, perché, se ogni mese si
fa un piano e poi ogni mese lo si modifica, questa pianificazione
ha poco senso!
Oltretutto, avremo occasione di discuterne nel prosieguo di
questo Consiglio, ma abbiamo ormai una proliferazione di piani per
i lavori regionali tale che diventa difficile dire che vi è un
programma chiaro, abbiamo: il cosiddetto "piano lavori
tradizionale", che viene sì votato in Consiglio, ma poi viene
modificato mese dopo mese; il "FOSPI", quindi lavori di interesse
regionale, ma di carattere soprattutto locale; adesso proponete di
fare un terzo livello dei piani cosiddetti "delle grandi opere".
Sono tutti piani che sono completamente "permeabili", nel senso che
sono continuamente modificabili, quindi si perde di vista in questo
modo tutto il discorso di una programmazione. Se poi qualsiasi
piano viene continuamente modificato, che senso ha fare una
programmazione alla base di tutti gli interventi! Prima di
esprimerci con il voto su questa deliberazione, vorremmo avere
delle risposte su tali aspetti.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Credevo di aver detto che noi non avevamo inserito
quest'opera nel piano, perché aveva fino al mese di maggio un
percorso diverso; dopodiché, a fronte di una verifica della
consistenza dell'intervento e considerato che non si interveniva
sulla capanna, ma sulla base della stessa, cioè per stabilizzare
una zona di versante, e che se si mette in discussione, come sa chi
conosce la zona, lì si preclude l'accesso al Cervino... per cui si
stabilizzavano sì le fondamenta della capanna, ma allo stesso tempo
si ripristinava l'accesso alla cima. Da qui la rilevanza di
carattere regionale dell'opera e l'inserimento della stessa
nell'ambito dei lavori di interesse regionale.
Certo, quando è stata fatta la deliberazione, quest'ultima
prevedeva l'inserimento nella programmazione delle opere pubbliche,
nel piano operativo, ma, per inserirla nel piano operativo, occorre
anche inserirla nel piano triennale, che è quello che passa in
Consiglio regionale. Mi sembra eccessivo dire che, siccome sono
stati inseriti 2 interventi, si stravolge la pianificazione,
perché, di fronte ad una pianificazione che prende in
considerazione centinaia di milioni di euro, interventi di questo
genere non stravolgono assolutamente niente, sono integrativi;
comunque sia poi si tenga presente che è normale che, nell'ambito
di una pianificazione, qualcosa possa sfuggire, come è sfuggito
quell'interventino di riqualificazione ambientale che abbiamo
inserito nel Piano lavori pubblici, a cui faceva riferimento prima
il Consigliere Riccarand. I motivi per cui non era prevista questa
cosa è perché, giustamente, le guide si erano attivate per
provvedere, magari con dei mezzi loro, a fare questo tipo di opera,
e qui permettetemi di ricordare che le guide hanno realizzato tale
opera e la mettono a disposizione gratuitamente, quindi non vi è
alcun tipo di lucro: è un servizio che viene svolto nell'interesse
del turismo e dell'alpinismo valdostano. Ancora una volta - ripeto
- l'intervento era strutturale per quanto riguardava l'appoggio,
mentre, per quanto concerneva la rimozione della "Capanna Carrel",
vi faccio presente che impiantare un cantiere in quelle quote non è
come impiantare un cantiere in piazza Chanoux. Ne consegue che gli
spazi possono servire per fare il lavoro, allora la rimozione della
"Capanna Carrel" era anche in funzione di ottenere spazi per posare
il materiale e l'attrezzatura che serviva al cantiere. Per quanto
riguarda tutto il resto, sarà oggetto di un dibattito successivo e
lo affronteremo in quella sede.
Presidente - Pongo in votazione la ratifica della deliberazione
in oggetto:
Consiglieri presenti: 27
Votanti e favorevoli: 25
Astenuti: 2 (Frassy, Lattanzi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK