Consiglio Regionale della Valle d'Aosta - Oggetto del Consiglio n. 2610 del 22 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2610 del 22 febbraio 2017 - Resoconto
OGGETTO N. 2610/XIV - Dibattito sulla situazione della
società Casino S.p.A..
Rosset (Presidente)
- Con 30 Consiglieri presenti abbiamo
raggiunto il numero legale, quindi possiamo proseguire sul punto
3.001 dell'ordine del giorno. Siamo in discussione generale. Come
concordato nella riunione della Conferenza dei Capigruppo di questa
mattina, ai colleghi che vogliono prendere la parola chiederei la
gentilezza di prenotarsi. Ha chiesto la parola il Consigliere
Bertschy; ne ha facoltà.
Bertschy (UVP) -
Semplicemente per chiedere la presenza
del Presidente della Regione in aula o comunque lo attendiamo. Oggi
la delega riviene a lui, quindi noi interverremo in sua
presenza.
Presidente -
Nulla vieta che potete cominciare a
prenotarvi, in attesa che arrivi chi ha la delega sul Casinò.
Possiamo iniziare? Riformulo la domanda: qualcuno intende prendere
la parola? Non ci sono richieste? Ha chiesto la parola il
Consigliere Marquis; ne ha facoltà. Chiedo per gentilezza di
prenotarvi.
Marquis (SA) -
Il problema Casinò in questi mesi è stato
al centro dell'attenzione del dibattito politico. Stanno emergendo
toni drammatici da questa situazione che è in evoluzione e non dà
grosse speranze, se non con degli interventi a breve. Voglio però
fare una piccola premessa. Oggi ci troviamo in una situazione di
estrema difficoltà, perché credo che "il malato" abbia compiuto una
vita dissoluta, è stato accompagnato nei reparti e nessuno gli ha
somministrato delle medicine; adesso è stato trasferito in
rianimazione e si comincia a dare le responsabilità a coloro che lo
hanno in cura in questa situazione agonizzante.
Credo che dobbiamo fare una riflessione tutti assieme, a partire
dalla politica.
Parto dagli ultimi mesi dell'anno scorso. Sino al mese di
settembre - nonostante la situazione fosse stata anche evidenziata
stamattina da alcuni rappresentanti dei sindacati - sapevamo che le
cose non andavano troppo bene, però dalle Ansa leggevamo di una
inversione di tendenza, si diceva che le cose andavano meglio
rispetto al passato. A settembre è stato detto che al momento non
c'erano allo studio valutazioni di trasferimenti finanziari alla
casa da gioco. Nel mese di ottobre, quando ho visto in prima
persona il Defr e lo si definiva, ho sottolineato l'esigenza di
parlare di Casinò, perché in quel documento non ve n'era traccia.
Ci tenevo a capire quali erano le prospettive, perché allora si
ragionava in termini di rilancio della casa da gioco, non di
risanamento: si parlava ancora di cercare di dare una prospettiva
migliore rispetto a quella che si stava vivendo.
Poi siamo arrivati al bilancio. Da un giorno all'altro ci siamo
trovati in una situazione in cui si parlava di trasferire 50
milioni alla casa da gioco, e da lì è iniziato un percorso, è stata
coinvolta la Commissione: abbiamo lavorato per diversi mesi,
abbiamo sentito diverse professionalità. È stata un'esperienza
importante, perché sono state messe a punto tutta una serie di
letture di quello che è stato il passato della casa da gioco, ma
sono state anche individuate quelle che potevano essere le vie
d'uscita da una situazione di difficoltà. Il 19 gennaio come
Commissione abbiamo rassegnato alla Giunta un documento di sintesi
in cui veniva evidenziata la situazione in cui versava la casa da
gioco e quattro vie come possibili linee di indirizzo per uscire da
questa situazione di difficoltà.
Torno indietro. Il 15 dicembre il Consiglio regionale era
consapevole della problematica introdotta attraverso la
legislazione nazionale dalla legge Madia, che non dà più la
possibilità di trasferire risorse finanziarie alle partecipate in
perdita per più di tre anni, se non attraverso la predisposizione
preliminare di un piano di risanamento industriale che preveda la
possibilità, entro il triennio, di portare i conti in equilibrio
finanziario. Consapevoli di questa situazione - e per prenderci per
tempo - in quella circostanza abbiamo approvato un ordine del
giorno all'unanimità in questo Consiglio, in cui si dava mandato al
Governo regionale di acquisire un piano industriale che prevedesse
questo risanamento, e che eventualmente mettesse in luce anche le
necessità finanziarie per poterlo attuare. La scadenza di
presentazione di questo piano era il 31 gennaio. È già stato detto
poi da altri che nel frattempo è stato depositato dalla Giunta un
disegno di legge che non ha trovato il consenso necessario, perché
continuava a perseguire le ipotesi che stavano alla base delle
problematiche evidenziate nella discussione politica nel mese
precedente.
Il 6 febbraio - devo dire con senso di responsabilità - noi,
rappresentanti della II Commissione, tenuto conto che passava il
tempo, abbiamo deciso di farci portatori della voce del Casinò
presentando una proposta di legge al Consiglio regionale per poter
affrontare questa situazione e dare mandato in via ufficiale,
attraverso una legge e non un ordine del giorno, di acquisire un
piano industriale. La legge è stata approvata all'unanimità, ma
voglio ricordare che quel giorno è stato interessante, perché
abbiamo fatto tutta una serie di audizioni e sentito
l'Amministratore unico, i rappresentanti del Collegio dei sindaci e
le parti sociali. Devo dire che siamo rimasti esterrefatti in
quella seduta: ci siamo trovati di fronte l'Amministratore unico il
quale ci ha detto che non gli era stato comunicato da nessuno che
bisognava acquisire un piano industriale. Il Collegio sindacale
aveva acquisito le stesse informazioni dai giornali, quindi nessuno
si era attivato per ottemperare alle decisioni del Consiglio
regionale. Dopodiché abbiamo sentito i sindacati, i quali ci hanno
rappresentato la loro situazione di difficoltà. Hanno detto in modo
molto palese e senza esitare, con molta chiarezza, che da un paio
d'anni non si riescono a rapportare con la dirigenza della società,
che va azzerata, che non c'è possibilità di dialogo e che questa
non è più una controparte. Questo credo sia un problema rilevante,
è stato sottolineato anche stamattina nel momento di incontro che
abbiamo avuto con le parti sociali, dove ci è stato detto che, per
fare fronte a questa situazione di difficoltà, con senso di
responsabilità è stato siglato un accordo sindacale con l'azienda
nell'ottobre 2015. L'accordo prevedeva dei sacrifici da parte dei
lavoratori e, dall'altra parte, degli impegni dell'azienda per
andare verso una situazione di risanamento. Ci è stato evidenziato
che l'azienda non ha ottemperato alle disposizioni previste in
quell'accordo.
Possiamo quindi tutti capire che in una situazione di questo
genere il malato non può salvarsi con questi approcci; non possiamo
arrivare all'ultimo giorno e dire: o attacchiamo una flebo o sennò
il paziente muore. Qui ci sono anche delle responsabilità che in
questo caso vanno sicuramente attribuite, delle responsabilità
verso una dirigenza che in questi anni sicuramente ha contribuito
fortemente a portare la Casino S.p.A. in questa situazione. Abbiamo
assistito ad una situazione di destrutturazione sistematica
dell'azienda. Io voglio sfidare chiunque a vedere dove c'è una
S.p.A. in Italia, con settecento persone a suo carico, che non ha
un dirigente che si occupa di personale. Non credo esistano
casistiche così in Italia. Ci sono situazioni di mobilità interna
in cui credo che la politica debba arrivare a fare anche un po' di
autocritica, perché sono frutto di motivazioni non tutte
corrispondenti alla meritocrazia, una meritocrazia verso la quale
bisogna cercare di orientarsi. Ci sono situazioni sicuramente in
cui si potrebbe fare di più, perché qui si parla sempre di mettere
in equilibrio l'azienda attraverso la riduzione dei costi, e mi
rendo conto che questa è la via più facile, quella che può dare
delle certezze. Però il problema più grande della Casino S.p.A. è
che bisogna lavorare su ricavi; sotto questo profilo la strada è
lunga, ci sono tante cose che si possono fare, ci sono anche
situazioni in cui, a mio avviso, non si è fatto abbastanza in
questi anni.
Abbiamo assistito, sotto il profilo dell'azione di
marketing
e di promozione, ad una mortificazione del
settore. Capisco sia difficile, in un momento in cui i Casinò non
hanno un grande mercato - si è in una fase difensiva e non
espansiva in questo settore - riuscire a mantenere la propria quota
di mercato; però, al di là di andare a cercare nuovi clienti fuori
Valle, c'è già un problema di mancanza di rapporto con il
territorio. Ci sono potenzialità che sino ad oggi non sono state
sfruttate abbastanza, si potrebbe fare di più, perlomeno per
intercettare tutto il flusso turistico che frequenta la nostra
Valle per passare le vacanze e per portare un contributo anche alla
casa da gioco. La casa da gioco deve essere una ricchezza del
territorio, deve essere un'opportunità per tutti coloro che
frequentano la Valle d'Aosta, e invece vive in una situazione di
castello isolato. Sotto questo profilo, a mio avviso possono essere
esperite delle azioni, bisogna concentrare la nostra attenzione
perché, diversamente, il prossimo anno saremo di nuovo qui o
qualcun altro sarà di nuovo qui a fare gli stessi ragionamenti,
perché una volta che riducono gli incassi bisogna ridurre le spese
e, inevitabilmente, bisogna intervenire sui costi del lavoro.
Voglio aggiungere che abbiamo assistito in questi anni ad una
forte crescita esponenziale delle esternalizzazioni dei servizi. Mi
chiedo se questo corrisponde alla migliore logica di gestione
aziendale, perché probabilmente un po' più di flessibilità
all'interno avrebbe potuto portare a risolvere queste problematiche
interne, evitando anche un dispendio di risorse economiche. Sotto
il profilo della gestione ci sono anche alcune situazioni che, per
quanto mi riguarda, le ritengo un paradosso. Sono stati fatti dei
grossi investimenti che hanno contribuito a riqualificare
l'immobile; questo avrebbe dovuto essere la base per consolidare e
rafforzare l'offerta, ma non è stato così. Mi pare di assistere a
volte ad una sorta di schizofrenia gestionale, e mi riferisco alla
creazione della Sala Evolution, intervento molto oneroso, tenuto
conto del contesto in cui è stata realizzata questa struttura: sono
stati investiti poco meno di 10 milioni di euro per realizzarla.
Era una sala che dava anche una prospettiva, un'apertura del Casinò
verso il territorio, dava un accesso diretto dal viale, e quindi
delle occasioni anche di frequentazione per coloro che vivono il
paese anche per ragioni diverse. Passati pochi anni chiudiamo la
sala, perché probabilmente ci sono minori costi del personale per
gestire una situazione di aggregazione dei giochi in modo diverso,
ma nel contempo mettiamo in disponibilità la sala attraverso un
bando per verificare se qualcuno è interessato o ha idee per come
potrebbe essere possibile utilizzarla in futuro. Io credo che nella
gestione - volevo prendere questo come esempio - manchi il filo
conduttore che hanno i privati quando gestiscono le aziende. Mi
rendo conto che non è facile nel pubblico, quando si gestiscono
iniziative con finalità pubbliche, però o questa società avrà la
capacità di voltare pagina rispetto al passato, di fare un salto in
avanti, di guardare in una prospettiva imprenditoriale questo tipo
di gestione, o credo che il futuro non ci sia né per i lavoratori,
né per i valdostani, né per il territorio circostante che dovrebbe
beneficiare maggiormente di questa attrattiva e di questa
opportunità vicina.
Occorre riflettere tutti assieme, tutti assieme dobbiamo fare un
cambio di passo. Parto dai sindacati che rappresentano i
lavoratori: devono pensare anche loro che un mondo è finito,
bisogna voltare pagina, bisogna guardare con occhi concreti la
realtà che stiamo vivendo. Il mondo di prima non tornerà più,
bisogna far capire anche ai lavoratori che ciascuno deve fare dei
sacrifici, ma credo che i lavoratori, una volta che sono chiamati a
fare dei sacrifici, li faranno se c'è qualcuno in grado di dare
l'esempio dall'alto. Credo che in questi anni la direzione
aziendale non abbia dato un buon esempio comportamentale, perché le
lamentele le abbiamo sentite tutti noi e tutto il territorio: parlo
della casa da gioco. Dobbiamo avere la capacità di guardare alla
situazione nuova con molta realtà; diversamente, saremo vicini ad
una lenta deriva.
Ora sicuramente c'è un problema concreto, quello di fare fronte
ad una situazione in cui la cassa presenta grandi difficoltà. Per
noi che siamo Consiglieri - perché bisogna distinguere anche i
ruoli - vi assicuro che è già difficilissimo avere contezza di
questa situazione, perché un giorno ci dicono un numero, il giorno
dopo un altro, le situazioni non sono così ferme e non è così
facile avere gli elementi per prendere delle decisioni. Credo però
che tutti assieme dobbiamo guardare a questa nuova situazione con
responsabilità. La politica sicuramente ha grandi responsabilità,
perché sotto il profilo politico anche non vedere quello che
succede è già una responsabilità.
Ritengo quindi che bisogna avere la capacità di fare autocritica
assumendosi le responsabilità del percorso che è stato fatto, senza
voler sempre cercare di allontanarle da sé stessi. Ritengo anche
sia venuto il momento di fare un passo avanti, di guardare tutti
con attenzione al nuovo, di mettere in atto tutte le iniziative che
possono dare continuità a questa azienda, perché rappresenta una
grande risorsa per il territorio, una risorsa che ha dato molto
negli anni passati e che, se ben gestita, potrà ancora dare molto
nel prossimo futuro. Credo pertanto che con grande responsabilità,
tutti assieme: opposizione, maggioranza, Governo, dobbiamo avere la
capacità di guardare, con gli occhi scevri dai propri
condizionamenti, l'interesse comune.
Presidente -
Chiederei in galleria di non applaudire,
perché non è fattibile. Altri interventi? Ha chiesto la parola il
Consigliere Restano; ne ha facoltà.
Restano (PNV) -
Viviamo veramente un triste momento che
abbiamo già sfiorato in altre occasioni in questa sala, quando
abbiamo parlato degli impiegati forestali, degli assistenti
domiciliari, di modifiche eventuali per quanto riguarda i
dipendenti del 118; momenti di tensione che poi forse - come ho già
avuto modo di dire - con un colpo di bacchetta magica all'ultimo
momento si sono risolti. In questo caso il colpo di bacchetta
magica non c'è stato. Ci troviamo pertanto a discutere su una
situazione grave, drammatica, in parte preannunciata, che abbiamo
già vissuto in Commissione quando abbiamo analizzato il
dossier
e audito tanta gente. È venuto il momento della
verità, sono state smascherate false promesse e insinuazioni di
opportunità di vario genere per avere i fondi: purtroppo la realtà
ci dice che non è possibile. Queste promesse non possono essere
mantenute, bisogna scegliere un percorso diverso. La testimonianza
di tutto ciò l'abbiamo avuta anche in parte dai sindacati, che ci
hanno testimoniato come si è arrivati a questa situazione e quali
sono le loro aspettative, ognuno con la propria voce, con le
proprie esperienze, tutti collegati da un
fil rouge
comune:
la sensazione di essere stati presi in giro, sia dalla politica che
dal
management
; la sensazione di un tracollo e di una
disfatta totale, di essere abbandonati, di aver abbandonato non
solo un'azienda, ma tutta la collettività che ci sta accanto, le
famiglie di chi opera in questa azienda e tutti coloro che vi
ruotano intorno. Oggi i sindacati hanno parlato di un accordo che
ha comportato tanta fatica per i dipendenti, la rinuncia a parte
dello stipendio, ma che non ha trovato corrispondente impegno dalla
parte dirigenziale e dalla parte politica. Il totale abbandono ha
peggiorato ancora di più gli sforzi messi in campo per risanare
questa azienda; di anno in anno si va sempre peggio e non si vede
la luce.
Adesso cosa pensiamo di fare? La prima riflessione che mi viene
in mente - consentitemi un inciso - è di tornare indietro di
qualche giorno. Lo scorso Consiglio, analizzando la situazione
politica, ho parlato di responsabilità, e sabato scorso si è tenuto
un importante congresso politico dove si parlava di responsabilità
e sviluppo. Ora io mi chiedo: è questo lo sviluppo che noi diamo
alla nostra comunità? Quale esempio di responsabilità diamo? Questo
è il motivo per cui personalmente ho fatto una scelta importante e
mi sono allontanato da un gruppo politico di questo Consiglio.
Forse noi non avevamo più il senso della responsabilità. Non
abbiamo più il coraggio e la forza di guardare negli occhi la
gente, di guardare i dipendenti di tante aziende, ed è ora che ce
la assumiamo questa responsabilità. La responsabilità bisogna
assumersela rispettando le norme, non trovando delle scorciatoie,
perché queste portano solo danni, e le false promesse prima o poi
vengono smascherate. Oggi siamo qua per questo. Non so quanti siano
i lavoratori che ci hanno raggiunti oggi, però è giusto che sentano
che la legge regionale n. 49 non poneva l'obbligo alla Regione di
dare soldi ogni anno, perché testualmente recita: "la Regione può,
secondo le disponibilità di bilancio", ogni anno. Non si può
accumulare il debito e poi coprirlo in un'unica soluzione. Non sta
nelle corde di quella norma e nelle regole finanziarie, bisogna
approntare una norma diversa se lo si vuole fare, ma questa norma
deve prevedere anche il risanamento della società. Questo è il
percorso che noi intravediamo possibile, anche in un breve periodo.
Ci vuole l'assunzione di responsabilità, la capacità di scegliere.
L'assunzione di responsabilità passa però anche attraverso
l'assunzione di responsabilità politica. Abbiamo detto che
difficilmente, ognuno di noi nella propria azienda, darebbe fiducia
ad un
manager
che ha portato l'azienda per tre-quattro anni
in passivo. La stessa cosa dobbiamo fare qua. Non possiamo lasciare
l'azienda, e anche la gestione politica, in mano ad un gruppo che
ha prodotto un passivo e non ha fatto scelte corrette.
A proposito di scelte corrette, veniamo al tema più importante,
a quanto ci hanno chiesto i sindacati. I sindacati, i
rappresentanti del personale, ci chiedono di mantenere il lavoro e
le promesse, di avere un progetto serio, una strategia e
un'assunzione di responsabilità. Approvando il disegno di legge n.
100, divenuto poi legge regionale n. 2, siamo stati chiari: ci
vuole un piano che preveda un'analisi della situazione
patrimoniale, finanziaria ed economica della Casino de la Vallée
S.p.A. che poi predisponga la ristrutturazione aziendale. Questa
norma era rivolta alla direzione della Casino. Ora io non leggo
nella proposta di legge l'assunzione in maniera unilaterale della
decisione di arrivare alla procedura di licenziamento di 264
dipendenti; forse - fatte le dovute analisi - potrebbe essere
contenuta nel piano di ristrutturazione. Siccome non c'è il piano
di ristrutturazione, ritengo però che sia una decisione presa in
assoluta libertà da chi, in questo momento, amministra la società,
senza rispondere al dettato normativo che dava un solo incarico, e
senza neppure mantenere fede agli impegni presi all'atto delle
audizioni in Commissione: di non apportare più alcuna variazione
alla situazione del Casinò senza prima confrontarsi con la parte
politica e con la Commissione. Ritengo quindi che questo atto, per
quanto mi riguarda, abbia un vizio di legittimità alla base e debba
essere ritirato: questa è la nostra esplicita richiesta. Come
indicato dai sindacati, che abbiamo avuto modo di sentire oggi, si
dia rapidamente avvio a quanto specificato nella norma: a un piano
di ristrutturazione e ad indicare, se si ritiene opportuno, un
nuovo management, per arrivare in brevissimo tempo ad una soluzione
e anche per dare alla Casino S.p.A. i fondi per andare avanti.
Ritengo che non ci voglia molto tempo, ma ci vuole serenità
politica, rispetto delle parti, volontà di collaborare per
costruire, per lavorare in gruppo, quello che oggi manca in questo
Consiglio e in questa maggioranza: la volontà di costruire insieme.
Forse si è sempre lavorato per dividere e non per confrontarsi, o
perlomeno si sono privilegiati i rapporti diretti personali 1:1, e
i risultati sono questi: il non aver saputo costruire non solo nel
settore che riguarda il Casinò, ma anche in tanti altri settori; un
fallimento totale, al quale non ci possiamo sottrarre (e parlo al
plurale).
L'auspicio che io rivolgo a tutte le forze politiche oggi
presenti è di tirarsi su le maniche, di darsi da fare per
predisporre la redazione di questo piano di risanamento aziendale
e, in breve tempo, di arrivare a dare al Casinò i dovuti fondi per
poter permettere di ridare dignità a tutti i lavoratori del Casinò,
a tutti gli abitanti del Comune di Saint-Vincent e anche all'intera
Valle d'Aosta, perché questo è un fallimento che riguarda una
Regione intera, non riguarda solo un settore in particolare. Questa
è una proposta molto semplice e diretta, vedremo magari dopo le
repliche a chi toccherà farlo.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Ascoltando il dibattito di oggi, di
questo ennesimo Consiglio dedicato ad una grossa problematica che
direi valdostana, perché il problema Casinò-Billia coinvolge non
solo i lavoratori, ma credo coinvolga tutta la Valle d'Aosta, tutti
noi valdostani, e ci debba chiamare responsabili tutti, ascoltando
quindi tutti gli interventi che nella loro totalità sono molto
condivisibili e anche puntuali, ho pensato che è da otto anni che
il gruppo ALPE aveva purtroppo previsto esattamente questo disastro
e ha gridato più volte al rinsavimento, al riprendere la retta via.
Per usare un paragone legato alla nostra montagna, potremmo dire
che si è voluto percorrere un sentiero accidentato che si sapeva
essere sotto valanga, e adesso purtroppo si è probabilmente ad un
punto in cui non si può più tornare indietro: la valanga
probabilmente sta arrivando, ma il problema è che arriva anche ai
lavoratori.
Vorrei da subito fare una precisazione. Io credo che ci siano
responsabilità anche tra i lavoratori, ma le responsabilità
maggiori non sono della classe lavoratrice, perché laddove è marcio
il manico non si può più ottenere niente, quindi è chi decide, è
chi dovrebbe dare la giusta via e chi si è assunto la
responsabilità di guidare che deve dare il buon esempio, buon
esempio che i nostri nonni e i nostri genitori - almeno a me -
hanno insegnato, credo a molti valdostani, ma non so a quanti qua
dentro. Comunque quel buon esempio non dovrebbe essere fatto di
lezioni per gli altri, ma innanzitutto di etica e rispetto
personale applicato a sé stessi.
Mi ha fatto piacere oggi sentire qualche collega di maggioranza
che ha invocato il cambiamento. Vorrei spendere anche qualche
parola sul concetto di fiducia che mi è sembrato interessante,
perché è fondamentale per noi eletti. Credo che il concetto di
fiducia sia il primo concetto filosofico per un eletto - in queste
settimane siamo sulla filosofia, quindi posso citarlo -, credo sia
il principale, perché il cittadino, attraverso il suo voto, laddove
questo sia un voto libero, ci consegna la sua fiducia e ognuno di
noi ne è responsabile. Possiamo avere dieci, venti, mille,
diecimila voti, quelli sono voti di fiducia che i nostri cittadini
e i nostri elettori ci hanno dato. È interessante il racconto
odierno sulla fiducia. Questo concetto di fiducia interseca e
richiama concetti di legittimità, di consenso, di cooperazione e di
solidarietà. Direi che la fiducia è un contratto sociale tra i
cittadini e le persone che vengono elette. Leggo una definizione,
perché a volte leggere è meglio, così uno non esce dal seminato:
"La fiducia interpersonale è l'aspettativa che una persona non
manipolerà la comunicazione o, più specificamente, che fornirà una
rappresentazione autentica, non parziale, né mendace del proprio
comportamento di ruolo e della propria identità. L'aspettativa
dell'altro concerne cioè la sincerità e la credibilità del primo
intesi come trasparenza, astensione dalla menzogna, dalla frode e
dall'inganno". Ritengo che questo riassuma bene il mandato di chi
viene deputato ad amministrare, come per esempio un Amministratore
locale dei Comuni. Credo che oggi molti Sindaci abbiano una grande
responsabilità, forse molta di più di alcuni di noi qua, quindi chi
amministra dovrebbe attenersi a questo rispetto ai principi di
fiducia. Noi non l'abbiamo visto, purtroppo, anzi, devo dire la
verità, noi - e l'abbiamo dichiarato ai nostri lettori, magari
anche facendoci deridere - l'abbiamo detto a chiare lettere: noi
non abbiamo mai avuto fiducia in questo sistema e in queste
maggioranze che si sono susseguite con menzogne e con l'inganno.
Dispiace, cari colleghi e cari valdostani, ma con umiltà noi non
siamo andati a far finta di essere determinanti quando sapevamo di
non poter neanche toccare foglia, e non abbiamo ingannato nessuno.
Siamo rimasti nel nostro angolino e abbiamo lavorato alacremente,
al fine di portare tutti gli elementi per poter arrivare a questo
dibattito, che speriamo chiaramente essere costruttivo. Noi non
abbiamo nessuna voglia di demolire per demolire, ma abbiamo voglia
di demolire per ricostruire.
Lunedì scorso, in Commissione, il collega Farcoz - se lo
ricorderà - mi ha detto che non era d'accordo con quanto facevamo,
perché non si agisce così; mi ha detto che si lavora per risolvere
i problemi, non solo per denunciarli o per fare grandi proclami. Mi
dispiace, collega Farcoz, gliel'ho già detto: noi non siamo
abituati ad alzare i tappeti e buttare lo sporco sotto, noi siamo
abituati a lavorare e a pulire. ALPE non ha mai usato la legge del
"non vedo, non sento, non parlo" per tirare a campare qualche mese
in più, per andare avanti ancora fino al 14, e poi al 18 per il
congresso, sulla pelle dei lavoratori.
Mi permetta, collega Marquis, ALPE nei vari reparti non ha mai
sbagliato neppure la diagnosi, ha fatto bene attenzione a non dare
i medicinali sbagliati. Ricordo molto bene la prima audizione avuta
sul tema del Casinò, a Commissione appena eletta: c'era molto
entusiasmo e magari anche qualche aspettativa. Nel 2013 - mi sembra
nel mese di settembre - l'allora Assessore Baccega ci parlava della
sua vacanza, era andato a vedere con i suoi occhi i nuovi Casinò, e
ci ha detto che lo sfarzo, i lampadari, le scale e le
moquette
non vanno più bene, non sono più adeguate. Era il
2013; se avessimo pensato ai lavoratori invece che ai lampadari,
alle
moquette
e allo sfarzo, forse oggi non saremmo qui.
Forse la medicina non era guardare i lampadari, ma riuscire ad
instaurare di nuovo un rapporto di fiducia con i lavoratori e
soprattutto con il tessuto di Saint-Vincent. Lo ripeto, perché
abbiamo male alle orecchie a sentire "Saint-Vincent". Questo
importante Comune della nostra media Valle, insieme a Châtillon, è
stato quasi dimenticato dalla politica, soprattutto non è stato mai
messo nelle condizioni di interagire e di riuscire in qualche modo
a dare un
élan
e a collaborare per il rilancio non solo del
Casinò, ma anche di sé stesso, perché se si riesce a rilanciare un
tessuto sociale sicuramente riparte anche un'azienda che in questo
momento è in crisi. Credo che la legge del "non vedo, non sento e
non parlo" oggi non ci sia neanche più in Sicilia, e quasi mi
vergogno che venga utilizzata in Valle d'Aosta. Ritengo sia
necessario avere degli anticorpi. È vero, gli anticorpi si creano:
noi li abbiamo e siamo pronti ad affrontar "la malattia" con
responsabilità, ma non facendo finta di cambiare metodo per non
cambiare niente o per cambiare solo delle persone e usare gli
stessi metodi.
I temi gestiti in questi anni, in questo modo, con questi
metodi, e purtroppo con una maggioranza accondiscendente, avrebbero
dovuto essere gestiti - come ha detto prima qualcuno - con
responsabilità quasi maggiori, perché è importante quello che si
dice, ma a volte è importante anche quello che non si dice
appositamente; certo, far finta di niente è ancora più comodo! Cito
qualcuno di questi temi gestiti in tal modo, giusto perché credo
che in Valle d'Aosta si abbiano spesso problemi di memoria, mentre
invece sia importante per tutti noi ricordarli: il personale delle
pulizie degli uffici regionali - ne cito alcuni di piccoli, perché
poi, sommati, diventano dei grandi problemi - o gli asili nido, le
microcomunità. Ma vogliamo parlare di questa grande manifestazione
del 4K organizzata da un'Amministrazione regionale quasi per
dispetto nei confronti di altre cose già presenti sul territorio?
Lo vogliamo dire? L'Istituto musicale e l'intromissione che c'è
stata in questi periodi; le
Sociétés savantes
e quelle
culturali sul territorio, che negli anni credo siano state il
pilastro culturale che ha permesso alla nostra Regione di avere
questa sua particolarità: dimenticate. La legge definita "Buona
scuola", neanche concordata con gli insegnanti, sulla quale si sono
dette bugie e ci si è autoconvinti che andava bene, tanto ora sono
gli insegnanti delle varie scuole che devono fare i salti mortali:
da una parte, per rispettare le leggi assurde che qualcuno qua tra
l'altro ha voluto e, dall'altra, per non dimenticare che sono
scuole e luoghi di istruzione, luoghi che preparano al futuro. E
poi i temi riguardanti l'agricoltura e il turismo. Tutte queste
problematiche si aggiungono alle "problematiche classiche", così io
definisco quelle che hanno avuto grandi titoloni sui giornali; una
di queste è il Casinò. Vorrei ricordare che, in modo altrettanto
tranchant,
qualche anno fa lo stesso destino lo hanno subito
centinaia e centinaia di forestali. Noi non ce lo dimentichiamo,
perché lo avevamo denunciato già allora e abbiamo ancora la memoria
che ci sorregge. I problemi non sono risolti, anzi, si stanno
incancrenendo.
Il collega Marquis è uscito, ma richiamo qualche suo passaggio,
perché è stato quasi illuminante. In questi anni come maggioranza -
o come maggioranze, perché ce ne sono state diverse - avete dato
ogni volta una pastiglia al malato senza fare una diagnosi e senza
capire quali erano i veri problemi: pensavate ai lampadari, alle
moquette
e alle grandi sale, quando i problemi erano altri,
e lo sapevate, perché i dipendenti e i lavoratori già allora
avevano segnato un'assemblea qua sotto, me lo ricordo come mi
ricordo altre prese di posizione. Chi vuole alzare i tappeti lo
faccia, quindi, ma non ci dica che non è consapevole di nascondere
i problemi. Senza capire qual era la vera malattia avete dato
medicine sbagliate, generando crisi sempre più gravi.
Io apprezzo le autocritiche, credo che errare sia umano e
perseverare sia bestiale, quindi preferisco sempre chi sa fare
autocritica. Su questo tema, sul quale oggi è entrato nel dettaglio
il Capogruppo Chatrian, vorrei ricordare le audizioni del signor
Frigerio, a cui è stata data nel 2008 la responsabilità di seguire
la ristrutturazione, 120 milioni di euro dati probabilmente sulla
fiducia di uomo del "cerchio magico", come lo definiamo spesso noi:
la boria, la supponenza dentro a cerimoniali, a protocolli
stucchevoli con i quali si presentava in audizione, che
mascheravano le insicurezze e l'incompetenza,
les sottises
et
les fredaines
che in altre stanze invece o in altri
piani venivano fatte sulla pelle dei lavoratori.
Io ho citato prima il territorio di Saint-Vincent e di
Châtillon; credo che se dobbiamo uscire da questa grossa criticità
ne usciremo solo tutti insieme, soprattutto con il territorio e
soprattutto con i lavoratori. Ricordo che, per fare questo, il
primo segnale di fiducia è rispettare quanto viene votato qui
dentro. Nessuno è stato obbligato a votare la nostra risoluzione
che prevedeva entro il 31 gennaio di fare un piano chiaro, fatto in
modo serio, con dati attendibili, perché noi in questi anni - il
collega Chatrian li chiama "dati farlocchi" - di dati farlocchi ne
abbiamo visti. Erano dati che ci servivano per arrivare al giorno
dopo, tanto per farci stare zitti, però un po' di esperienza
l'avevamo, ognuno nel proprio settore, e non ci siamo mai cascati.
Entro il 31 gennaio l'abbiamo votata tutti insieme, in quest'aula,
e chi deve provvedere - perché è al Governo - lo doveva rispettare.
Ricordo inoltre che il dl n. 100 - numero molto significativo -
votato il 7 febbraio, che impegnava entro sessanta giorni alla
presentazione da parte dell'organo d'amministrazione della società
Casino S.p.A. di un piano di ristrutturazione aziendale, è stato
anche questo disatteso, perché ci risulta - l'abbiamo letto nel
comunicato dei sindacati - che il Presidente con
nonchalance
abbia fatto presente ai sindacati che se l'Amministrazione decide
di non restituire i soldi che sono andati per la ristrutturazione
non è mica un problema nostro.
Vorremmo ricordare che quello che si vota in aula - e questo
vale per tutti, anche per la Giunta e il Presidente della Regione -
dovrebbe essere rispettato. È vero che questa legge votata il 7
febbraio è stata fatta un po' in velocità, ma è stata votata credo
"consapevolmente" anche dalla Giunta. Probabilmente doveva lavorare
giorno e notte per ottenere un piano di ristrutturazione aziendale.
Dobbiamo ricordare ancora altro? Ripeto: se ne uscirà solo con
grande responsabilità da parte di tutti. Noi chiediamo che questa
responsabilità sia chiarissima, soprattutto a livello di
metodo.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
È già successo altre volte che ci siamo
trovati in quest'aula a parlare di fronte a lavoratori in
difficoltà. Questa premessa mi tocca particolarmente, perché quando
i lavoratori sono in difficoltà non c'è molta differenza, siano
essi OSS, ai quali viene messo in discussione il posto di lavoro, o
operai forestali che lavorano sessantasette giornate all'anno, ai
quali non siamo riusciti a trovare all'interno della finanziaria 1
milione in più per farli lavorare magari centodieci giornate
(quest'anno lavoreranno per novanta giornate). Ci sono poi anche
loro, Assessore Perron, ci sono i dipendenti: aspettiamo ancora
qualche sua risposta su come mai ha aggiudicato l'appalto delle
pulizie con il 44 percento di ribasso per cui il personale porta a
casa 378 euro di media al mese. Anche questi sono dipendenti. Oggi
non è la giornata adatta per parlare di costoro, ma è solo per
ricordare. È giusto che tutta la Valle d'Aosta sappia che vengano
trattati e ricordati come una categoria di lavoratori che sono e
rimangono in difficoltà. Oggi parliamo d'altro: parliamo di una
minaccia di esubero di 264 persone. Non avremmo mai voluto
affrontare tale argomento.
Vorrei solo ripercorrere un po' il passato, tenuto conto che
nell'incontro avuto con i sindacati, i Capigruppo e la Giunta ho
detto al Presidente che questo è il frutto di dieci anni di
menzogne, Considerato che il Presidente mi ha detto che mi avrebbe
risposto in aula, voglio ricordare perché dico "dieci anni di
menzogne". Vorrei cominciare con ricordare che a tutt'oggi siamo
ancora in attesa di capire, di fronte ad un piano di investimento
di poco più di 80 milioni, come mai ne ha spesi 120. Chi ha
autorizzato questi 120 milioni di spesa, perché nella pubblica
amministrazione non esiste il discorso "io spendo e poi ristoro"
come ha proferito qualcuno. Nella pubblica amministrazione,
soprattutto quando sono società pubbliche, esiste un principio che
vale per tutti: io spendo secondo le disponibilità finanziarie che
ho, secondo quanto ho a bilancio; se non ho sufficienti risorse
chiedo di averle a bilancio, ma non vado a chiederle a posteriori.
Siamo ancora in attesa di capire chi ha autorizzato questo! Siamo
ancora in attesa di capire come mai la Regione nel 2014 ha
ricapitalizzato per 60 milioni un piano di ristrutturazione
aziendale racchiuso in un fronte/retro di un A4. Questo è quanto ci
è stato presentato! Può darsi che voi dell'Esecutivo avevate altri
piani, però all'epoca ricordo, Presidente e Assessore, che noi non
avevamo disponibilità della documentazione, ce la negavate. Non
avevamo accesso agli atti. Ci è voluto un atto di coraggio del
Cinque Stelle - e lo ricordo sempre volentieri - fino alla
magistratura se adesso siamo riusciti a fare un minimo di verifica
e avere cognizione di cosa parliamo. Per tre anni in quest'aula ho
detto con mie parole, condivise dal gruppo UVP a cui appartenevo,
che questo bilancio con 30 milioni di imposte anticipate era
assolutamente inattendibile. È stato detto, ma qualcuno ha fatto
finta di niente, ha detto che il Codice civile ce lo permette.
Certo, il Codice civile permette di riconoscere imposte anticipate,
alla condizione di avere un bilancio vero e controllabile: che la
società che lo prevede abbia un utile. Voi per tre anni lo avete
riconosciuto, avete fatto finta di niente, e questo comporta che
quando si prevedono 30 milioni si minimizzano le perdite di
esercizio per 30 milioni: significa semplicemente che prima o poi
si va in difficoltà di cassa, perché è come se io prevedessi 30
milioni di entrate e poi non le ho. Questo ha comportato le
difficoltà di cassa che ora sta vivendo l'azienda.
Assessore Perron, all'incirca sei mesi fa lei ha ancora negato
in quest'aula che ci fossero necessità di ricapitalizzazione. È
vero che ha aggiunto "al momento", gliene do atto: "al momento, non
ci sono difficoltà di carattere finanziario o necessità di
ricapitalizzazione". Io non so se lei all'epoca mentiva sapendo di
mentire oppure non ne era a conoscenza. In entrambi i casi non è un
alibi per lei, Assessore, perché riconoscere a fine anno una
perdita di esercizio che ha portato a più della metà della
riduzione del capitale sociale non le fa onore! Non le fa onore,
Assessore al bilancio con la delega al Casinò, negare pubblicamente
in quest'aula una situazione di carattere economico così
disastroso.
Presidente, io mi aspettavo che di fronte ai sindacati lei
dicesse perché non ha rispettato la data del 31 gennaio per
proporre un piano come Esecutivo, siamo ancora in attesa. Questo
era l'impegno che si era preso all'atto dell'approvazione della
legge di bilancio in cui si fissava il termine del 31 dicembre per
presentare un piano di risanamento economico. Cosa è successo,
quali sono i motivi per cui non è stato presentato? C'erano le
scorciatoie, quelle che lei ci ha presentato, Presidente, quando in
un primo tempo ci ha parlato di ristoro? Quando in un secondo
tempo, poi, fallita la prima opzione, ci ha parlato di investimenti
spesati? Non esistono nel pubblico, in aziende che devono rendere
conto alla pubblica amministrazione, aziende
in house
a
totale capitale sociale, queste terminologie. Non avete convinto
neanche i vostri, altro che convincere noi! Neanche i vostri avete
convinto, perché si sono sentiti ulteriormente presi in giro.
Ulteriori menzogne, Presidente, le ha dette anche qualche ora
fa, quando ha detto che è stata fatta una valutazione sui lavori
documentati, e nella documentazione che comprova lavori fatti su
mandato della Regione lei ha parlato di "spesa autorizzata", quindi
di debito verso la società. Nella pubblica amministrazione non
esistono i debiti verso una società, a patto che non siano debiti
fuori bilancio, perché non c'è uno straccio di prova che comporti
impegni finanziari negli anni, non c'è! Ce li porti, Presidente, ce
li faccia avere! Non ci ha fatto avere niente, salvo la "finanza
creativa": quella di inventare termini per cercare di rimescolare
il minestrone per confondere le idee. Nella pubblica
amministrazione c'è un obbligo molto chiaro: non basta avere una
legge - che ha citato anche ai sindacati, i quali penso siano stati
un po' presi in giro in questo momento, come certamente ha preso in
giro i cittadini valdostani, perché ci hanno rimesso 60 milioni nel
2014 - e poi dimezzare il capitale sociale; certo, Assessore, è
esattamente così, avete buttato 60 milioni di capitale pubblico,
salvo poi, due anni dopo, dimezzare il capitale sociale.
Chapeau
! Questo è prendere in giro i valdostani con i soldi
dei valdostani. Avete preso in giro pure i dipendenti della Casino,
perché con questo li avete illusi di mettere mano al portafoglio
per cui hanno contribuito per 5 milioni anche loro, per trovarsi
poi, dopo due anni, in questa situazione. Avete illuso i sindacati,
hanno siglato quasi tutti perché l'accordo presentato lo ritenevano
positivo, invece si è dimostrato che chi ha pagato sono sicuramente
i lavoratori, ma chi non ha fatto nulla in questo momento è
l'azienda e, soprattutto, la politica.
Aggiungo ancora qualcosa, tenuto conto che la legge citata, e ci
tengo a sottolinearlo, la legge n. 49 all'articolo 3 cita che "la
Giunta regionale sottopone all'approvazione del Consiglio regionale
un piano di investimenti per lo sviluppo della Casa da gioco, del
Grand Hôtel Billia realizzati da Casino de la Vallée S.p.A.. La
Regione può intervenire per il finanziamento degli investimenti
previsti dal piano di cui al comma 1 [...] la cui entità è
determinata annualmente con legge finanziaria". Non c'è una
finanziaria che preveda un euro! Riconoscerlo adesso, le ripeto, è
un debito fuori bilancio: significa certificare che avete
volutamente aggirato una norma del Patto di stabilità - qualcuno ha
parlato di
escamotage
- tenuto conto che avevamo un vincolo
in tale patto.
C'è un altro problema che ho sollevato prima. Noi, per svariati
anni, non abbiamo mai avuto accesso agli atti, perché ci veniva
esclusivamente mostrato il bilancio e, su quel poco che avevamo,
abbiamo provato a fare qualche analisi sull'andamento societario.
Quindi, bontà nostra, ci siamo limitati a dire che in tre anni le
imposte anticipate non avevano titolo. Questo era quello che
emergeva, quello che ha certificato l'Agenzia internazionale e
quello che la politica ha fatto finta di non vedere. Pertanto
confermo quanto ho segnalato: questa situazione è frutto di dieci
anni di menzogne sicuramente da parte del Presidente, perché io
penso che la responsabilità sia tutta sua, con complici fidati e
servi sciocchi. Decidete voi chi sono i complici fidati e chi sono
i servi sciocchi.
L'azienda non ha mai agito in autonomia, è stato detto e
confermato nell'audizione che il
management
, i quadri,
coloro che avrebbero poi dovuto riportare direttamente
all'Esecutivo o comunque ad una parte di esso, o comunque tiravano
le file, quelli continuavano ad avere promozioni in barba alle
capacità. Non è mai stato fatto un piano di riqualificazione
interno, di quello non se ne parla. Ci è stato confermato che le
risoluzioni dei contratti con i vari
manager
hanno sempre
avuto il benestare da parte della politica, come pure le buone
uscite.
Arrivo alla parte più importante, perché questa è una
ricostruzione e penso che ai dipendenti della Casino interessi
relativamente poco di chi è la colpa. Vorrei provare ad entrare nel
merito di quello che, a mio parere, è il vero problema. Il vero
problema è che dal 2010 ad oggi è uscita fuori la reale situazione
della Valle d'Aosta. Presidente, un discorso è amministrare quando
si deve distribuire, altro discorso è amministrare quando si deve
far crescere la Valle. Dal 2010, da quando abbiamo portato a casa i
dieci decimi, la Valle d'Aosta ha cominciato a sprofondare, non
abbiamo più avuto i contributi dallo Stato, ma non siamo riusciti a
far crescere la Valle. Nei tempi belli dove c'erano tanti
quattrini, dove tutto aveva un prezzo: i favori, i posti di lavoro,
i contributi, per gli amici c'era tantissimo, ma c'erano anche le
briciole per tutti. Questa è la politica che abbiamo continuato a
portare avanti, anche dal 2010 in poi.
Presidente, io le dico in tutta sincerità che in questo momento
il vero problema della Valle è lei. Lei non ha più una maggioranza
politica, salvo una parte dell'Esecutivo e qualche stampella. Lei,
che qualcuno ha chiamato in quest'aula "pifferaio magico" o
"cerchio magico", se vuole veramente bene alla Valle d'Aosta deve
fare un passo indietro. E prima di fare un passo indietro le chiedo
magari ancora uno sforzo.
Vengo alla risoluzione, che forse è la cosa che interessa di più
ai lavoratori, perché parlarci addosso probabilmente non risolve
nulla. Io non so se abbiamo scritto questa risoluzione in maniera
che, eventualmente votandola, possa avere esecuzione nella sua
interezza, e mi riferisco alla prima parte in cui si dice di
operare per sospendere immediatamente l'apertura ufficiale della
procedura n. 223 di licenziamento collettivo. Io penso che in
questo momento ci sia una necessità impellente, e sicuramente può
farlo lei e nessun altro: prenda il telefono e, prima della
replica, provi a sentire direttamente l'Amministratore delegato -
che ora ha rassegnato le dimissioni - se si può sospendere questa
procedura per quindici, venti giorni, ci dica lei, affinché in
questo tempo massimo la politica possa dare una risposta. La
politica non può dare una risposta se in questo momento chi ha
fatto questo disastro continua a guidare questo disastro. Dieci
anni di menzogne non si possono dimenticare.
Pertanto le chiedo, Presidente, non per me, ma per rispetto di
coloro che stanno ascoltando, dei lavoratori che vorrebbero avere
una risposta entro oggi, di prendere il telefono: chiami l'avvocato
Sommo, gli chieda qual è la situazione, se per caso non ce l'ha
chiara, se si può sospendere questa procedura per quindici, venti,
quaranta giorni, non ho idea di quanto, ci dica lei il termine.
L'impegno politico dovrà poi essere quello di prendere una
decisione, ma senza scappatoie e senza scorciatoie; una decisione
che tenga conto della legge attuale - e la leggo solo per chiarezza
- che per tali situazioni, con bilanci in passivo da più di tre
anni, preveda semplicemente questo: "tutto è subordinato a un piano
che dovrà essere idoneo a consentire il risanamento
dell'esposizione debitoria, ad assicurare il riequilibrio della
situazione finanziaria. Tale piano per legge deve essere attestato
anche in punto fattibilità da un professionista indipendente, cioè
non legato alle imprese e a coloro che hanno interessi
nell'operazione di risanamento" (nel nostro caso,
in primis
l'ente pubblico, titolare delle quote). È la legge Madia, non
l'abbiamo scritta noi, è una legge dello Stato. Pertanto le chiedo
davvero, non per la minoranza, ma per rispetto dei cittadini che
vogliono una risposta, di dirci se si può sospendere questa
procedura e qual è il termine massimo entro cui la politica deve
rispondere. Noi avremo le nostre responsabilità, ma sono quelle di
tre anni e mezzo abbondanti di minoranza, in cui abbiamo continuato
a ripetere queste cose in quest'aula e qualcuno ha fatto orecchie
da mercante. A me dispiace leggere notizie quali quella di 120
milioni di richiesta danni da parte della Corte dei Conti, ma noi
abbiamo detto in quest'aula che il rischio era quello: non si fanno
ricapitalizzazioni da 60 milioni con il fronte/retro di un A3!
Questa è la reale situazione, per cui faccia un ultimo sforzo,
Presidente: provi ad informarsi, ci dica qual è la reale situazione
e la tempistica massima entro cui la politica deve dare una
risposta ai cittadini, soprattutto ai lavoratori che in questo
momento sono in aula e stanno ascoltando.
Dalle ore 16:40 assume la presidenza il Vicepresidente
Farcoz.
Farcoz (Président) -
La parole à la collègue Morelli.
Morelli (ALPE) -
È un dibattito molto acceso, come
giustamente questo tema richiede. Non è consolante, colleghi,
constatare che "noi l'avevamo detto"; non lo è assolutamente quando
ci si riferisce ad un disastro come quello che vediamo oggi, per
quello che era uno dei gioielli di famiglia della Valle d'Aosta.
Oggi sono state usate allegorie diverse per definire questo
disastro: c'è chi ha parlato di "malato terminale" e chi ha parlato
di "valanga".
Noi, come gruppo ALPE, dopo l'ultima seduta del 7 febbraio in
cui è stato votato il disegno di legge n. 100, seduta finita in
tarda serata, ci siamo recati al Casinò. Devo dirvi che è stata
un'impressione terribile, desolante; era un martedì sera, e ci
hanno detto che il martedì sera non c'è molta gente, ma era vuoto!
ci saranno state trenta persone che si aggiravano in mezzo ai
tavoli, dove i
croupier
aspettano in piedi che qualcuno
arrivi, ma nessuno arriva! Io ho provato francamente un senso di
impotenza da non sapere cosa dire a questi lavoratori che si
aspettano delle risposte dalla politica e che non fanno
distinzioni: voi siete di ALPE, quindi non avete mai governato e
quindi non avete responsabilità. Si aspettano risposte concrete,
non proclami, non soluzioni dilatorie, si aspettano risposte serie,
quelle che evidentemente fino ad oggi la politica non è riuscita a
dare loro.
Il collega Marquis evocava prima il lavoro svolto in
Commissione. Il lavoro in Commissione è stato importante. Noi - in
particolare il collega Chatrian, che ha approfondito il tema in
tutti questi anni - abbiamo sollevato più volte quali erano le
criticità, lanciato campanelli d'allarme e sovente siamo stati
derisi, ma non importa, questo è il nostro ruolo e credo che lo
facciamo dignitosamente. Il lavoro in Commissione, però, non è
stato solo utile per noi che abbiamo avuto conferma di ciò che
forse non così dettagliatamente sapevamo, è stato utile per chi dai
banchi della maggioranza ha avuto bisogno di testimonianze dirette,
di vedere scritto nero su bianco dalle verbalizzazioni scritte ciò
che le persone che abbiamo audito sono venute a raccontarci sugli
errori di questi anni, sugli sprechi immani avallati dalla
maggioranza e portati avanti da una Presidenza che non possiamo che
definire "scellerata". È chiaro che non è solo la legge Madia che
ci impone di fare un piano industriale di rilancio, ma è
evidentemente il buon senso. Come si può ancora immaginare di
destinare delle risorse pubbliche, sottraendole ad altre necessità,
se non vi è un piano di rilancio? Un piano di rilancio minimo,
perché ci pare che in questi anni neanche il minimo sindacale sia
stato fatto. La casa da gioco è una ricchezza per il territorio
valdostano, ma ormai non c'è più nessuno che la considera tale. Dal
punto di vista turistico - richiamo ancora quanto diceva il collega
Marquis, che peraltro è della zona e capisce bene il problema - non
è stato fatto neanche il minimo sindacale. Da un'inchiesta fatta
per l'Adava sui punti di attrazione principali della nostra
Regione, che corrispondono poi a ciò che gli operatori del
territorio, gli albergatori, i commercianti e i ristoratori
promuovono
in primis
e consigliano ai turisti di andare a
visitare, il Casinò non compare: il Casinò è sparito dall'offerta
turistica valdostana. La dirigenza, il
management
non si è
preoccupato di coinvolgere quantomeno gli operatori del territorio.
Se non abbiamo le risorse per fare
marketing
all'esterno,
quantomeno il minimo all'interno della nostra Regione!
La posizione dei sindacati. La posizione dei sindacati può
creare un certo sconcerto, ma dobbiamo tenere conto che i sindacati
svolgono un ruolo di difesa dei lavoratori, e ciò che hanno scritto
nel comunicato, laddove si dice che "i lavori sono costati circa
103 milioni di euro e l'Amministrazione regionale al momento non ha
provveduto, in base agli obblighi assunti, a rimborsare all'azienda
quanto dovuto", questa, che può sembrare un'affermazione forte e
anche un po' anacronistica, considerata dal punto di vista dei
sindacati è legittima! I sindacati si sono rapportati con la
proprietà. Se qualcuno ha fatto intendere loro che
l'Amministrazione regionale è tenuta a rimborsare al Casinò 103
milioni di euro, è comprensibile poi che i sindacati dicano di
versare questi soldi per evitare che la nave affondi. In realtà
però non è così; chi ha affermato e chi ha sostenuto questa tesi la
difenda, ma non è così. Queste sono asserzioni del Presidente della
Regione, ma non è così. Queste sono motivazioni tirate fuori dal
cappello all'ultimo momento, altrimenti perché non averli già
rimborsati prima se questi soldi andavano rimborsati?
Oggi da più parti arrivano le invocazioni a riflettere tutti
insieme, a fare atto di responsabilità. Nessuno di noi si è mai
sottratto ad alcuna responsabilità, ma le soluzioni devono essere
confacenti al momento di gravità, non soluzioni finanziarie che in
fondo non farebbero che ritardare l'effetto negativo. Bisogna
mettere in campo tutte le soluzioni possibili: la riorganizzazione
all'interno della casa da gioco, il costo del lavoro, il rilancio,
mettendo insieme tutti quei possibili elementi che possono far sì
che il Casinò di Saint-Vincent, risorsa importantissima per la
nostra Regione, non coli a picco. Sono soluzioni che devono
certamente tenere conto delle rivendicazioni dei lavoratori, ma
devono anche tenere conto - e di questo dobbiamo essere coscienti
tutti noi, come i lavoratori, i rappresentanti dei lavoratori e i
sindacati - di ciò che la gente fuori si aspetta, di ciò che la
gente pensa. Devono essere soluzioni equilibrate, giuste, perché se
c'è da fare un sacrificio è giusto che venga fatto da parte di
tutti.
Chiudo ritornando alla risoluzione, già evocata da altri
colleghi in precedenza, la risoluzione che come ALPE, Movimento
Cinque Stelle e Gruppo Misto presentiamo. Prima di prendere un
impegno collegiale di responsabilità, riteniamo che debbano essere
ben chiare le responsabilità e a chi sono in capo. Non si può far
finta di niente. Oggi fortunatamente tanti colleghi stanno facendo
autocritica, stanno riconoscendo che forse non era esattamente come
pensavano fosse, o come qualcuno voleva far credere loro che
fosse.
Noi oggi chiediamo che vengano messe in luce le responsabilità
di chi ha prodotto questo disastro, e chi ha prodotto questo
disastro non può essere la persona ideale per salvare la
situazione. Non è chi ha causato questo disastro che può risolvere
il problema e rilanciare la casa da gioco, e nemmeno chi ha negato
il disastro, chi ha fatto finta, chi ha millantato o chi ha
sostenuto. C'è veramente bisogno di un'opera di pulizia preventiva.
Io credo che poi da parte di tutto il Consiglio regionale ci sarà
una presa di responsabilità, perché è interesse di tutti salvare la
casa da gioco e, anzi, rilanciarla.
Dalle ore 16:50 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Fosson; ne ha facoltà.
Fosson (PNV) -
Stiamo parlando del Casinò di
Saint-Vincent, di quella che era una bella realtà della Valle
d'Aosta - anche la Valle d'Aosta era una bella realtà - una realtà
al limite del concesso, perché il gioco d'azzardo non è ammesso in
Italia, tranne che per quattro case, per concessione del Ministero.
Aveva una clientela particolare, di lusso, ma è solo il ricordo dei
bei tempi di una
mission
e di una situazione particolare;
una clientela di lusso che dava sicuramente lustro anche al
territorio. Da qualche anno il quadro è completamente cambiato, ma
qualcuno non se ne è reso conto e non se ne rende conto ancora
adesso. Non è più il tempo dello
champagne
millesimato, la
realtà è anche quella dei cinesi che qualche volta sputano. Certo,
il Billia doveva essere ristrutturato, lo sappiamo tutti, ma in
relazione a questo nuovo quadro, non al vecchio, non a clienti che
non ci sono più, non a numeri di ospitalità che non possono essere
colmati.
La politica ha continuato a determinare le scelte e il futuro
della casa non rendendosi conto di quanto stava succedendo: che il
quadro era completamente cambiato. Si pensa ancora adesso di
risolvere il problema di questa azienda che perde ogni mese,
nonostante le grandi professionalità, le capacità e una situazione
anche logistica particolare, dando ulteriori finanziamenti
regionali. Quando un'azienda non funziona, e ne abbiamo viste tante
in Valle, non sono arrivati gli stessi finanziamenti che sono
arrivati e che si chiede arrivino di nuovo al Casinò, 60 milioni di
euro di ricapitalizzazione che dovevano essere la soluzione più
giusta e corretta dal punto di vista amministrativo. Vediamo in
questi giorni che probabilmente questo non è stato. Non è solo un
problema di scelte sbagliate, ma anche di aver coinvolto in un
rischio personale chi si è fidato di certe soluzioni
amministrative. In questo momento noi non vogliamo apparire come
coloro che non hanno soluzioni. Qualcuno ha la soluzione di dare un
ulteriore finanziamento, anche se non l'abbiamo dato a tutte le
altre aziende della Valle d'Aosta, anche se probabilmente non era
giusto neanche dare quello che in passato doveva essere dato con
una legge (in Giunta era stato presentato così e poi, invece, è
diventato un atto amministrativo del Consiglio). Vedremo che cosa
ci richiederà la Corte dei Conti e che deduzioni farà. Certo, le
implicazioni personali non sono irrilevanti e voglio vedere chi poi
in maggioranza sosterrà un ulteriore fidanzamento di questo
tipo.
Qual è la nostra soluzione, cosa proponiamo? Innanzitutto una,
Presidente: non vogliamo più buttare via dei soldi. Non buttiamo
via i soldi che sono della comunità valdostana, ma anche dei
lavoratori del Casinò, perché questi soldi, se vengono messi lì e
non risolvono il loro problema e la loro situazione, non servono
assolutamente a niente, tantomeno a loro! Non siamo sicuramente per
mandare a casa la gente. Se il grosso problema del Casinò è di
avere entrate minori, meno gente che viene, se noi diminuiamo
ancora l'offerta le entrate diminuiranno ancora. Il problema del
Casinò è aumentare le entrate, scegliere un altro tipo di
clientela, orientarsi con un
marketing
diverso. Non si
possono più buttare via i soldi illudendo tutti che questa
problematica si risolverà e poi andrà tutto bene. La
riorganizzazione è necessaria, ma prima di versare di nuovo dei
fondi.
Mi sembra che l'aver lavorato in II Commissione, aver avuto dei
dati, aver potuto toccare con mano quello che prima invece avevamo
accettato solo più a fiducia, sia stato molto significativo: è
emersa la necessità di una riorganizzazione per aumentare le
entrate, per dare una maggiore validità al Casinò e aumentare la
possibilità di lavoro per chi in questo momento è lì dentro.
Buttare via dei soldi ulteriormente e metterli lì senza una
riorganizzazione risolve il problema per qualche mese, ma non lo
risolve alla base. Noi siamo per risolvere il problema alla
base.
Poi mi permetta, Presidente, il fatto che sia partito un piano
di riorganizzazione aziendale con dei licenziamenti... noi abbiamo
lavorato in questi giorni non per allungare i tempi, ma proprio per
cercare di risolvere e di affrontare a trecentosessanta gradi
questo problema. Abbiamo approvato una legge, ma non abbiamo mai
condiviso il fatto che si partisse innanzitutto con dei
licenziamenti. Questo non era nelle nostre intenzioni, non è quello
che avevamo voluto raggiungere dopo mesi di lavoro. Si è voluto
portare il problema all'esasperazione: portiamo queste persone qua
sotto, facciamo vedere loro che hanno diritto al lavoro. È vero, ma
questa è un'esasperazione. Si è messo in luce che si voleva tritare
tutto, anche le esigenze dei lavoratori. A qualcuno questi
lavoratori non stanno a cuore, come non stanno a cuore tanti altri
problemi e tanta altra gente che vive in Valle d'Aosta, perché è in
atto uno scontro politico nel quale si può tritare tutto, anche
coloro che perdono il lavoro.
Presidente, il collega Marquis parlava di medicina, di sanità;
io non so lei, ma personalmente non mi farei operare da un chirurgo
che mi ha già operato due o tre volte e non ha risolto il problema,
ne cercherei un altro. Forse per la dignità di tutti, ma
soprattutto dei lavoratori, il problema che dobbiamo affrontare è
questo: qualcuno ha sbagliato, qualcuno non sa fare questo
intervento, e comunque come modalità di approccio non sa
sicuramente mettersi a guardare che altri più capaci lo facciano, è
su questo che bisogna ragionare. Non si può più andare avanti con
una gestione e con una direzione di questo tipo.
Presidente -
Ha chiesto la parola l'Assessore Laurent
Viérin; ne ha facoltà.
Viérin L. (UVP) -
Intervengo da questi banchi, dove in
questi ultimi anni abbiamo più volte parlato di Casinò e portato
avanti più volte diverse battaglie su diversi
dossier
, ma
diciamo che il dossier Casinò è stato quello che forse maggiormente
ha animato quest'aula.
Eravamo in quest'aula con gli stessi lavoratori del Casinò
quando cadeva la Giunta nel 2014, e la Giunta nel 2014 cadeva
semplicemente per un impegno che non andò a risolvere una citazione
politica, ma che portò ad una presa d'atto della mancanza di numeri
per una maggioranza, proprio perché si discuteva di gestione, di
scelte sbagliate, di fallimenti, soprattutto di scelte scellerate
che avrebbero poi portato in futuro grandi problemi per il Casinò.
Non che da altri banchi non abbiamo portato avanti le medesime
battaglie, lo facevamo già nel 2012. Abbiamo appreso oggi dagli
organi di informazione che ci sarebbero i primi accertamenti sulla
"famosa delibera" con eventuali responsabilità contabili. Mi
ricordo che già nel 2012 ci fu una discussione molto animata prima
di arrivare all'approvazione di quella famosa delibera, che
peraltro non votai non andando in Giunta, proprio perché già
all'epoca ci furono divergenze su visioni amministrative per un
salvataggio la cui concessione di fondi al Casinò non era
accompagnata da un piano di rilancio e sulla quale noi avevamo dei
dubbi. Iniziò in quel 2012 la prima autorizzazione a contrarre
mutui per 50 milioni e non mi presentai in Giunta, così come anche
altri colleghi. Sempre nel 2012, ci fu poi un'altra delibera e si
arrivò ad altri atti che citerò. Questo per dire che le battaglie
si fanno anche all'interno degli organi di cui si fa parte. Lo dico
perché spesso, anche in queste ultime settimane di Giunta,
sembravamo essere coloro che volevano sempre essere contro certe
decisioni, ma lo facevamo in senso costruttivo.
In questi ultimi mesi e in queste ultime settimane non abbiamo
condiviso questo ulteriore finanziamento di 43 milioni, come nel
2014 fummo estremamente contrari al finanziamento di 60 milioni.
Sono tutti pezzi che oggi fanno parte di un dossier la cui
responsabilità è sicuramente amministrativa e contabile, ma anche
politica. Oggi pertanto noi non possiamo sottrarci a queste
medesime battaglie, soprattutto siamo obbligati ad esporre alcune
considerazioni, e forse anche a fare scelte forti, proprio perché
non vogliamo analizzare questa situazione solo all'ultimo minuto di
gioco. Per capirci, non è che al novantacinquesimo minuto, in zona
Cesarini, si può riuscire a risolvere una situazione che purtroppo
- e altri colleghi lo hanno detto - si sta protraendo da diversi
anni. Non vogliamo neanche venire qui a dire "l'avevamo detto"
piuttosto che "siamo stati i più bravi". Abbiamo sempre cercato
semplicemente di portare le nostre opinioni in quest'aula, da
questi banchi o da quelli della Giunta, banchi che abbiamo
ricoperto più di una volta anche dopo il recente accordo, dicendo
che avevamo una visione diversa e che la nostra visione di rilancio
del Casinò non poteva passare attraverso un finanziamento
tout
court
senza una visione d'insieme.
Oggi forse si sancisce un fallimento della politica: lo hanno
detto i sindacati, i lavoratori, si è letto dagli organi di stampa
e di informazione anche dopo l'incontro che i sindacati hanno avuto
con la politica. È chiaro questo fallimento non fa piacere a
nessuno. Non crediamo neanche che la politica oggi possa esimersi
dall'assumere delle decisioni per cercare di salvare la casa da
gioco, anche se più il tempo passa - e questo si dice da anni - e
meno la soluzione potrà avere gli esiti che noi tutti auspichiamo.
Sicuramente ci fa strano che i
manager
di questi ultimi anni
abbiano avuto come unica intenzione quella di tagliare il
personale, quando immagino che la politica e chi li ha chiamati -
voi, in questo caso - li abbia chiamati soprattutto per aumentare i
ricavi (qualche sindacalista ce lo ha giustamente ricordato).
Noi siamo quindi contrari al taglio del personale visto come
misura che oggi forse va anche a coprire responsabilità del passato
che si potevano evitare. Questo lo diciamo, perché l'obbligo che
abbiamo oggi - ed è quello che più ci dispiace - è che si sia
tentato in questi giorni e in queste settimane di fare macelleria
sociale sulla pelle dei lavoratori, cercando di addossare
politicamente a qualcuno responsabilità che non si hanno. Noi non
condividiamo la tesi del "tutti uniti". Sicuramente si può essere
uniti per delle soluzioni, ma non lo si può essere nell'assunzione
di responsabilità che non si hanno, senza voler per forza dire che
qualcuno è più bravo, ma quando qualcuno non ha le responsabilità,
siano esse politiche o sindacali - perché anche quelle ci sono - o
di altri soggetti quali la proprietà piuttosto che il
management
, le deve riconoscere chi invece le ha. Dopodiché
altra cosa è trovare le soluzioni. Oggi non possiamo però addossare
su qualcuno, facendo macelleria sociale, la responsabilità che non
ha.
In questi anni 2012, 2014, 2015 ci sono state ancora ulteriori
discussioni sui finanziamenti che sono arrivate fino al 2016, anno
in cui una grande discussione prima del bilancio rimanda - altri
hanno già ripercorso i passaggi - a delle decisioni che si
protraggono: non abbiamo ancora visto un piano di rilancio che
doveva arrivare entro fine gennaio e non si intravvedono soluzioni.
Oggi è un po' semplicistico affrontare solo un pezzo e solo il
finale di questa vicenda, anche e soprattutto per arrivare alle
soluzioni che la comunità ci chiede, e ce le chiede evitando di
mettere il Casinò contro altri settori, perché quello che è
avvenuto, anche in termini di macelleria sociale, è stato per una
realtà. Noi siamo arrivati in Consiglio, qualche anno fa -
l'Assessore Marguerettaz se lo ricorderà - e la gestione
orizzontale che si pensò all'epoca era quella che doveva risolvere
il disastro del Casinò dell'epoca. Peccato che in quegli anni il
Casinò portava centinaia di milioni nelle casse della Regione, e
negli anni non è poi più stato così.
Oggi non si può tornare troppo indietro nel passato, non serve a
niente rivangare troppo ciò che è successo; serve sicuramente
arrivare a delle soluzioni, ma serve anche far chiarezza prima di
arrivare alle soluzioni. Oggi non possiamo esimerci dalle
responsabilità evitando che qualcuno dia sempre patenti agli uni e
agli altri, dimenticando di fare a sé stesso un minimo di
autocritica per dire che forse abbiamo sbagliato, al di là poi di
farsi giudicare da altri palazzi, e non va a bene. Anche perché -
lo dico anche ai Consiglieri o agli Assessori che sono alla prima
legislatura - quando ci sono contestazioni di entità importanti,
diventa poi tardi capire che forse un po' più di prudenza sarebbe
magari servita o serve per prendere in condivisione e assumere
decisioni che tutelano sia l'azienda di riferimento, sia la
comunità, ma anche soprattutto le scelte che gli amministratori
assumono senza poi prendersi responsabilità che non hanno. Le due
esigenze che abbiamo oggi sono quindi quelle di fare chiarezza e
trovare delle soluzioni.
In questi anni abbiamo assistito e discusso in quest'aula sulle
scelte, le strategie di
marketing
, i giocatori cinesi che
dovevano arrivare e non sono mai arrivati, e quelli che sono
arrivati - lo diceva qualcuno - non sono coloro che si sperava
arrivassero. I manager, che in Commissione hanno continuato a dire
che la politica diceva di fare certe cose e quindi la
responsabilità politica non è loro: sono stati lautamente
retribuiti e poi hanno abbandonato la Valle, anche gli ultimi, e
che oggi non hanno alcun tipo di responsabilità. Sono scelte
fallimentari di strategie di questi anni. Vogliamo parlare
nuovamente dei lavori della casa da gioco? Io credo che i verbali
di questa Assemblea siano veramente pieni di discussioni milioni
sui lavori, su questi 100 che noi avevamo semplificato con "i 100
milioni di cartongesso" per arrivare alle note colorite in
quest'aula, quando arrivarono le dimissioni, parlando della "pecora
nera", del "cerchio magico", delle imposte anticipate attive che il
collega Gerandin ha ricordato. Tutte azioni che non solo non hanno
prodotto un miglioramento della situazione della casa da gioco, ma
che hanno semplicemente peggiorato una situazione che oggi è
diventata tensione sociale. È importante ricordarlo oggi, lo
abbiamo ricordare, non possiamo fare finta che questo non
esista.
In questi anni la forza lavoro è stata bistrattata, ce lo hanno
ricordato i lavoratori. È vero, sono gli unici che hanno dato un
contributo in senso responsabile a questa azienda, e la politica
non ha fatto niente. Ma come poter dare torto a queste persone?
Come possiamo dare torto a chi ha gestito il Casinò da un punto di
vista politico e chi ha gestito il Casinò per il tramite della
politica in senso manageriale? È lì che oggi dobbiamo dirci in che
misura vogliamo continuare a far finta che queste cose non
esistono, se vogliamo ancora continuare ad assumere decisioni con
le medesime persone da una parte e dall'altra, al di là del
finanziamento che ancora oggi - si dice - si potrebbe dare
attraverso un mutuo piuttosto che... Ma se noi continuiamo a dare
finanziamenti, non cambiamo le persone e non cambiamo il modo e i
piani di rilancio di questa azienda, fra sei mesi saremo di nuovo
qui con i lavoratori che verranno a chiederci che cosa abbiamo
fatto. Avremo dato loro un po' di ossigeno. Dopodiché quali sono le
azioni? Questo piano di rilancio non doveva arrivare entro gennaio?
Non è arrivato.
A noi risulta che la II Commissione si sia messa a lavorare,
così abbiamo percepito, nel senso che poi - come altri colleghi
ricordano - abbiamo votato tutti una legge, a seguito della
mancanza dell'arrivo di questo piano di sviluppo a gennaio. A
febbraio, i primi giorni di febbraio, la II Commissione ha
esautorato di fatto la Giunta, e io ho avuto modo di dirlo. Ha
agito attraverso una legge, che peraltro non è stata rispettata in
queste lettere di licenziamento, neanche dalla proprietà
nell'assemblea che è stata fatta, perché questa legge parlava, e
parla, di un'azione che deve essere accompagnata da un piano da
presentare entro sessanta giorni, eventualmente anche per una
ristrutturazione finanziaria, che deve arrivare - come ricordano
anche le disposizioni della legge Madia - solo se a monte c'è un
piano di ristrutturazione e di rilancio o comunque un piano
strategico.
Al di là del fatto che ognuno di noi, per il proprio pezzo e per
le proprie deleghe avute in questi anni, voglia o meno dare o
assumersi le proprie responsabilità qui, noi diciamo che la
politica del ricatto di questi giorni - dove si dice chi sono i
buoni e chi i cattivi, quelli che vogliono mandare a casa i
lavoratori sono coloro che non hanno voluto finanziare questi 43
milioni, mentre i buoni sono coloro che vorranno finanziare ancora
- non è proprio così. Noi abbiamo avuto modo di protestare sia in
maggioranza che in Giunta, e anche in quest'aula, perché noi non ci
assumiamo la responsabilità di avere in questo momento bloccato dei
finanziamenti propedeutici a dei licenziamenti. Noi abbiamo
semplicemente cercato di agire con strade amministrative
percorribili, anche attraverso pareri che ci dicevano quello che si
poteva fare. Sicuramente bisognava chiedersi cosa è stato fatto
prima per evitare che questi licenziamenti potessero arrivare e non
arrivassero.
Oggi noi siamo sicuramente per fermare questi licenziamenti, ma
siamo anche per ricordarci che la politica oggi in modo serio deve
agire in base a quel dl n. 100 - la legge n. 2, come viene definita
- affinché ci siano le azioni conseguenti di quella legge, che non
sono ancora arrivate. Nelle nostre intenzioni l'idea di tutti era
quella di nominare dei manager, magari anche solo uno che sia un
po' un commissario straordinario, che possa mettere un po' di
ordine in questa azienda anche ai livelli apicali che in questi
anni hanno continuato a portare avanti le decisioni, al di là di
chi era al vertice, perché anche nel vertice un po' più defilato si
annidano le decisioni spesso sbagliate di questi ultimi anni. Noi
crediamo che la politica del ricatto non possa funzionare,
soprattutto che il Casinò sia stato fatto morire e che oggi non si
vogliano vedere queste responsabilità.
Siamo sicuramente tutti qui per cercare le soluzioni, e vorremmo
anche che si potesse evitare di far odiare il Casinò ancora una
volta dalla comunità valdostana, perché abbiamo anche tanti altri
settori che soffrono. Ingenti finanziamenti tout court senza piani
hanno spesso portato il Casinò ad essere odiato dagli altri settori
e dalla comunità in generale. Siamo stati noi i primi a dire che
non era giusto andare ancora a prendere i soldi dei valdostani per
finanziare il Casinò, che la politica e la parte manageriale non
aveva una seria volontà di fare cose per riportare il Casinò almeno
a quello che noi tutti vorremmo potesse tornare. Noi crediamo
nell'atteggiamento costruttivo che abbiamo cercato di mettere in
piedi in questi mesi; su questo passaggio politico abbiamo preso
atto che non è compatibile con le altre decisioni, abbiamo cercato
di manifestarlo in tutta onestà, perché non vogliamo passare come
coloro che fermano delle azioni assumendo responsabilità che non
abbiamo.
Lo abbiamo detto al Presidente, come lo abbiamo detto ad altri
colleghi: se ci sono i numeri per poter andare avanti, che si vada
avanti. In Giunta, quando abbiamo espresso le nostre remore, lo
abbiamo anche detto: si poteva andare comunque avanti. Abbiamo
espresso semplicemente il nostro punto di vista. Si ritiene di
andare avanti? Si vada avanti! Noi però crediamo che oggi in questa
maggioranza ci siano gravi difficoltà, anche numeriche, che devono
aprire una riflessione, ma questo sono le parti più politiche che
devono farlo, non siamo noi. Noi cerchiamo, in quanto Consiglieri,
in quanto eletti dalla comunità valdostana, di portare avanti il
nostro punto di vista al di là dei settori di competenza di cui ci
occupiamo, di un dossier che interessa tutta la Valle d'Aosta. Noi
pensiamo sicuramente che oggi sia molto difficile e poco credibile
che un piano di rilancio e un rilancio del Casinò possa arrivare da
chi ha fallito su questo dossier: questo lo diciamo, e lo diciamo
anche in modo pacato. Sicuramente non vogliamo neppure che non si
trovi una soluzione a questa importante realtà, quindi invitiamo
tutti ad un senso di responsabilità: di non esasperare
ulteriormente una situazione che sicuramente non ha più la forza
per andare avanti. Ci sono altre soluzioni che probabilmente si
possono mettere in campo insieme per dare un nuovo rilancio a
questa Valle d'Aosta. Noi non pensiamo che i progetti siano legati
esclusivamente alle persone, ma che le persone che vogliamo
rilanciare in un progetto e magari anche far evolvere possano avere
responsabilità diverse, se il bene comune, soprattutto questo
dossier, come altri, vengono prima delle posizioni personali.
Il nostro movimento in queste settimane sta facendo evolvere una
situazione politica e lo fa con senso di responsabilità, in punta
di piedi, senza voler fermare le scelte che altri vorranno portare
avanti, ma anche coerentemente come lo siamo sempre stati, perché
se noi non vediamo una certa coerenza in ciò che sentiamo, non
possiamo, soprattutto quando il dossier è così importante,
assumerci delle responsabilità senza peraltro voler fermare questi
dossier.
Lo diciamo ai colleghi tutti: l'appello al senso di
responsabilità è di separare i ruoli personali dai movimenti, di
separare i ruoli personali dalle funzioni; bisogna separare i ruoli
personali dalla soluzione dei problemi che non riguardano i
singoli, ma l'intera comunità valdostana.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Per chiedere una breve sospensione per
una riunione del gruppo, per cortesia.
Presidente -
Sospensione concessa.
La seduta è sospesa alle ore 17:28 e riprende alle ore
17:47.
Rosset (Presidente) -
Possiamo riprendere i lavori.
Collega, vuole motivare la sospensione? Siamo ancora in discussione
generale. Chiedo se qualcuno vuole prendere la parola. Ha chiesto
la parola il Consigliere Bertschy; ne ha facoltà.
Bertschy (UVP) -
Durante la pausa abbiamo condiviso
insieme agli altri colleghi la presentazione di una risoluzione che
dà continuità alla discussione politica avvenuta questa mattina in
maggioranza su questo
dossier
, sulla situazione generale
della maggioranza. Più tardi parleremo quindi della
risoluzione.
Presidente -
La risoluzione è stata presentata ed è
sempre sul Casinò; l'ho data in fotocopiatura per consegnarla e
porla eventualmente all'iscrizione. Aspettiamo e nel frattempo
chiedo se ci sono interventi. Ribadisco che siamo in discussione
generale.
(interruzione di alcuni Consiglieri)
... sì, però bisogna prima completare il punto dell'ordine del
giorno. Non ci sono più interventi? Se nessuno interviene, non
posso fare altro che chiudere la discussione. Ha chiesto la parola
il Consigliere Bertschy; ne ha facoltà.
Bertschy (UVP) -
Solo perché credo che oggi abbia
condotto in maniera impeccabile e credo anche in deroga
all'organizzazione del Regolamento del Consiglio, per correttezza,
ma anche come atto dovuto rispetto ai lavoratori presenti oggi -
abbiamo fatto una discussione che ormai dura da tutta la giornata -
noi abbiamo presentato una risoluzione che è un impegno, un invito
politico che abbiamo rivolto questa mattina nella riunione di
maggioranza; è anche il risultato della nostra visione rispetto
alla situazione generale che si è venuta a creare in quest'ultimo
mese, e non solo sul
dossier
Casinò. È rimasta aperta la
questione della CVA, sono rimaste aperte tutta una serie di
questioni che ci fanno dire che è ora di chiarirci definitivamente
e anche di chiarire, se si potrà, i ruoli all'interno di questo
progetto. Altrimenti è evidente che, per la responsabilità che ad
ognuno di noi viene, è opportuno fare scelte diverse.
Il mio intervento di oggi voleva essere in replica al Presidente
della Giunta, al Governo, ecco perché abbiamo detto e argomentato
tante cose questa mattina, ed è opportuno sentire a questo punto
qual è la visione del Presidente rispetto agli interventi fatti.
Ora mi riservo l'intervento sia sul Casinò che per quanto riguarda
l'aspetto generale politico, in attesa della replica del Presidente
della Giunta. Spero che la risoluzione sia pervenuta a questo punto
e che possa essere iscritta.
Presidente -
Se ci sono altri che intendono prendere la
parola... allora può proseguire, collega.
Bertschy (UVP) -
Rispetto al tema del Casinò di cose ne
sono state dette tante, poche rivolte al futuro e tante rivolte
alla responsabilità del passato; questo viene visto in maniera
negativa soprattutto da chi oggi soffre di questa situazione, i
lavoratori, ma per noi che siamo intorno a questo dossier è
fondamentale farlo. È fondamentale farlo perché si può guardare al
futuro, ad un intervento un po' definitivo, immediato, urgente e da
mettere in atto a breve termine solo se si chiarisce
definitivamente il quadro rispetto al passato.
Noi ci siamo sentiti dire più volte che l'azienda è partita con
un tesoretto di 23 milioni che ha messo in disponibilità per
investire nel piano di sviluppo, non aggiungendo mai che nel 2007
il Casinò versava 61 milioni di euro e, nel 2008, quasi 41 milioni
di euro. Poi ci fu un'importante modifica disciplinare che portò a
ridurre la percentuale e, dal 2009 in avanti, il contributo che il
Casinò versa alle casse della Regione non è mai superiore ai 10
milioni di euro. Quel tesoretto era stato costruito appositamente e
giustamente con una scelta amministrativa che permetteva al Casinò
di mettere da parte delle risorse per avviare un piano di
investimento. Ripeto le cifre: 61 milioni di euro nel 2007; 41
milioni di euro (40,9) nel 2008; 9,7 milioni nel 2009; 9,8 milioni
nel 2010 e via dicendo. Il fatto che il Casinò abbia usato dei suoi
soldi è stata anche una scelta che gli ha permesso di avere
disponibilità in quel momento, di crearsi un risparmio rispetto ai
propri bilanci. Detto questo, se dall'inizio fosse stato chiaro che
la Regione con una programmazione finanziaria si fosse occupata
degli investimenti, probabilmente si sarebbe anche fatta più
attenzione - io immagino - a portare avanti tutta una serie di
scelte.
Non più tardi di questa mattina, qualche rappresentante
sindacale commentava con molta poca soddisfazione gli interventi
fatti per il Billia, dove abbiamo speso 58 milioni di euro per
l'acquisto e quasi 70 milioni di euro per la sua ristrutturazione,
a fronte oggi di un ritorno finanziario evidentemente molto più
limitato, anche perché lì, più che ancora al Casinò,
l'Amministrazione pubblica fa difficoltà a dimostrare la sua
efficacia e la sua efficienza.
Il piano di sviluppo non ha seguito una programmazione
amministrativa. Oggi ci si trova di fronte, in pochi mesi - ed è
qui che viene fuori ormai la differenza tra noi che abbiamo
sostenuto dall'opposizione certe battaglie e chi dalla maggioranza,
invece, le ha condotte come meglio credeva - e dopo che nel 2014
dall'opposizione avevamo detto con soddisfazione quanto era
importante dare liquidità attraverso un mutuo, quello da 20 milioni
di euro all'1 percento, ad una nuova gestione e ad un nuovo
management
- tra l'altro già allora c'erano state alcune
visioni e vedute nella valutazione di questo aspetto tra di noi,
nel gruppo - ci siamo ritrovati un'ulteriore malagestione dei
soldi, delle persone e degli investimenti realizzati. La fiducia
data prima dall'opposizione e dopo dalla maggioranza, la mancanza
di informazioni chiare da quando siamo in maggioranza rispetto al
dossier Casinò e la mancanza di scelte precise sull'organizzazione
del personale in particolare - perché quello che viene venduto oggi
come risparmio (l'esternalizzazione dei servizi) non ha prodotto
altro che persone messe a fare un lavoro che non sanno fare - ha
svuotato l'organizzazione dell'azienda da competenze e da
professionalità che c'erano. Questa professionalità oggi non è
ancora stata recuperata, ma i costi sono rimasti in azienda per le
persone che devono essere salariate e abbiamo inserito nuovi costi
per le esternalizzazioni, producendo, a questo punto, anche un
doppio danno.
In questi due anni, invece di essere quello che si è sempre
rappresentato nel 2013 - qua noi dicevamo che qualcuno aveva
venduto quel progetto come un progetto di rilancio e l'aveva
venduto anche all'interno della casa da gioco come la possibilità
di un futuro roseo, importante, ed è per questo che l'aspetto
politico va in contraddizione - a lavori finiti non c'è stato un
programma finanziario di sviluppo che è stato rispettato. Viene da
dire - il Presidente lo ricorda sempre - che senza quei lavori
l'azienda avrebbe chiuso. Io credo che si possano fare dei lavori
decidendo quanto spendere, ma soprattutto si investono dei soldi
per la produzione e lo sviluppo che questi soldi possono dare. Noi
qui abbiamo speso 100 milioni di euro, l'80 percento dei quali su
una struttura che abbiamo reso sicuramente appetibile, ma che oggi
facciamo fatica a gestire. Abbiamo dedicato poche risorse alla casa
da gioco e ci siamo limitati fortemente nel
marketing
in un
periodo di fortissima contrazione del gioco e di una forte
aggressione del mercato del gioco che, invece, sta fuori dalle case
da gioco. È una scelta che ci ha messo in grandissima difficoltà,
ma ha messo in grandissima difficoltà anche l'azienda.
Detto questo, quando nel 2014 abbiamo messo in disponibilità 20
milioni di euro, è stato firmato un accordo - questa mattina questo
è stato ricordato molto bene - tra le tre parti: lavoratori,
proprietà e azienda. Avevamo cercato, attraverso questo accordo, di
promettere uno sviluppo chiedendo dei sacrifici. Lo sviluppo non
c'è stato, e oggi mette in fortissima difficoltà, visto che non c'è
stato, i conti dell'azienda.
Per venire al problema, se un programma finanziario
amministrativo fosse stato messo nelle condizioni di essere
rispettato con quel "può" famoso della legge n. 49 - che non è un
obbligo come rappresentato dal comunicato delle organizzazioni
sindacali, perché un "può" non è un obbligo - oggi saremmo a dire
che nel 2016 mancano 10 milioni di euro di quel programma; nel 2015
ne mettevamo 5, nel 2017 ne mettiamo 20. No, ci troviamo tutto d'un
colpo a pagare degli investimenti con la difficoltà di poterlo
fare. Se ci fosse oggi anche solo una possibilità di portare avanti
questo programma, io credo che tutti qua l'avremmo fatto e
sostenuto volentieri. Se abbiamo evidenziato dei problemi forse è
anche perché altri problemi si stanno affacciando.
Quello che a noi ormai non torna più è la trasparenza della
gestione amministrativa del bilancio del Casinò. Il Casinò ha fatto
60 milioni di euro nel 2016, per semplificare, ed è costato 45
milioni di euro il personale. Il flusso di cassa, se dividiamo per
dodici, è pressoché simile: sei al mese dovrebbero più o meno
entrare, a volte quattro, a volte otto, e cinque o quattro e mezzo
dovrebbero andare in uscita per il personale. Dove sta questa crisi
immediata di liquidità? Rispetto agli impegni del passato, rispetto
ad una programmazione del bilancio che non stiamo a ricordare. Oggi
c'è, da un lato, una rappresentazione - e a me dispiace che non sia
stato sottolineato positivamente il percorso di conoscenza fatto -
ma, dall'altro, c'è una rappresentazione fatta dalla Commissione
consiliare che ci dava una disponibilità di risorse fino a
primavera inoltrata, ed è con quella rappresentazione che noi
abbiamo fatto certe scelte, anche legislative. Invece da un giorno
all'altro ci siamo trovati con un provvedimento che, oltre a non
avere una sua validità in termini organizzativi, mette in urgente
criticità sia i lavoratori che l'azienda: 264 dipendenti, così come
viene rappresentato al Casinò, è un terzo dei dipendenti che,
stando a questa proposta di licenziamento collettivo, in teoria si
stanno girando i pollici come se al Casinò un dipendente su tre non
facesse niente! Che ci sia da recuperare dell'efficacia, che ci sia
da lavorare di più, e soprattutto che ci sia da far lavorare le
persone perché portiamo i clienti, perché la gente lavora se ha
qualche cosa da fare, soprattutto nelle sale, è un conto, ma dare
in pasto all'opinione pubblica che al Casinò di Saint-Vincent un
dipendente su tre non ha niente da fare, con una proposta di
licenziamento collettivo di un terzo del personale, lo trovo
veramente squallido! È chiaro che è una fortissima provocazione per
arrivare ad una riduzione del costo del personale. Si usa un'arma e
una leva forte per raggiungere poi un risultato nel 2018: quello
della revisione del contratto.
In questo documento la cosa che dispiace di più è che si abdica
completamente a valorizzare gli investimenti: i 100 milioni spesi
dall'azienda. Qui si dice che gli introiti non cresceranno più,
quindi l'unico sistema per tornare ad avere una sostenibilità
finanziaria è quello di mazzolare i dipendenti. Delle due l'una: o
in questi otto anni ci siamo raccontati un sacco di frottole,
oppure i programmi non sono stati fatti nella maniera giusta e
politicamente sono stati venduti nella maniera ancora più
sbagliata. In una qualsiasi azienda se si spendono dei soldi non è
per ritrovarsi poi a dire che non cresceranno più gli introiti e
che quindi questi soldi o questi investimenti non possono essere
valorizzati, ma in questo programma c'è scritto quello. L'unico
sistema per recuperare la sostenibilità finanziaria dell'azienda è
quello di recuperare 15 milioni di euro. Certo, se gli introiti
rimarranno a 60 milioni, soprattutto con questa percentuale che è
saltata fuori, bisogna arrivare al 50 percento del costo del
personale. Le aziende però non sono tutte uguali, ci sono aziende
dove l'impegno del personale è molto più alto, e all'interno del
Casinò questo è ancora più evidente, perché i tavoli, il gioco
lavorato e il gioco elettronico hanno costi diversi ma insieme
producono un prodotto che altrimenti non ci sarebbe. Questo 50
percento sarebbe poi da verificare. Per carità, anche su questo si
potranno fare dei ragionamenti, ma che la politica abdichi
completamente a pensare che potranno crescere i risultati
finanziari noi non lo crediamo, e speriamo che questo non succeda,
sennò sarebbe la mortificazione di quanto è stato fatto fino ad
oggi. È per questo che ad un certo punto le nostre strade vanno in
fortissima contraddizione: perché da un lato si sostengono delle
cose e dall'altro se ne fanno delle altre.
Capisco a questo punto l'Amministratore al quale probabilmente
era stato promesso nel mese di settembre, da parte della politica -
dall'Assessore e dal Presidente - un intervento che non era una
ricapitalizzazione, ma un intervento di altro tipo. Immagino sia
così, poi magari non è un ragionamento corretto. Però l'urgenza con
la quale sia i revisori contabili che gli amministratori hanno
operato certe scelte, mi permetta, ex Assessore al Casinò, attuale
Assessore alle finanze, mi lascia un pensiero tutto da verificare.
In pochi mesi c'è stata un'accelerazione di certe scelte, di certe
operazioni sul bilancio. Io immagino che qualcuno sapeva già prima
di noi di quell'articolo 19, di quell'operazione "ristoro", sennò
lei non avrebbe detto "al momento". È vero che aveva detto "al
momento", però tra il non ricapitalizzare e il trovarsi un
intervento da 43 milioni, se permette, c'è un po' di
differenza!
Dopo la replica del Presidente che ascolterò volentieri, credo
che cercheremo anche di capire come poter trovare, nel giro di
pochi giorni, una soluzione che dia continuità legislativa a questo
punto di urgenza rispetto alle scelte fatte, al di là che sono
state fatte da un Amministratore che ormai si è dimesso. Sono
scelte che dovranno permettere di avere già una visione del
prossimo triennio, perché la sostenibilità finanziaria passa per un
programma che alla fine dei prossimi tre anni dovrà raggiungere
l'equilibrio finanziario: è la legge che ce lo chiede. Quindi
nessun provvedimento tampone, ma una visione seria nei prossimi
giorni di un'urgenza che ci era stata negata e che invece oggi è
ben rappresentata, forse anche politicamente sostenuta da
qualcheduno. Quando dico "qualcheduno" non mi riferisco solo alla
parte politica, perché mi è sembrato che il quadro fosse stato
rappresentato in un certo modo, per creare pressione anche a chi
oggi dice che quel provvedimento non può andare avanti in quella
maniera, tant'è vero che oggi si sta ragionando su un mutuo e non
più sul ristoro. Si sta ragionando su provvedimenti di altro tipo,
che forse valuteremo nelle prossime ore e nei prossimi giorni, ma
con urgenza. Non era poi così buttato per aria quel discorso; il
problema è che quel discorso ha alimentato nell'azienda e anche nei
lavoratori l'idea che tutto potesse essere ancora una volta risolto
con qualche scelta dell'ultimo minuto, scelta della quale mai si
era parlato in maggioranza.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione; ne ha facoltà.
Rollandin (UV) -
La discussione svolta in quest'aula, che
doveva avere come ordine del giorno il problema Casinò, ha avuto
una serie di altre considerazioni che si possono ricollegare al
Casinò, ma che comunque di fatto vogliono far convergere tutto
quello che è successo nella persona del sottoscritto, questo mi
sembra evidente. Io non starò a spiegare che cosa è successo, come
sono nate le responsabilità e di chi sono. Sicuramente tutta una
serie di problemi sono stati analizzati e portati avanti da parte
del Governo regionale, quindi non mi sottraggo assolutamente a
queste responsabilità.
Vorrei però sottolineare due aspetti. Il primo: il 24 giugno
2009, prima dell'approvazione della legge n. 49, il Consiglio
modifica le percentuali relative agli introiti della Regione
riducendole al 10 percento; nell'articolo 10, che lo prevede, c'è
l'elenco specifico del perché si fa questa operazione. L'attività
della casa da gioco è stata condizionata negli ultimi anni in modo
particolare da eventi che hanno interessato l'intero settore e che
si possono brevemente riassumere come segue: normativa del fumo che
ha causato un contraccolpo, normativa antiriciclaggio, concorrenza
crescente del gioco pubblico (gioco
on line
), progressivo
spostamento dell'interesse dei giocatori, congiuntura economica
sfavorevole. Accanto a questi condizionamenti esterni che hanno
riguardato tutte e quattro le case da gioco, si aggiungono alcune
criticità tutte proprie del Casinò, vale a dire: l'inadeguatezza,
la vetustà delle strutture e la necessità di riorganizzazione. La
ragione per cui si faceva questa riduzione è per queste
motivazioni, ed è scritto in modo chiaro.
Un altro punto, che vorrei fosse evidente una volta per tutte, è
che il disciplinare, con l'attuazione della legge n. 49/2009, dà
una spiegazione molto chiara sull'applicazione che deve essere data
per fronteggiare la riduzione o eventuali operazioni collegate con
queste difficoltà e non con l'intervento di adeguatezza...
L'articolo 13 dice: "Il Consiglio regionale approva il piano di
sviluppo su proposta della Giunta regionale. La Regione finanzia
gli investimenti in esso previsti che continueranno ad essere
realizzati da Casino S.p.A., stazione appaltante dotata di mandato
senza rappresentanza, sulla base di uno schema contrattuale tipo
approvato dalla Giunta regionale". Detto questo, dopo si dice
anche: "al fine di semplificare e sveltire gli interventi necessari
alla realizzazione del piano e ad assicurare il controllo da parte
della Regione sull'intero processo [...], si introduce l'istituto
del mandato senza rappresentanza che permette al mandatario Casino,
che sostiene direttamente gli oneri per la realizzazione delle
opere e gli importi, di riaddebitare a piè di lista tutto quanto
sostenuto per suo conto". Forse il collega è distratto, ma
"riaddebitare tutto quanto sostenuto per suo conto" non mi sembra
siano parole equivocabili. Perché comincio di lì? Perché la
difficoltà nata è che nel contempo ci si è chiesti come
finanziarlo. Il finanziamento doveva essere fatto con interventi
annuali e doveva tener conto - come abbiamo già detto in quest'aula
- del Patto di stabilità; oggi per fortuna tale patto non c'è più,
abbiamo la possibilità di introitare somme maggiori come allora non
si poteva fare, perché se si introitavano venivano comunque
eliminate con il Patto di stabilità. Oggi con il pareggio di
bilancio abbiamo potuto farlo: possiamo fare questa operazione con
il bilancio che abbiamo appena approvato per il 2017.
È quindi evidente che abbiamo un debito nei confronti della
società che ha svolto questi lavori, le cui scelte sono state tutte
fatte secondo il programma, realizzate, codificate, contabilizzate,
controllate, e hanno avuto i collaudi. Poi si potrà dire che tali
realizzazioni a qualcuno piacciono e a qualcuno no. A seguito di
tutto questo, la contabilizzazione porta a un costo di 103 milioni
con le indicazioni di quanto è l'investimento spesato e quanto
l'investimento capitalizzato. L'investimento capitalizzato è quello
che abbiamo tenuto in considerazione. Nell'investimento spesato le
spese non sono invece capitalizzabili, perché sono legate agli
interventi fatti dalla Casino, che aveva avuto il mandato di non
chiudere, di effettuare le operazioni mentre il Casinò era aperto
(e il fatto che non fosse chiuso ha dato quasi 40 milioni di
rientro). All'inizio avevamo parlato di ristoro, ed eventualmente
sarebbe stato per questa spesa, mentre per l'altro è una
restituzione (lo dico anche per chi invoca la legge Madia). Il
fatto della restituzione dei fondi che la società ha utilizzato per
investire nei programmi codificati e analizzati, approvati dalla
Regione, è scritto chiaro: devono essere restituiti alla società.
Perché questo è un punto capitale? Perché noi avevamo previsto di
dare alla società la somma che mancava, tenuto conto che si erano
dati 60 milioni (30 come abbattimento dei mutui e 30 utilizzati
dalla società), quindi mancavano i 43 milioni. Nell'impostare
questa operazione può darsi che siamo stati troppo superficiali e
non l'abbiamo spiegato abbastanza bene. Ci può stare che non
l'abbiamo spiegato abbastanza bene quando abbiamo presentato
l'articolo 19 a cui faceva riferimento il collega Guichardaz,
sicuramente, perché la possibilità di fare questo tipo di
operazione era emersa solo in considerazione del fatto che nel
frattempo ci avevano accordato il pareggio di bilancio con la
possibilità di avere un'entrata suppletiva che ci dava l'ossigeno
per pagare questi debiti. Se noi pagavamo questi debiti,
chiaramente la situazione di oggi non ci sarebbe stata. Con questo
non voglio dire che il Casinò andrebbe meglio e la gestione sarebbe
stata diversa, ma non ci sarebbero state le difficoltà finanziarie
che ancora oggi sono sicuramente presenti e che devono essere
risolte. Sono partito da lì per dire che non vogliamo violare la
"Madia" e fare un'operazione che la legge non prevede, anche se la
"Madia" è successiva, ma solo che vogliamo ridare alla Casino i
soldi che ha speso per questo. Puntualmente verificheremo. Rispetto
a questa impostazione, successivamente abbiamo anche chiarito che
la legge in sé era stata messa in discussione, per cui può darsi
che anche qui sia necessario un approfondimento. Abbiamo detto:
facciamo un esame
pro veritate
di questa situazione, in modo
che non ci siano dubbi.
Capisco che anche per i colleghi, come per noi, non sia così
facile dire: diamo i soldi; chissà poi - e qualcuno l'ha ricordato
- come verrà interpretato. Io dico solo: mettiamoci nella
situazione di essere certi che quello che si fa è corretto, in modo
che nessuno possa aver il timore di elargire finanziamenti non
dovuti. Se non viene smentita rispetto alla contabilizzazione di
oggi, quella è la situazione finanziaria. Successivamente, anche a
seguito di quello che aveva portato avanti la Commissione, che alla
fine concludeva con quattro ipotesi di finanziamento perché ci si
rendeva conto che lo stesso doveva essere in qualche modo portato
avanti, qual è stata la proposta emersa dalla discussione svolta
qui, in aula, sulla legge n. 2 che prevedeva di poter dare i soldi
a condizione che ci sia un piano di sviluppo?
Vorrei ricordare, come alcuni colleghi sindacalisti hanno
rappresentato questa mattina, che nel 2015 c'era un piano di
sviluppo che poneva una serie di questioni da portare avanti. Per
quanto riguarda quelle relative alla società abbiamo prova di
quanto è stato fatto, però nel piano sicuramente ci sono sempre
operazioni da aggiornare. C'era questa data del 31 dicembre, per
cui la società si era data da fare compilando anche un promemoria.
Credo che nessuno si illuda sui piani di rilancio, perché non ti
danno la chiave per poter dire che da domani arrivano i clienti e
non c'è più la crisi. I piani sono sempre a medio-lungo termine e
portano sempre a soluzioni con tempi piuttosto lunghi. Tutto questo
noi l'abbiamo votato, anche noi abbiamo votato quella norma che
dice di svolgere prima questo piano e poi eventualmente di dare dei
soldi.
Noi, a questo punto, tenendo conto di quanto si è detto e
dell'eventuale parere
pro veritate
, riteniamo di poter
intervenire. Se non è possibile dare tutti i 43 milioni e se è più
conveniente, lo si può fare con un mutuo garantito dalla Regione,
affinché vi sia comunque un intervento finanziario nell'attesa di
avere questo piano; il che non vuol dire buttare dei soldi, ma vuol
semplicemente dire di non trovarsi nella condizione giustamente
evidenziata da qualcuno questa mattina, tenuto conto dei
quarantacinque giorni - ormai quarantaquattro - che rimangono,
perché l'Amministratore unico, in assemblea ordinaria, ha detto - e
lo voglio sottolineare - che ha dovuto attivare quei piani sotto la
sua responsabilità. Se non c'è la possibilità di avere un
finanziamento - che poi è da discutere, come qualcuno ha ricordato
- in fretta, questo non si modifica, perché c'è una responsabilità
personale dell'Amministratore; è messo a verbale, non può essere
altrimenti, non si può cambiare idea così. L'unica cosa per
spostare questo paletto è avere un finanziamento, e noi avevamo
proposto alcune cose. Vogliamo trovare una soluzione diversa?
L'importante è che si trovi quella che noi abbiamo cercato di
individuare - poi la vediamo assieme - sapendo che è una via
possibile. Dopodiché, se c'è questa disponibilità e questa voglia,
alcune cose potranno naturalmente essere considerate tenendo conto,
in accordo con la società, di una concessione di garanzie nel
limite stabilito affinché il tutto sia fattibile, ma che non si
faccia un intervento di 5 o 6 milioni perché non serve a niente. Se
si fa l'intervento lo si fa in modo tale che serva per il periodo
che ci permette di uscire da questa
impasse
, continuando
comunque la trattativa, perché concordo: non è dando i soldi che
risolviamo i problemi. Sia chiaro, non sto dicendo questo, sto solo
dicendo che si può evitare quel paletto messo dall'Amministratore,
il quale era obbligato a fare così per queste condizioni.
Noi riteniamo di dare una prospettiva logica, condivisibile, che
può essere portata quanto prima, in modo da uscire da questa
impasse
, che penso tutti noi vediamo molto difficile. Non
sto a dire altro. Ci sarebbero tante altre cose da dire, ma le
riprenderemo e su questo ritorneremo. Volevo solo che fosse chiaro
questo: tutto quello che si può fare sotto tale profilo lo dobbiamo
fare in questi giorni, non dobbiamo più lasciar passare altro
tempo.
Presidente -
Ha chiesto la parola il Consigliere
Chatrian; ne ha facoltà. Ricordo che per le repliche il tempo è di
dieci minuti.
Chatrian (ALPE) -
Abbiamo ascoltato attentamente la
replica del Presidente della Regione su un
dossier
che tutti
riteniamo molto importante. Il Presidente ha voluto ripercorrere
l'iter politico amministrativo dal 2009 ad oggi. Per quanto
riguarda la procedura che l'avvocato Sommo ha fatto scattare
l'altro ieri, il treno è partito e noi pensiamo che per fermare
quel treno che è stato lanciato bisogna trovare delle soluzioni nel
giro di qualche giorno. Questo lo metto come premessa.
Il Presidente non ci ha però convinti su quello che oggi ha
voluto ribadire per l'ennesima volta, perché in questi anni diverse
volte siamo entrati nel merito delle decisioni. C'è un fatto che
dal nostro punto di vista è troppo importante - perché questa è la
nostra posizione - e vorrei che i lavoratori ancora qui presenti
quantomeno la conoscessero, perché su tutto questo c'è il cuore, il
centro, la matassa di tutta questa operazione che è legata ad un
fatto troppo importante. Il Presidente ci diceva che in legge è
chiaro e che, dopo aver modificato il disciplinare, la cosa è
ancora più chiara: la società è stata incaricata ad occuparsi della
ristrutturazione, quindi a pagare anche i lavori edili eseguiti, e
praticamente a riaddebitare sulle casse pubbliche il lavoro svolto
all'interno della casa da gioco.
C'è però un punto troppo importante: chi ha autorizzato i 120
milioni di euro? Non c'è nessun atto amministrativo che abbia
autorizzato quella cifra! Ho ascoltato il suo intervento,
Presidente Rollandin. Questo è il totale degli investimenti
stralciati, ma noi parliamo invece di un dato più importante,
quello dei 103 milioni di euro, che è il totale degli investimenti
spesati cui noi, secondo la posizione del Presidente e secondo le
leggi approvate in questo Consiglio nel 2009, 2010 e 2011, dovremmo
comunque far fronte come pubblico. Qui non ci trova d'accordo il
Presidente Rollandin, perché noi chiediamo chi ha permesso al
signor Frigerio di spendere 103 milioni di euro, chi gli ha dato
l'okay per spendere 103 milioni di euro, soldi pubblici, visto che
a monte oltretutto non c'è alcuna delibera di Giunta, né di
Consiglio che abbia approvato quella spesa. Ecco perché tantissimi
colleghi di maggioranza non si prendono la briga e la
responsabilità di pagare a piè di lista la differenza (43 milioni
di euro), come diceva il Presidente Rollandin: perché 60 sono già
stati impegnati e liquidati alla casa da gioco nel settembre
2014.
Scusate, dato che ci sono tanti lavoratori che stanno
ascoltando, c'è un passaggio importante. Il disegno di legge
approvato dalla Giunta il 3 novembre 2016 non portava mica i 43
milioni di euro: erano 48,6. Qui stiamo parlando di milioni come
parlare di banane, di quisquilie, di caffè. Quando il 3 novembre
2016 è stato scaricato il disegno di legge approvato dalla Giunta
regionale, i soldi, secondo la Giunta regionale e secondo la
lettera a firma di Scordato e dell'Amministratore unico, sarebbero
dovuti essere 48 oltre i 60 già liquidati, impegnati e pagati alla
casa da gioco. È qui il ragionamento troppo importante: ma a piè di
lista il Consiglio regionale si prende la responsabilità di pagare
i lavori fatti fare dal signor Frigerio? E sappiamo perfettamente
come sono stati fatti? Non sono stati fatti bene, e sappiamo anche
le inutilità che sono state fatte. Qui ho stralciato i 17 milioni
cui accennava il Presidente, quindi questa è carta che canta, non è
Chatrian che canta. Il 3 novembre la Giunta scarica 48 milioni di
euro; dopo qualche settimana, dato che l'articolo 19 non è stato
approvato da questo Consiglio, si passa da 48 a 43, e adesso il
Presidente ci dice che questa cosa la dobbiamo fare. Noi vorremmo
sapere chi ha dato l'okay al signor Frigerio di spendere quei
soldi, chi gli ha detto di fare quegli interventi in quella
maniera, spendendo comunque 40 milioni di euro in più rispetto agli
80 milioni che non erano stati impegnati in Consiglio regionale, ma
ai quali era stato allegato un preventivo, un piano di spesa di
circa 83 milioni di euro. Capite le difficoltà di questa Assemblea,
di quest'aula, a mettere mano al portafoglio dei soldi pubblici? Ma
qualcuno all'interno di questi trentacinque Consiglieri avrà
autorizzato il signor Frigerio a spendere tutti quei soldi!
Volevo essere chiaro su questo passaggio perché non è banale, è
troppo importante, anche perché, conoscendo un po' le regole del
bilancio regionale, è vero che non è stato impegnato nessun soldo
dal 2010 al 2014 per il discorso del Patto di stabilità, per l'aver
fatto scelte diverse dal punto di vista politico perché l'Assemblea
ha deciso di finanziare altre opere, altre cose, non è che questi
soldi sono stati congelati o messi da parte, è tutto vero. Ma
perché la cifra dei 103 milioni di euro non è uscita il 31 dicembre
2013, quando il signor Frigerio ha praticamente concluso i lavori?
Qualcuno li avrà autorizzati e detto di spendere completamente quei
soldi tramite la casa da gioco, dato che a monte c'è una legge che
ti dice di spendere a piè di lista, che non c'è problema, perché
poi la mano al portafoglio dei valdostani la mettiamo comunque: che
siano 80, 90, 100 o 103, comunque si pagherà. È questo il cuore del
dibattito, Presidente Rollandin, sul quale non ci trova d'accordo e
sul quale c'è un responsabile. Sicuramente lei non ha fatto da solo
questo, ne sono certo, ci saranno stati dei complici. Io dubito che
in Giunta qualcuno non sapesse di questa cosa, magari non tutti, ma
qualcuno sì, perché non stiamo parlando di una legge di settore di
50 mila euro che si trova all'ultimo momento per dare risposte
puntuali.
Termino questo mio intervento molto breve per dire che
l'avvocato Sommo operava con una copertura politica. Oggi il
Presidente ci ha negato di aver dato l'okay all'avvocato Sommo di
far partire il treno, ma - se posso permettermi - il treno è
comunque partito. Se non ci sono altre possibilità per fermare
questo treno che è partito, l'unica possibilità rimane quella di
trovare eventualmente una soluzione economica e finanziaria nelle
prossime settimane per fermare questa procedura che è bestiale, non
mi vengono altri aggettivi in questo momento. Questo Consiglio non
è stato rispettoso delle risoluzioni e delle mozioni approvate in
questi ultimi quattro mesi, non è rispettoso nella maniera più
totale. Io sono comunque certo che qualcuno abbia dato l'okay, che
sia stato dato un colpo di mano da parte di qualcuno. Penso
comunque che questa Assemblea, nel giro di una o due settimane,
debba trovare una soluzione, sicuramente una soluzione tampone. C'è
però un peccato originale a monte: la politica, il responsabile
politico con qualche complice hanno permesso al signor Frigerio di
spendere molto di più di quanto era necessario e adesso chiedono,
tramite una legge del 2009, di mettere a tacere, di pagare 43
milioni di euro e poi di iniziare il discorso della gestione, che è
tutt'altra cosa, nulla c'entra con il discorso della
ristrutturazione, perché sono due cose completamente diverse.
Lasciamo da parte il discorso della ristrutturazione, della
ricapitalizzazione e degli investimenti fatti dal 2011 al 2013, ma
vorrei fare ancora una battuta sul discorso della gestione.
Terminati i lavori nella casa da gioco al 31/12/2013 - poi penso
che i lavoratori conoscano meglio di me e meglio di noi quando sono
terminati i lavori al 99 percento - dal 2014 al 2016, in tre anni,
lasciando un secondo da parte le imposte anticipate, sono più o
meno di 10 milioni di euro gli ammortamenti del bilancio annuale
come costo, e comunque di 10 milioni di euro le perdite pulite.
Questo è il dato fallimentare gestionale che possiamo dirci,
Presidente Rollandin. Io penso però che dobbiamo fare molta
attenzione a far pagare questi fallimenti gestionali a tutta la
collettività valdostana.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Presidente Rollandin, se non altro ha
provato a convincermi sul percorso, sull'iter che ci ha proposto.
Devo dire che se prima avevo dubbi, forse adesso ne ho ancora di
più, Presidente. La sua è una ricostruzione che nella pubblica
amministrazione non ha alcuna logica, e mi dispiace dirlo di fronte
ad una situazione di così grande difficoltà. Lei ha citato alcuni
passaggi facendo riferimento anche al disciplinare, quello del 14
luglio 2011: ma perché non ha citato allora l'articolo 12, che tra
le altre cose, parlando del piano di sviluppo, dice: "il Consiglio
regionale approva, su proposta della Giunta regionale, eventuali
revisioni del piano di sviluppo della casa da gioco e del complesso
aziendale del Grand Hotel Billia"? Noi queste eventuali revisioni
del piano non le abbiamo mai viste, non ci sono! Qualcuno ci
spieghi - come ha detto prima il collega Chatrian - come mai questi
posti sono lievitati. Mi dispiace, ma nel piano agli atti i costi
erano ben diversi, ora sono 40 milioni in più! Non basta che ci sia
un disciplinare che permetta eventualmente di addebitare i costi
dell'intervento o quant'altro, non è assolutamente sufficiente
nella pubblica amministrazione, e lei, con tutta l'esperienza che
ha, questo ce lo può insegnare. Nella pubblica amministrazione la
legge mi permette di farlo, ma poi ci sono gli impegni. L'impegno
politico in finanziaria non esiste, la revisione del piano in
Consiglio non esiste, gli impegni di spesa non esistono. Lei,
Presidente, deve dire le cose e deve chiamarle per come sono. Se
lei ritiene che questo sia un debito, è un debito fuori bilancio
che ha contratto lei con la sua Amministrazione e con chi l'ha
autorizzata, ma non può mica pretendere che gliela voti chi in
questo momento non c'entra niente con le decisioni politiche prese,
perché quando non c'è un impegno contabile è un debito fuori
bilancio. Questo nella pubblica amministrazione vale per la
Regione, per i Comuni, per gli Enti pubblici, pertanto è inutile
che cerchi di girarvi intorno.
Arrivo al succo, Presidente. Le dicevo che non esiste nella
pubblica amministrazione il discorso degli investimenti spesati,
perché gli investimenti hanno un percorso molto chiaro: quando
investo ho un patrimonio, lo acquisisco e poi ho la possibilità di
prevedere l'ammortamento; ma voi pensate che ci sia la possibilità
di prevedere un ammortamento quando parliamo di servizi di
ospitalità e mensa, costi per il personale impegnato
nell'attuazione del piano di sviluppo? È difficile che questi siano
oggetto di un piano di ammortamento annuale.
Presidente, le ribadisco ancora una volta questo, in modo che
rimanga verbalizzato agli atti: quelli che voi chiamate
"investimenti spesati" non sono null'altro che spese correnti
contabilizzate all'interno del bilancio annuale dell'ente, che
hanno causato le perdite di esercizio e che sono state oggetto
della ricapitalizzazione del 2014. Lei vuol far pagare due volte la
stessa cosa, Presidente! Qua nessuno è fesso! Per forza che nessuno
gliela vota questa, perché per la Corte dei Conti una ricostruzione
così è una vigna. Sinceramente io non ho mai sentito fare
contabilità del genere, Presidente, ma neanche in una bocciofila,
non in una Regione, che dovrebbe essere esempio di trasparenza e
amministrazione. Bell'affare! Uno mi dice che le spese correnti non
vengono più chiamate spese correnti ma investimenti spesati,
vengono contabilizzate annualmente nelle perdite di esercizio, sono
oggetto di ricapitalizzazione e poi le riconteggio di nuovo e devo
pagarle. Una bella scelta, veramente! Se lei voleva far cambiare
opinione a qualcuno in quest'aula penso che difficilmente ci sia
riuscito, secondo me. L'unica cosa che mi dispiace veramente è che
le ho chiesto, per rispetto di chi in questo momento ci sta
ascoltando - sicuramente i lavoratori sono interessati - di provare
a chiamare l'Amministratore delegato. Sappiamo che non è compito
suo recedere da una procedura di licenziamento, però almeno sentire
se si potevano avere quindici, venti giorni, un mese di tempo e
sospendere questa procedura. Si vede che probabilmente non era nel
suo fine politico convincere qualcuno su un atto che è palesemente
illegittimo. Torno a dire: questi sono atti palesemente
illegittimi.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Rimarrò sull'aspetto politico, che credo
sia quello che interessa, creando però una proposta definitiva. Se
oggi arriviamo ad un atto forte come quello richiesto stamattina in
aula al Presidente, quello di un passo indietro, è perché riteniamo
che il pasticcio politico-amministrativo che ha portato alla
tensione sociale di oggi e alla situazione di ormai grandissima
difficoltà dell'azienda Casino abbia una responsabilità. Quando si
parla di "responsabilità" non si indica una battaglia di tipo
personale, ma ognuno di noi, ricoprendo dei ruoli, si assume delle
responsabilità, cerca di condurle al meglio e ogni tanto fallisce.
Si può sbagliare nella vita, ma si può anche prendere in esame la
possibilità di lasciare il passo, perché evidentemente non siamo
qui dalla notte dei tempi, anche se qualcuno è qui da più tempo di
altri: siamo qui perché prestiamo un servizio e abbiamo un ruolo.
Non vorremmo che tutto questo fosse confuso con un discorso di
alleanza.
Noi stiamo contestando un percorso nel quale non ci
riconosciamo, che ha creato, come altri percorsi del passato -
qualcuno ha ricordato questa mattina il discorso delle assistenti
sociali, ma abbiamo avuto anche altre situazioni - delle pressioni
sociali nelle quali noi non ci riconosciamo. Non vogliamo che i
dossier
siano condotti così. Non vorrei neanche che questo
fosse confuso come un attacco all'Union Valdôtaine. Noi stiamo
contestando un ruolo amministrativo all'interno di un'alleanza
politica e rivendichiamo la possibilità di poterlo fare. Non avremo
più i numeri per le firme, però ad alta voce diciamo quello che non
funziona. Allo stesso tempo vogliamo dire ai lavoratori che quello
che non funziona in politica non si deve trasferire ai lavoratori,
all'azienda, ma neanche alla comunità valdostana; non si deve
trasferire e non deve diventare un problema per chi della politica
deve fruire del servizio che deve dare.
Oggi, finita la discussione, domani mattina e nei prossimi
giorni saremo al lavoro come saranno al lavoro la Giunta - se
rimarrà in carica - e gli altri gruppi per studiare una soluzione
che, proprio per la discussione di questi mesi, ha dimostrato di
non poter essere tale, perché che dai funzionari degli uffici
regionali esca una proposta di legge che debba essere messa ad un
parere
pro veritate
la dice lunga sul perché ci sono oggi
tantissime attenzioni su tutta l'istruttoria del passato. Un po'
più di attenzione prima di sbattere delle leggi di bilancio, degli
articoli importanti, di impegnare così tanti soldi non sarebbe
stata male! Però questo fa parte del passato ed è il motivo per il
quale noi abbiamo chiesto un atto così forte.
In futuro ci impegniamo a studiare la formula del mutuo o magari
quella di un anticipo, ma con la trasparenza che ci deve essere sui
conti, perché questa operazione anticipa il programma triennale che
si vuole fare con il bilancio, poiché oggi si dice che per la
sostenibilità dell'azienda si tagliano 15 milioni di costi, in modo
che da adesso in avanti se gli introiti non cresceranno ci sarà
comunque un rapporto costi/benefici che può avere una sua validità.
Quello era il programma triennale che noi avevamo pensato
all'articolo 1, e qualcuno invece ha voluto trasformarlo in un
programma personale, forse per coprirsi anche le sue
responsabilità. È comprensibile da un lato, ma non è comprensibile
il fatto che sia stata negata prima la possibilità di farlo.
Noi politicamente abbiamo chiarito definitivamente qual è la
nostra posizione. A livello amministrativo evidentemente dobbiamo
trovare urgentemente una misura per venire incontro a questa crisi
e per fermare questo procedimento, che è macelleria sociale e non è
gestione aziendale. Non è facendo macelleria sociale che si fa del
bene ad un'azienda così importante e che si rispetta la dignità di
persone - che tra l'altro conosco molto bene - che credo non
debbano vivere momenti come quelli che stanno vivendo.
Presidente -
Ha chiesto la parola il Consigliere Restano;
ne ha facoltà.
Restano (PNV) -
Presidente Rollandin, le sue riflessioni
odierne sono state ascoltate con molta attenzione. Probabilmente se
queste suggestioni fossero state lanciate nel mese di novembre,
dicembre, prima di presentare il bilancio di previsione alla
stampa, prima di scaricarlo e presentarlo alla maggioranza,
avrebbero avuto un senso diverso, si sarebbe affrontata la
discussione in maniera completamente diversa. Convengo con lei -
come già detto in altre situazioni - che tutte le responsabilità
non sono in capo al Presidente, ad un Esecutivo regionale. Sulle
riflessioni che lei ha fatto quando discutemmo una risoluzione a
carico dell'Assessore al turismo ha ragione, ma lei è
indiscutibilmente il
leader
di questa maggioranza, è il
leader all'interno della sua Giunta, ruolo che noi le riconosciamo.
Conosciamo le sue capacità, le sue doti. Però, proprio in virtù di
queste, quando a dicembre parlava di ristoro e poi ha cambiato
rapidamente modo di pensare, ha accennato al rimborso, poi alla
restituzione, e oggi al mutuo, perde di credibilità; la perde, a
maggior ragione quando lei, a novembre, allorché si discuteva
dell'articolo 19, ha affermato che chi non avrebbe votato questo
articolo si sarebbe portato appresso la responsabilità di far
andare in malora il Casinò. Questo significa che era già cosciente
di una certa situazione e di quella che sarebbe stata la sua
condotta; lo ha affermato ai giornali nei mesi a seguire,
Presidente.
L'esplicita volontà di non redigere in tempi brevi quella che
noi abbiamo indicato come la strada migliore, vale a dire il piano
strategico, ci ha portati oggi a discutere di questa situazione e
non ci ha convinti. Noi rimaniamo della stessa idea, non abbiamo
cambiato la nostra posizione, ed è per questo che abbiamo firmato
la risoluzione molto importante che abbiamo presentato poco fa.
Presidente -
Ha chiesto la parola il Consigliere Marquis;
ne ha facoltà.
Marquis (SA) -
In questi anni parecchie volte ci siamo
trovati, come pubblica amministrazione, a mettere mano al
portafoglio attraverso delle partecipazioni, a ricapitalizzazioni,
alle difficoltà della casa da gioco; tante volte con promesse di
riorganizzazione, a fronte delle quali sono stati presentati dei
piani oserei dire "ricchi di fantasia", perché sono sempre stati
disattesi sotto il profilo della voce dei ricavi. Abbiamo letto dei
piani che davano introiti per 89/90 milioni all'anno alla casa da
gioco, ma oggi siamo attestati sui modesti 59 milioni.
Il nostro giudizio, nonostante l'impegno che abbiamo messo in
questi mesi per approfondire questo delicato
dossier
,
attraverso anche la documentazione che ci è stata messa a
disposizione, è comunque sempre il giudizio di qualcuno che guarda
la pratica dall'esterno. Non abbiamo la radiografia che ci permette
di fare il punto con chiarezza, di fare luce sulle reali condizioni
in cui versa la società. Noi, con senso di responsabilità, vorremmo
avere la situazione di cassa, sapere quali sono le obbligazioni che
vanno onorate nei prossimi sessanta/novanta giorni in modo
obbligatorio. A noi non piace più sentir parlare di sostenere la
società con 30/40 milioni di euro senza sapere per cosa saranno
impiegati. Non possiamo più, sia perché - come già detto dai miei
colleghi e come ho detto nell'intervento precedente - c'è una legge
nazionale che impone un comportamento diverso, ma soprattutto non
lo si può anche sotto un profilo politico, per il rispetto che noi
dobbiamo avere verso i valdostani, che sono gli azionisti e coloro
che contribuiscono per fare fronte a questa situazione di
difficoltà.
Noi non sappiamo se questi soldi serviranno per gli stipendi,
per l'INPS, per vecchi lavori o per nuovi appalti di servizi. È
questo che ci piacerebbe sapere, perché quando ci saranno queste
condizioni credo che nessuno di noi abbia interesse o abbia nel
cuore o abbia la volontà di creare le condizioni perché la casa da
gioco si trovi abbandonata ad un triste destino. Noi vorremmo
favorire l'autofinanziamento per quanto indispensabile, in modo
legittimo, ad una società che però vorremmo considerare in questo
momento "in amministrazione controllata". L'atteggiamento deve
essere come quello del buon padre di famiglia che ha nei confronti
dei figli giovani birichini, che mette a disposizione la paghetta
settimanale e non il mensile, perché ci sono situazioni che sono
state evidenziate e che meritano profonda attenzione. Credo che
quando qualcuno ci certificherà una situazione che specifica con
esattezza quanto serve per far fronte ad un momento di difficoltà,
per superare questi sessanta giorni nelle more di predisposizione
di un piano industriale, ci potranno essere nel Consiglio regionale
e nel Governo le condizioni per capire come fare, con senso di
responsabilità, ad onorare gli impegni necessari. Evidentemente il
percorso di questi mesi ci ha portato un ricco confronto con gli
altri colleghi all'interno delle Commissioni. Abbiamo avuto dei
dossier che hanno messo in luce tutta una serie di situazioni di
difficoltà operativa; tanti nodi stanno arrivando al pettine su
dossier che hanno una pluriannualità, che sono passati a più mani,
e che oggi si presentano in una condizione di estrema
difficoltà.
Credo che la risoluzione presentata voglia essere
un'alimentazione del dibattito, una proposta che nasce all'interno
della maggioranza per superare una difficoltà di stallo, difficoltà
tra l'altro già evidenziata nel momento dell'approvazione del
bilancio in cui si è chiesta una verifica strutturale. Ci si è poi
persi in questi mesi sul confronto - direi piuttosto sterile
rispetto alle situazioni che dobbiamo esaminare - sulle modalità di
come condurre questa verifica. Per quanto ci riguarda, auspichiamo
che ci possa essere un confronto, un dibattito tra tutte le forze
politiche attorno ad un tavolo in cui si fa il punto della
situazione, si fanno tutte le valutazioni necessarie e si verifica
se ci sono le condizioni per l'evoluzione di un progetto di
maggioranza intrapreso l'estate scorsa che ci dovrà dire quali
esiti avrà.
Questa iniziativa è stata presentata per senso di responsabilità
verso i valdostani, verso la nostra comunità, per mettere in luce
il disagio e la volontà di fare un passo avanti, ma soprattutto per
alimentare il confronto e il dibattito, per riuscire a trovare
nuova energia e dare nuove prospettive e soluzioni ai problemi dei
valdostani.
Presidente -
Altri interventi? Siamo ancora in replica.
Qualcuno intende prendere la parola? Non ci sono altri interventi?
Ha chiesto la parola il Consigliere Bertschy; ne ha facoltà.
Bertschy (UVP) -
Per chiarire, visto che in occasione
della convocazione del Consiglio straordinario abbiamo chiesto al
Presidente del Consiglio, anche in senso di rispetto per la carica
istituzionale, di non firmare l'atto della richiesta di dimissioni
del Presidente della Regione, in modo che ci sia sempre la massima
libertà, quantomeno nella presentazione dei documenti che arrivano
in aula; nella sua responsabilità farà poi le scelte che ritiene
opportune. Mi pare corretto chiarirlo, perché come gruppo politico-
come è successo invece più volte in passato - non abbiamo
utilizzato una carica che in termini politici riconduce al nostro
movimento per fare percorsi che non abbiamo gradito, soprattutto a
inizio legislatura, da parte del Presidente del Consiglio.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Per due brevissime repliche su due
aspetti sollevati e che non avevo ripreso.
Credevo di aver spiegato abbastanza bene il discorso degli
investimenti spesati: adesso togliamo pure la parola
"investimenti", diciamo che sono spese sostenute e chiaramente non
ipotizzabili prima, perché non si sapeva quale sarebbe stata
l'ospitalità che doveva essere fatta. Pregherei quindi di non
fissarsi. L'ho posto anch'io questo problema, il termine
"investimenti" non è letto come possibilità, ma nell'ambito di una
spesa fatta è fuorviante dire "investimento" perché non sono
investimenti. Chiarisco quindi al collega qual è la situazione. Il
termine "ristoro" da me usato all'inizio è stato usato perché il
rappresentante della società aveva inviato una lettera alla Regione
per chiedere i famosi 28 milioni ed aveva parlato di "ristoro";
chiaramente è un termine complesso, perché non dava pienamente
coscienza di quello che si voleva fare.
Ancora una cosa. Chiaramente non è che non voglio telefonare a
Sommo, il problema - come ho cercato di spiegarle - è che Sommo non
può dare retta alla mia telefonata, in quanto ha una responsabilità
personale che, se vuole, ha esplicitato anche nel documento
dell'assemblea, è tutta sua, non è soggetta a tira e molla. Io ho
cercato di spiegare perché e come si può evitare di entrare nella
logica dei quarantaquattro giorni, e dare - quello che poi mi
sembra emerga da tutti - la possibilità di avere dei finanziamenti
da quantificare, come darli, in modo tale che si esca da questa
impasse
. È solo con il finanziamento che usciamo da questa
impasse
, e non perché vogliamo dare i 43 milioni per
sprecarli o perché dobbiamo darli; possiamo darne anche meno, ma
dobbiamo uscire da questa
impasse
, e riusciamo ad uscirvi
solo con il finanziamento.
Presidente -
Ha chiesto la parola il Consigliere Farcoz;
ne ha facoltà.
Farcoz (UV) -
Solo per chiedere una sospensione per poter
analizzare le diverse risoluzioni.
Presidente -
Devono essere ancora iscritte le
risoluzioni... ho capito, va bene. Sospensione concessa.
La seduta è sospesa alle ore 19:02 e riprende alle
19,19
.
Rosset (Presidente) -
Possiamo riprendere i lavori. Ci
sono dichiarazioni? Non ci sono dichiarazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK