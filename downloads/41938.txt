Consiglio Regionale della Valle d'Aosta - Oggetto del Consiglio n. 948 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 948 del 19 settembre 2019 - Resoconto
OGGETTO N. 948/XV - Interpellanza: "Interventi per ovviare ai
disservizi presso la biglietteria della funivia
Buisson-Chamois".
Rini (Presidente) -
Punto 57 all'ordine del giorno. La
parola per l'illustrazione alla collega Spelgatti.
Spelgatti (LEGA VDA)
- Questa estate noi consiglieri
della Lega ci siamo recati all'impianto delle funivie
Buisson-Chamois per andare nella meravigliosa località di Chamois.
Abbiamo assistito a una coda chilometrica che si è formata alla
biglietteria, che faceva fermare le persone per un tempo
lunghissimo e che è arrivata addirittura a ore. Questa situazione
chiaramente non è accettabile. Prese informazioni sul perché di
questo fenomeno, se fosse un caso legato soltanto a quella giornata
specifica o un momento specifico, abbiamo tristemente scoperto che
in realtà questa situazione si ha spessissimo, soprattutto in tutto
il periodo estivo, e che sostanzialmente deriva da un calo del
personale, da tagli che sono stati fatti al personale e di
conseguenza questo non permette una fruizione veloce di questo
impianto di risalita.
Partiamo dal presupposto che ovviamente noi sappiamo che questo
è l'unico impianto di risalita per il meraviglioso paesino di
Chamois, che è un fiore all'occhiello per l'intera Valle d'Aosta,
essendo l'unico, come tutti sappiamo, che non è percorribile con i
veicoli. Il fatto di avere una situazione di questo tipo, una perla
come questa, costituisce un modello da portare avanti e una forte
attrazione per l'intero territorio regionale. È chiaro che però, se
noi non permettiamo ai turisti di salire e ai residenti di
mantenere vivo questo paesino, anche tutta questa situazione sarà
destinata a morire.
Sappiamo benissimo che ci sono dei problemi di costi di
manutenzione e di personale, in relazione a quell'impianto di
risalita, ma è ovvio che la Regione deve fare una scelta chiara di
dove voglia andare, che cosa voglia ottenere e che cosa si voglia
fare di questo paese. Se avete deciso di portare il paese a morire,
la strada intrapresa è quella corretta. Se invece voi ritenete che
questo paesino debba continuare a sopravvivere e volete davvero
puntare al turismo, puntare alla bellezza e alla specificità di
ogni parte del nostro territorio, non potete non affrontare questo
tipo di problema.
Teniamo presente che in tutto questo si va ad aggiungere un
grossissimo neo in relazione alla questione della sicurezza medica,
perché visto e considerato che sono state sostituite delle presenze
continue agli impianti con turni di reperibilità, questo comporta
che, nel caso in cui succedesse un problema di salute serio a
qualcuno che si trova a Chamois, soprattutto se poi succede di
notte, gli interventi non potrebbero assolutamente essere
tempestivi. Anche perché, ora che la persona reperibile viene
contattata, chiaramente deve avere il tempo di percorrenza per
potersi muovere da dove si trova per arrivare fino all'impianto,
azionare l'impianto e quant'altro: questo significa che se c'è
un'urgenza vera, la persona si ritroverà nella situazione di non
essere salvata. Questo riguarda sia i residenti sia chiaramente
tutti i turisti che si trovano a Chamois.
Questa situazione non pare assolutamente accettabile e quindi
sono curiosa di sapere da voi che cosa veramente intendete fare,
per ovviare ai problemi delle code per i turisti, perché se un
turista si trova a fare una mezz'ora, un'ora, due ore di coda, va
una volta ma poi non torna più e comunque certamente non fa un
soggiorno lungo a Chamois, perché se poi vuole scendere a valle e
poi ritornare in albergo non si fa questo tipo di tragitto. E poi
se intendete ripristinare il servizio in essere precedentemente ai
tagli, il tutto al fine non solo di garantire tempi ridotti di
soccorso in caso di urgenze mediche, ma anche di incentivare il
turismo ed evitare lo spopolamento del territorio.
Presidente -
Per la risposta, la parola all'assessore
Bertschy.
Bertschy (AV)
- Grazie, collega Spelgatti! Come sempre,
il suo è uno scenario apocalittico e per fortuna che fa qualche
gita in montagna, così si rende conto anche di dove sono i posti.
Quei posti li conosciamo senza bisogno di fare le gite. Soprattutto
chi gira un po' la Valle d'Aosta e non sempre prende le funivie ma
cammina anche, li vede e li conosce. Non c'è bisogno di andare con
gita organizzata politica per capire le cose, basta seguirle e si
vedono.
Rispetto ai tagli io non so a che cosa si riferisca. Il
personale è esattamente quello dell'anno scorso, quando lei faceva
il Presidente della Giunta: diciotto persone erano e diciotto
persone sono oggi. I tagli e le code non li avrà visti l'anno
scorso: forse non aveva tempo di andare a fare gite, era presidente
e non ce la faceva a fare le gite. La situazione è esattamente
quella dell'anno scorso. Quindi, o è successo qualcosa che a lei è
scappato, oppure l'anno scorso faceva sempre brutto e la gente non
era in coda. Ma il problema non è quello: non ci sono tagli alle
biglietterie!
Le biglietterie addirittura fanno più biglietti della portata
della cabinovia. Sfornassimo anche con dieci biglietterie biglietti
in più, dovremmo occuparci - questo sì come strategia, ma sono
convinto che il collega Restano stava lavorando in questo senso,
come ci stiamo lavorando noi - di dare un altro tipo di servizio
alle persone una volta che hanno il biglietto in mano, perché avrà
notato che si sale e si scende, ma non è che c'è una flotta di
cabinovie. Si sale, c'è quel numero lì, si scende e c'è un numero
per portarli giù. Non è un problema di tagli alle biglietterie o di
tagli al personale.
È un problema di organizzazione di un servizio, ma anche un
problema di strategia politica. Noi vogliamo portare a Chamois
delle masse di persone o vogliamo fare un turismo verso Chamois di
qualità? Guardate che noi stiamo incontrando amministratori - avrò
nuovamente un incontro tra pochi giorni - e sono scelte
strategiche! Voi siete per il turismo di massa o per posti di
nicchia come questi, per fare qualche cosa di super, visto che
quella è una località super? Sono due situazioni diverse, tanto è
vero che in questi anni abbiamo aumentato il costo dei biglietti -
anche nel suo periodo sono stati aumentati - con la logica di
evitare che ci sia in quei posti una frequentazione di persone che
non sono neanche in grado di raccogliere e di accogliere la stessa
qualità di servizio che vorremmo che queste località dessero. Sono
scelte che vanno al di là della questione cassa o non cassa, che
tra l'altro nel periodo invernale ha una un'organizzazione diversa
da quella estiva.
Sicuramente il messaggio di cercare di migliorare sempre i
servizi è raccolto e su questo si lavora, però non è una questione
di tagli e di costo del personale o di altro. È una questione di
portata dell'impianto. Seconda cosa, rispetto all'organizzazione
dei servizi di emergenza. Su questo nel corso degli anni -
quest'anno non sono intervenuto, anche perché sono questioni che
sono già state decise da tempo - c'è stata un'ottimizzazione del
servizio. Una volta c'erano le persone che dormivano durante il
loro turno di lavoro direttamente sul posto, in modo da essere
reperibili automaticamente nel caso di intervento. Sono state fatte
scelte, d'accordo con il sistema sanitario, che hanno permesso
attraverso la reperibilità, che non è l'unico istituto che oggi
viene utilizzato in quella località, ma è una reperibilità che
viene utilizzata anche in altri servizi, di ottimizzare i costi
gestione, cercando però evidentemente di avere massima attenzione
per gli interventi in sicurezza. Sa bene che gli interventi in
codice rosso non vengono gestiti attraverso un trasporto
funiviario, ma sono ben altri i modi per intervenire velocemente.
Per quello che mi viene detto, però su questo farò un
approfondimento, perché credo che rispetto ai servizi bisogna stare
attenti, a oggi non c'è nessun problema e addirittura è sempre
precedente l'intervento del sistema rispetto all'arrivo
dell'ambulanza, che arriva da più distante per quel tipo di codici.
Quindi, su questo, le dico, a noi non risultano problemi, ma
nell'organizzazione del territorio che c'è porterò il problema,
visto che l'interpellanza arriva oggi, e faremo in modo di
approfondire le osservazioni che ci avete fatto.
Presidente -
La parola alla collega Spelgatti.
Spelgatti (LEGA VDA)
- Collega Bertschy, quello che più
mi diverte è che lei cerca di essere, come al solito - è un difetto
che ha lei e hanno anche i suoi colleghi; me lo ricordo molto bene
quando ero presidente - di tentare di sminuire la portata delle
iniziative che vengono fatte, buttandola sul personale. Allora le
dico: il problema è che se la butta sul personale deve anche saper
fare centro, perché, se solo lei mi conoscesse, saprebbe che io
vivo in montagna! Non solo io, ma tutta la mia famiglia da sempre,
perché siamo una famiglia estremamente sportiva, tanto che non c'è
una vacanza che io non faccia con tutta la mia famiglia da sempre o
a piedi o in bici, e in ogni momento che noi abbiamo a disposizione
siamo su per i monti. Quindi se mi vuole cercare durante il fine
settimana o in qualsiasi momento libero lei mi trova su per i
monti, a piedi, in bici e da qualsiasi parte. Non cerchi di farmi
passare per la cittadina che non sta mai in montagna, perché ha
sbagliato persona e chiunque mi conosce lo sa esattamente. Se vuole
picchiare, cerchi di picchiare nella direzione corretta, perché
altrimenti si fa male da solo.
In secondo luogo, le ricordo che un'altra cosa che voi dite
sempre, cosa che accadeva anche quando eravamo noi al governo, era:
ma perché non l'avete risolto voi il problema? Come se noi avessimo
avuto la bacchetta magica per risolvere tutto quello che voi avete
fatto in decenni di governo. Non lo avete risolto prima, non lo
state risolvendo dopo il problema, ma noi in sei mesi dovevamo
risolvere tutti i problemi che voi avete creato. Direi che, come al
solito, le sue risposte sono poco ficcanti e sono poco
esaurienti.
Terzo, le problematiche che noi abbiamo sollevato sono
esattamente quelle che le persone che lì lavorano ci hanno
sollevato, quindi non la risolva in questa maniera, perché quando
noi eravamo al governo certamente la situazione era comunque
questa, ma una volta la situazione non era tale e i tagli di
personale sono già avvenuti da tempo, quindi questa è una
situazione che si protrae da tempo. Non mi ha dato una risposta su
che cosa voi veramente intendiate fare per poter risolvere questo
problema. Se noi abbiamo una visione di Chamois che deve comunque
certamente rimanere una località di
élite
- questo è poco ma
sicuro, non in senso chiaramente economico, ma nel senso di un
turismo selezionato che cerca quell'unica località dove non ci sono
autoveicoli e quindi andare a Chamois vuol dire essere immersi in
un paradiso naturale senza auto - questo non significa che non si
debba fare arrivare nessuno. E se non si fa arrivare nessuno,
certamente non ci saranno neanche investimenti sul territorio e
certamente non ci saranno nemmeno posti letto, questo è ovvio! Ma
il problema è che, come al solito, è un circolo vizioso tutto
questo. Se noi abbiamo un qualche cosa che potenzialmente potrebbe
diventare sempre più attrattivo, non solo per Chamois stesso, ma
per tutta la Valle d'Aosta che può vantare di avere un paese di
questo tipo, organizzato in questo modo, bisogna anche investire di
conseguenza per rendere usufruibile quel tipo di territorio.
Comunque non ha risposto di nuovo! Lei ci va davvero a Chamois?
Se lei avesse un problema, se avesse un infarto a Chamois e se
avesse un infarto soprattutto di notte, lei pensa di essere
tranquillo? Porterebbe suo padre a Chamois nel momento in cui
magari ha qualche difficoltà? O comunque qualche difficoltà può
capitare a chiunque. Queste problematiche non ci poniamo il dubbio
che possano accadere? Perché accadono a tutti, siamo tutti mortali
e di conseguenza delle problematiche ci sono. Davvero noi pensiamo
che la soluzione sia questa, che sia la reperibilità con i tempi di
percorrenza della strada dal soggetto reperibile, arrivare lì e
tutto quanto? Questo fino a quando non succede veramente il
problema, ma quando poi succede il problema è troppo tardi e
comunque anche noi delle responsabilità ce le abbiamo, nel momento
in cui non abbiamo come sistema Valle d'Aosta optato per delle
soluzioni che possano realmente essere inefficaci e prevedere tutti
i rischi a cui si va incontro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK