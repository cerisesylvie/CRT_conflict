Consiglio Regionale della Valle d'Aosta - Oggetto del Consiglio n. 2293 del 6 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2293 del 6 aprile 2023 - Resoconto
OGGETTO N. 2293/XVI - Reiezione di mozione: "Impegno ad
adeguare l'articolo 95 della legge urbanistica regionale 11/1998
concernente l'altezza minima interna utile dei locali
abitabili".
Marguerettaz (Presidente) -
Direi che possiamo procedere
con il punto n. 67 all'ordine del giorno. Per la presentazione, la
parola al consigliere segretario Distort.
Distort (LEGA VDA) -
Grazie, Presidente, anche per il
coraggio, perché mi sembra che il fatto di aver negato la pausa,
non abbia riscosso un grande successo, ma bisogna essere forti e
arrivare fino in fondo nelle proprie scelte.
Questa mozione propone una modifica dell'articolo 95 della legge
n. 11, relativo alle altezze nette interne delle unità abitative.
Per inquadrare l'argomento, immaginiamo che un proprietario di
immobile voglia efficientare la sua abitazione esistente nel
migliore dei modi, immaginiamo che questo proprietario abbia
costruito la sua abitazione secondo il limite minimo di altezza
previsto pari a metri 2,55, in base alla legge n.11 o a particolari
regolamenti edilizi comunali, immaginiamo che dopo il miglioramento
delle prestazioni dell'involucro, voglia sostituire il gruppo
termico e di climatizzazione con una scelta tecnica, ovviamente
molto motivata, di installazione di una pompa di calore. Sappiamo
che una pompa di calore può avere un coefficiente di rendimento
pari a 5, cioè vuol dire che consuma un kilowatt di energia per
produrre un kilowatt termico, un kilowatt di frigorie, di
climatizzazione.
È del tutto evidente che è molto interessante dal punto di vista
impiantistico e dal punto di vista del contenimento energetico, ma
la pompa di calore presuppone una certa scelta tecnologica a valle:
un riscaldamento a pavimento o canalizzazioni di climatizzazione a
soffitto. In realtà possiamo anche collegarla ai radiatori, ma i
radiatori presuppongono un funzionamento ad alta temperatura e
questo rendimento favorevole della pompa di calore si ottiene con
basse temperature, non con alte temperature: non i 60-70 gradi di
esercizio di un impianto a radiatori, ma 30-40 gradi è l'attività
in cui una pompa di calore può dare il miglior beneficio in termini
di bilancio energetico.
Cosa succede? Sia che noi realizziamo una serpentina a pavimento
in un edificio esistente, sia che realizziamo delle canalizzazioni
a soffitto, noi andiamo a occupare uno spazio che incide
esattamente sull'altezza netta interna dei locali abitativi. Questa
persona che ha costruito la sua casa con un'altezza di metri 2,55,
come previsto dalla legge n. 11 del 1998 all'articolo 95, non può
procedere in questo modo, perché questo massetto tecnico, questo
ingombro tecnico, va a ridurre l'altezza netta interna, quindi
scende sotto il limite minimo e come tale non è ammissibile.
Noi sappiamo, per precisione, che l'articolo 95 disciplina il
fatto che fino a 1100 metri l'altezza minima consentita è di metri
2,55, oltre i 1100 metri è di metri 2,40. Nei centri storici
l'altezza minima consentita è di metri 2,20. In più, un altro dato
importante per inquadrare e per capire la portata dell'impegnativa
che noi proponiamo: la maggior parte delle abitazioni sono
collocate al di sotto dei 1100 metri, quindi statisticamente la
maggior parte delle abitazioni esistenti sono esattamente in questa
fascia, sotto i 1100 metri dove l'altezza minima consentita è di
metri 2,55, salvo che non siano in centro storico.
Quando è entrata in vigore la legge n. 11 del 1998 io c'ero. Mi
ricordo che prima l'altezza era di metri 2,70, addirittura 3 metri
a livello nazionale, e poi c'erano alcuni regolamenti edilizi che
aveva assunto certe posizioni, stabilendo delle linee di
demarcazione in cui ci si poteva avvalere di un'altezza inferiore
ai metri 2,70. In ogni caso, per tagliare la testa al toro, la
11/98 ha legiferato portando un'altezza minima per tutto il
territorio regionale, quindi dal primo metro di Pont-Saint-Martin
fino all'altitudine di 1100 metri, a 2,55 metri. La Regione ha
ritenuto così di esercitare la sua competenza primaria, andando a
normare in legge che su tutto il territorio si fissasse l'altezza
minima di 2,55 e 2,40 invece oltre 1100 metri; ottima
iniziativa.
Una piccola riflessione: la
ratio,
per cui si parla di
altezza minima, è da ricercarsi nei presupposti di ambito igienico
sanitario. È del tutto evidente che, a parità di superficie,
abbiamo un alloggio di 100 metri quadri, se abbiamo un'altezza
minima di metri 2,55, abbiamo 255 metri cubi di aria. Vuol dire che
le condizioni igienico sanitarie all'interno di queste abitazioni
avranno una certa
performance
, perché i nostri polmoni
consumano fino a un certo quantitativo di ossigeno e quindi sono
permesse delle condizioni igienico sanitarie che garantiscono una
certa performance.
Questa è la norma che ha definito il declinarsi di queste
diverse altezze, però questa
ratio
si porta dietro delle
contraddizioni. D'altronde una legge non può soddisfare al cento
percento qualunque tipo di esigenza e qualunque tipo di logica; per
quello oggi noi ne stiamo parlando.
Cosa succede? Se facciamo una riflessione, ci chiediamo: ma
allora cosa succede nelle abitazioni oltre i 1100 metri di
altitudine dove l'altezza è di metri 2,40. Noi abbiamo una
riduzione del volume d'aria, le persone possono essere contenute
nello stesso numero di una situazione analoga sotto i 1100 metri,
la capacità dei polmoni è la stessa, è identica, il consumo d'aria
è identico, e quindi sopra i 1100 metri con altezze minime di 2,40,
la gente sopravvive, nessuno è soffocato. Altra riflessione si
attua in un intervento in centro storico: nei centri storici, tra
l'altro indipendentemente dalla quota altimetrica, l'altezza minima
interna ammessa è di metri 2,20 e anche lì il dato potrebbe essere
drammatico, ma invece nessun abitante pare sia soffocato
all'interno di abitazioni in centro storico. L'altra situazione
dove si deroga rispetto all'altezza dei 2,55 metri, è
nell'attuazione del piano casa, dove è prevista una riduzione
dell'altezza interna minima di 15 cm., quindi dove abbiamo 2,55
possiamo procedere con 2,40 e via dicendo. Anche lì non si
registrano casi di sofferenza dal punto di vista polmonare, dal
punto di vista respiratorio.
Sulle norme igieniche, adesso non voglio mettermi a fare
dell'ironia ed estendere il tema nell'ambito della comicità, però è
del tutto evidente che si cerca di parlare anche sotto il profilo
di una logica che possa essere anche un po' attrattiva. Ci
chiediamo: ha ancora senso mantenere una norma di altezza minima
interna di 2,55 nelle zone B e C del territorio regionale sotto i
1100 metri? Soprattutto, la risposta a questa domanda viene da un
dato assolutamente importante della tecnologia: nel 1998 gli
impianti di trattamento dell'aria non erano così diffusi. Oggi un
impianto di trattamento d'aria viene realizzato con estrema
facilità, è una tecnologia diffusa e capillare, e un impianto di
trattamento d'aria sappiamo che ha la capacità di permettere un
ricircolo dell'aria all'interno degli spazi abitativi garantendo la
pulizia, la climatizzazione, le condizioni di ossigenazione, perché
c'è un comportamento tecnico di estrazione dell'aria viziata e di
inserimento di aria fresca proveniente dall'esterno
preclimatizzata. Quindi, alla luce di questa tecnologia,
effettivamente pensare di mantenere questo limite di altezza
diventa solo ed esclusivamente un esercizio normativo, ma la
ratio
che è alla base decade completamente. Già era decaduta
con il fatto del paragone con le altezze 2,40 oltre i 1100 metri,
già con il paragone del 2,20 in centro storico, già con il paragone
dei 2,40 negli interventi del piano casa, ma ulteriormente legato a
questo tipo di tecnologia.
Alla luce di queste riflessioni, con questa mozione stimoliamo
la sensibilità del Governo regionale per invitarlo a: predisporre e
sottoporre all'approvazione del Consiglio un adeguamento del comma
1 dell'articolo 95 della legge regionale 6 aprile 1998 n. 11,
prevedendo che il limite minimo di altezza netta interna dei locali
abitativi nei fabbricati esistenti - preciso a scanso di equivoco:
parlo di fabbricati esistenti, la nuova costruzione è tutt'altra
cosa, esula completamente dalla mia presentazione e dalla
ratio
di questa mozione - sia pari a metri 2,40 su tutto il
territorio della regione, a esclusione, a scanso di equivoci, degli
interventi di nuova costruzione.
Piccola parentesi e un consiglio non contenuto nella mozione, ma
è un suggerimento. Nel momento in cui si va disciplinare, io
consiglierei che si disciplini il fatto che l'altezza netta interna
è ammissibile di metri 2,40, senza stare a dire nei casi in cui si
realizzano efficientamenti energetici, né dietro presentazione di
studio termotecnico. No, usciamo da questo, potrebbero essere anche
delle scelte architettoniche. Sappiamo che oggi la tecnologia
permette tutta una serie di comfort igienico sanitari e che la
capacità espressiva dei progettisti è volta a dare il meglio di sé
e non certo a farsi delle figure barbine.
I modi e i tempi non sono specificati, perché non si vuole porre
in assedio la maggioranza e non si vuole porre in assedio il
Governo, si vuole comunque proporre un'iniziativa che riteniamo di
particolare importanza.
Presidente -
La discussione generale è aperta. Ci sono
interventi? Se non ci sono interventi, la discussione generale è
chiusa. Repliche da parte del Governo? La parola all'assessore
Sapinet, ne ha facoltà.
Sapinet (UV) -
Grazie, collega Distort, dello stimolo.
Intanto abbiamo avviato un confronto tecnico, ma anche un confronto
politico. La mozione, come diceva, è volta a modificare il comma 1
dell'articolo 95 in materia di altezze minime e requisiti igienico
sanitari della legge regionale n. 11 del 1998, prevedendo che il
limite minimo di altezza netta interna dei locali abitativi nei
fabbricati esistenti sia pari a 240 cm su tutto il territorio della
regione, ad esclusione dei soli interventi di nuova costruzione. Il
comma 1 citato, attualmente vigente fissa diverse altezze minime
interne in funzione appunto delle quote altimetriche, tenuto conto
delle condizioni climatiche del territorio, dell'esposizione, della
tipologia edilizia, stabilendo un'altezza pari a metri 2,55 al di
sotto dei metri 1100 di quota e di metri 2,40 al di sopra. La
proposta normativa, come esplicitato nelle premesse della mozione,
sarebbe solo per i fabbricati esistenti e solo qualora necessaria
al raggiungimento di requisiti di contenimento del consumo
energetico mediante interventi edilizi di riqualificazione e
recupero che prevedano, ad esempio, l'installazione di
controsoffitti o impianti a pavimento. Lei ha fatto alcuni esempi
che ovviamente vanno incontro a quelle che sono le nuove
tecnologie. La stessa poi premetterebbe una riduzione di 15 cm
dell'altezza minima interna ai locali di abitazione, per i quali a
oggi il limite è fissato a metri 2,55, definendo quindi un nuovo
limite a 2,40.
La richiesta di modifica normativa, essendo volta a incentivare
la riqualificazione energetica di edifici esistenti, è coerente con
gli orientamenti della recente normativa europea e nazionale,
fortemente indirizzata alla riqualificazione del patrimonio
edilizio esistente, mediante appunto l'esecuzione di interventi
volti al contenimento dei consumi energetici, in un'ottica di
mitigazione e adattamento al cambiamento climatico. L'altezza
minima interna degli edifici risulterebbe quindi essere posta per
tutti i fabbricati esistenti e a ogni quota altimetrica la stessa
altezza di metri 2,40. Dall'eventuale nuova norma sarebbero in ogni
caso esclusi gli edifici collocati all'interno delle zone A, oltre
ai fabbricati posti all'esterno di queste zone ma comunque
classificati come edifici monumento, documento, di pregio
culturale, architettonico o ambientale, per i quali vige una norma
specifica che ammette altezze inferiori.
La modifica normativa proposta non troverebbe applicazione per
gli edifici di nuova costruzione posti in luoghi compresi tra i 300
e i 1100 metri. Per gli edifici posti a una quota superiore a 1100,
non interverrebbero modificazioni alla norma rimanendo invariato il
limite di metri 2,40, sia nel caso di interventi di nuova
costruzione che nel caso di interventi di recupero.
L'intervento normativo proposto, se limitato alle quote
inferiori a 1100, non troverebbe applicazione per le finalità per
cui è proposto, ossia il consentire interventi di efficientamento
energetico nei recuperi edilizi al di sopra dei 1100. Sopra tale
quota l'altezza di metri 2,40 è già messa come limite per la nuova
costruzione, comprensiva delle più idonee modalità costruttive per
l'efficienza energetica. Un'ulteriore riduzione di quest'altezza,
necessaria per l'efficientamento energetico, nell'ambito di un
intervento di recupero, comporterebbe ovviamente il raggiungimento
di altezze decisamente limitate in edifici non storici, in cui più
che la tutela, dovrebbe applicarsi il principio della
riqualificazione edilizia ed energetica, contemperata al requisito
igienico sanitario.
La proposta deve sicuramente essere valutata e discussa
all'interno di un più ampio ragionamento che riguarderà tutta la
legge regionale n. 11 del 1998. Da quanto illustrato emerge
comunque la complessità del tema, che si aggiunge ad altri
contenuti dell'articolo 95, i quali hanno subito nel tempo numerose
integrazioni e modifiche che hanno reso disagevole una lettura
complessiva delle disposizioni contenute. Per questa ragione,
nell'intento di riordinare l'articolato, rendendolo il più
possibile lineare e ordinato rispetto ai temi affrontati, si
ritiene utile, come dicevamo, una sua revisione complessiva per la
quale si intende operare inserendola nelle iniziative in programma
nei prossimi mesi, per quel che sarà la predisposizione di un
disegno di legge avente carattere manutentivo della legge n. 11 del
1998.
Sono previsti vari momenti di modifica della suddetta legge. Un
primo momento è immediato, lo abbiamo trattato anche ieri, con la
legge Omnibus, relativamente ai bacini sotto i 100 metri cubi e
agli adempimenti sulle canne fumarie; l'iter è avviato. Poi, un
secondo momento nei prossimi mesi, di manutenzione della legge
relativamente a varie tematiche, tra cui le serre e le varianti
urbanistiche, che sono argomenti in cui gli enti locali hanno
chiesto il supporto, e certamente l'articolo 95 nel suo complesso,
con una visione, come diceva anche lei, di andare a semplificare.
Infine, un terzo momento di revisione complessiva della legge, che
sarà coordinato con la revisione del PTP, che inizierà verso
l'autunno, alla fine di quest'anno, e che andrà avanti nel
2024.
Riteniamo quindi di trattare quest'argomento della mozione nella
prossima revisione, quella immediata che dovrebbe svolgersi nella
seconda parte dell'anno corrente, con una revisione dell'articolo
95 e non solo. Pertanto, alla luce di quanto detto, richiederei il
ritiro dell'iniziativa, in caso propongo l'astensione per la
maggiorana.
Presidente -
La parola per la replica al consigliere
segretario Distort.
Distort (LEGA VDA) -
Grazie, Assessore, per la
manifestazione della sua visione. Chiedo già la parola come
replica, ma non vorrei portar via lo spazio al dibattito più inteso
nel perimetro del discorso generale; in ogni caso ognuno chiederà
la parola dopo di me.
Io vorrei soltanto chiarire due elementi importanti. Prima di
tutto la
ratio
di questo suggerimento che il nostro gruppo
propone al Governo regionale oggi è relativa all'individuazione di
un'altezza assoluta, minima. Ve lo dico anche dal punto di vista
professionale, permettetemi, ma proprio per mettere a fattor comune
anche un arricchimento di esperienza lavorativa. Non mettiamo delle
condizioni particolari, cioè in caso di adeguamento, eccetera. Non
mettiamole, perché apriamo delle casistiche che poi possono
generare delle situazioni di linee di confine, dove rischiamo
addirittura di coinvolgere gli uffici tecnici comunali in scelte,
in discriminazioni, che sono un onere in più per loro, una
responsabilità in più per loro. Per cui: metri 2,40.
Ma anche per un altro fatto, e qui portate pazienza ma io parlo
a nome anche di una categoria. Non esiste solo la riqualificazione
energetica, quello è un tipo di approccio all'edilizia. Esiste un
altro tipo che si chiama riqualificazione architettonica, cioè
nulla vieta che il proprietario di un'abitazione, a un certo punto,
voglia adeguare la sua abitazione a un'articolazione architettonica
all'interno dei locali di sua proprietà, con la realizzazione
magari di pedane, ribassamenti, gioco di luce, di effetti di tipo
luminoso, di rapporto tra pieni e vuoti, di colpo d'occhio. Questa
è la materia dell'architetto, questa è la materia
dell'architettura, non ultimo anche potrebbe esserci un discorso di
tipo acustico; poi l'acustica è una materia particolarmente
complessa che richiede tantissime variabili in atto. Quindi, il
primo elemento è questo: non poniamo delle casistiche.
Secondo elemento. È chiaro che il discorso si applica alle
costruzioni che al momento hanno un'altezza di metri 2,55 e sono
poste nel
range
tra la quota più bassa del territorio
regionale a 1100 metri. Ma perché? Per un discorso statistico e poi
anche per un altro discorso, perché se lo stesso meccanismo noi lo
applichiamo anche per le abitazioni dove l'altezza minima è 2,40 o
paradossalmente 2.20, è chiaro che qui non stiamo più tracciando le
linee di un'edilizia sostenibile, ma stiamo riconducendo l'edilizia
della Valle d'Aosta verso il modello degli
Hobbit
, e non è
minimamente nello spirito di questa mozione; per cui questo è
l'altro chiarimento.
Infine, ancora uno, sulla proposta di ritirare la mozione,
perché si provvederà a realizzare tutta una serie di modifiche
nella revisione della legge 11. Porti pazienza Assessore, ma non
intendo raccogliere questo suo suggerimento, perché se noi
riconosciamo la logica di questo discorso, non dobbiamo aspettare
che si vada a trasformare la legge n. 11, ad adeguare il PTP, a
pensare di mettere in atto una legittima revisione dell'intero
corpus urbanistico della Valle d'Aosta, cosa che io sostengo
pienamente. Ma visto che ci sono delle situazioni puntuali che
hanno una loro logica, o questa logica è condivisa, o non è
condivisa. Non si può arrivare a dire "Sì, condividiamo, ma farà
parte di un adeguamento normativo che rientra nell'ambito della
revisione generale della legge n. 11", perché a questo punto
andiamo alle calende greche.
Allora, porti pazienza, ma adesso mi permetta anche una
considerazione di tipo politico, perché con quest'atteggiamento di
posticipazione, in realtà si mette in atto un atteggiamento di
diniego rispetto alla immediatezza con cui si raccoglie questo
suggerimento. È un suggerimento che, tra l'altro, è un'occasione
per il territorio, per i proprietari di abitazioni! Quindi, voi
dimostrate di non avere la sensibilità di cogliere l'occasione per
fare del bene al territorio; lasciatevelo dire, indubbiamente è
così.
La seconda considerazione è ancora più politica: dimostrate di
non avere il coraggio di esercitare la competenza primaria che
discende dal nostro Statuto speciale. Ve la siete cercata, vi siete
probabilmente appiattiti sul modello PD, visto che il PD è presente
nella vostra maggioranza e anche nella vostra Giunta, quindi
veramente dimostrate questo tipo di atteggiamento. Che lo
condividiate o no, però sappiate che questo è quanto emerge:
l'albero si riconosce dai frutti.
Non condividiamo quindi questa vostra debolezza e non
condividiamo il fatto di avere questa posticipazione senza la
necessaria celerità. Ribadiamo di andare al voto e far emergere chi
crede alle buone battaglie e chi no.
Presidente -
Altre dichiarazioni di voto? Se non ci sono
altre dichiarazioni di voto, dichiaro la votazione aperta.
Esito della votazione:
Presenti: 34
Votanti: 16
Favorevoli: 18
Astenuti: 18 (Barmasse, Bertschy, Carrel, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Rollandin, Rosaire,
Sapinet, Testolin).
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK