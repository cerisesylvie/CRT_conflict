Consiglio Regionale della Valle d'Aosta - Oggetto del Consiglio n. 58 del 26 luglio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 58 del 26 luglio 1993 - Resoconto
OGGETTO N. 58/X - Situazione dell'Ilva Cogne.
(Interpellanza)
Interpellanza - Viste le recenti ingiunzioni della CEE al piano
di risanamento dell'Ilva, preludio a ristrutturazioni vistose e a
pesanti tagli oc­cupazionali;
Rilevata la scarsa trasparenza delle trattative in corso tra la
stessa Ilva e alcuni imprenditori privati per la cessione del ra­mo
"Cogne Acciai Speciali";
Appresa la notizia che entro la fine del mese di luglio
dovrebbe­ro definirsi le trattative con il partner privato
Avendo la Regione approvato la costituzione, nel febbraio
scor­so, di un Gruppo di lavoro onde affrontare unitariamente la
problematica Cogne;
Avendo la Regione già stanziato una somma di 60 miliardi (L.R.
4/1993) per la riconversione e riqualificazione delle aree
Cogne;
i sottoscritti consiglieri regionali
Interpellano
l'Assessore competente per conoscere:
1) quali informazioni possiede la Giunta regionale sullo
svol­gimento delle trattative e in quale misura è in grado di
riferirne al Consiglio;
2) quali sono le intenzioni di codesta Amministrazione affinché
la Regioni giochi un ruolo determinante nella scelta da parte
dell'Ilva dell'acquirente della Cogne Acciai Speciali, tenendo
comunque in costante considerazione la produttività dello
stabi­limento e gli attuali livelli occupazionali;
3) se è già stato costituito il suddetto gruppo di lavoro e
quale utile contributo ha dato alla soluzione della complessa
proble­matica;
4) come sono stati utilizzati, nella fattispecie, i primi 60
miliar­di stanziati con la legge regionale n.4/1993.
F.to: Tibaldi-Linty-Bavastro.
Presidente -
La parola al Consigliere Tibaldi.
Tibaldi (LN) -
La Valle d'Aosta si aspetta una
risposta dalla Giunta per quanto concerne la vertenza Cogne-Acciai
Speciali. E' una questione complicata, senza dubbio, che però
necessita di inter­venti brevi, rapidi, per poter risolvere una
volta per tutte que­sta situazione. Aspetto la risposta
dell'Assessore e poi farò eventuali controdeduzioni.
Presidente -
La parola all'Assessore
dell'industria, commercio e artigianato, Mafrica.
Mafrica (GV-PDS-SV) -
Il 9 aprile veniva
pubblicato su "Il Sole 24 Ore" un annuncio di sollecitazione di
acquisto per la Cogne- Acciai Speciali e veniva dato tempo fino al
28 aprile per la richiesta di informazioni, e fino al 10 maggio,
per la presentazione di offerte. Nel periodo tra il 9 e il 28
aprile, 10 gruppi industriali hanno richiesto in­formazioni e tra
questi, secondo notizie ufficiose, erano interes­sati i gruppi:
Ugine, Amenduni Orimartin, Viaholding, Marzo­rati, Roda, Foroni,
Lucchini, più due merchant bank straniere. Di questi 10 gruppi 4
hanno presentato una proposta e, sempre secondo notizie ufficiose,
i gruppi sono Viaholding, Marzorati, Roda e Orimartin.
Per avere notizie, la Regione, in data 11 maggio, cioè il giorno
successivo alla scadenza per la presenta­zione delle offerte, ha
richiesto formalmente all'Amministratore delegato dell'ILVA
NaKamura e all'Amministratore delegato dell'IRI, allora dottor
Tedeschi, di essere coinvolta nelle tratta­tive. L'ILVA ha risposto
il 17 maggio confermando la presen­tazione di 4 proposte e
assicurando che la Regione sarebbe stata coinvolta nelle
trattative. Una ulteriore richiesta di coin­volgimento è stata
rivolta al dottor Nakamura il 15 luglio.
Ho detto che le notizie sono ufficiose perché l'ILVA ha
affermato che, trattandosi di questioni che riguardavano offerte,
le infor­mazioni non potevano, per la riservatezza della
trattativa, es­sere fornite se non in momenti più avanzati. Proprio
allo scopo di avere assicurazioni e notizie dettagliate è stato
richiesto un incontro con il Prof. Prodi, attuale Presidente
dell'Iri, incontro che avrà luogo il 28 del corrente mese. Sarà
intenzione della Giunta avere allora certezze sulle modalità
secondo cui il con­fronto tra Regione, IRI, ILVA continuerà ed
averne anche sul ruolo che la Regione dovrà avere nella valutazione
del futuro produttivo dell'azienda. Come considerazione credo di
poter fa­re la seguente: il numero degli interessati, delle
offerte, e le considerazioni fatte da molti di questi, denotano la
possibilità di un possibile risanamento dell'attività produttiva e
cioè molti di questi gruppi hanno detto:
"Se saremo noi a
gestire questa attività crediamo di poterla risanare".
Qual è l'atteggiamento della Regione? Ci sono state in queste
settimane delle considerazioni da parte della Giunta e da parte
della dirigenza della Cogne. Ci pare che la posizione della
Re­gione sia chiara: la Regione intende attuare gli interventi
fi­nanziari previsti dalla legge per l'acquisizione delle aree e
delle centrali soltanto nel momento in cui ci saranno notizie
detta­gliate e soddisfacenti sui piani produttivi presentati dai
poten­ziali acquirenti e se si creeranno le condizioni perché
conte­stualmente avvenga la cessione delle aree e delle centrali
alla Regione e delle attività produttive ai privati. Per ciò che ci
ri­guarda, le perizie sulle aree e sulle centrali sono state
acquisi­te; è però necessario, prima di procedere, avere precise
garan­zie sulla prosecuzione dell'attività produttiva e questo
soprat­tutto in una fase di grande allarme per l'occupazione. I
dati del mese di maggio denotano un aumento del numero degli
iscritti alle liste di collocamento del 19 percento e una
diminuzione del numero degli avviamenti al lavoro del 21 percento.
Per queste ragioni la percentuale di addetti allo stabilimento
Cogne è di rilevante interesse generale per l'economia della nostra
Valle.
Il gruppo di lavoro ristretto è stato costituito nel mese di
mar­zo, ha tenuto due riunioni e ha fornito indicazioni utili
sull'orientamento da tenere per la vicenda Cogne; poi, a seguito
dello scioglimento del Consiglio regionale, non è stato più
pos­sibile convocarlo. E' stata richiesta alla Presidenza del
Consi­glio, per la prossima riunione dei capigruppo, la
designazione dei consiglieri di maggioranza e di minoranza che ne
dovranno fare parte. In quanto agli stanziamenti, le leggi
regionali sono due: la n. 4 del 26 gennaio 1993, che prevede lo
stanziamento di 150 miliardi e la legge 28 del 10 maggio 1993, che
rende per il 1993 complessivamente disponibili 100 di quei 150
miliardi. Ovviamente non sono finora stati utilizzati e lo saranno
soltan­to a fronte di una situazione di estrema chiarezza e di
garanzia per il futuro occupazionale degli addetti Cogne.
Presidente -
La parola al Consigliere Tibaldi.
Tibaldi (LN) -
Riconosco la complessità della
trattativa, come ho detto prima. Dalle parole dell'Assessore
risulta che per avere notizie la Re­gione ha richiesto formalmente
di essere coinvolta nella tratta­tiva. Ora io faccio questo
ragionamento: se la Regione decide di entrare con un intervento
finanziario così elevato, 150 miliardi in una trattativa così
delicata, mi sembra che sia assurdo aspettare di essere chiamati in
causa da un'ILVA che è un co­losso finanziario che sta affondando
nei debiti, cioè da uno che è in stato prefallimentare e non
fallirà solo perché è un ente pubblico.
Secondo me, dalle notizie che ho appreso, la trattativa si sta
avviando in maniera bilaterale chiusa, nel senso che da una parte
abbiamo l'ILVA e la Regione che trattano per centrali e terreni e,
dall'altra, abbiamo ILVA e privato che vedono di ac­cordarsi sulla
cessione dell'azienda. Ripeto, quando ci sono in­terventi così
colossali - specie per la nostra Regione - per cui 150 miliardi
rappresentano quasi il 10 percento del nostro bi­lancio, mi sembra
che si abbia non solo il diritto ma il dovere di entrare a fare
parte di questa trattativa che deve diventare per forza
trilaterale.
Quindi è inutile continuare ad aspettare notizie ufficiose, si
possono invece secondo me contattare direttamente i privati; non
sempre pendere dalle labbra dell'ILVA per conoscere quali sono le
loro reali intenzioni. Se aspettiamo i piani industriali dell'ILVA
temo che passi troppo tempo, perché devono essere consegnati entro
il 21 settembre alla CEE e non sono escluse proroghe. Quindi si
potrebbe arrivare anche ad ottobre e questo con un evidente danno
per l'occupazione, come ha già sottoli­neato l'Assessore. Inoltre
non so quanto possano essere "certe" e credibili le certezze che
voi aspettate. Sulla base delle risposte che l'Assessore mi ha dato
io penso che sia necessario che la Regione prenda immediatamente
contatto con questi privati per conoscere le loro reali intenzioni.
So che ci sono tre candi­dati, non più quattro ma tre, che sono
appunto la Roda, Marzo­rati e Orimartin; che due di questi hanno
determinate poten­zialità produttive e uno, sempre secondo le
notizie ufficiose che possiedo, dovrebbe essere in grado di
sviluppare una certa ver­ticalizzazione della produzione nella
nostra Regione. Per questo insisto sul fatto che è necessario
prendere contatto con i privati perché il privato potrebbe dirvi
quali sono le sue possibilità di investimento nella nostra Regione
e quindi in quale misura potrebbe avvenire l'espansione produttiva.
E' ovvio che, se il privato ha solo interesse a mantenere una
acciaieria che esiste già in Valle d'Aosta, l'occupazione avrà una
determinata di­mensione ma, se il privato ha anche l'intenzione di
sviluppare un laminatoio, questa espansione avrebbe anche dei
riflessi positivi sull'occupazione.
Parallelamente si può fare anche un altro ragionamento ed è il
seguente: 150 miliardi sono oggi investiti per acquistare terreni e
centrali elettriche - quando Lucchini ne ha offerti 300 per
ac­quistare l'intera ILVA - e Prodi ci sta facendo un pensierino.
Dobbiamo dunque essere noi gli ultimi "fessi" che andiamo a pagare
tutti questi soldi mentre riusciremmo ad acquistare le stesse cose
a prezzi decisamente più vantaggiosi? Per questo mi fa un po'
inorridire la notizia che probabilmente questi 150 mi­liardi
nemmeno bastano. Quando si tratta con una società come l'ILVA che
ha l'acqua alla gola forse si riuscirebbe anche a spuntare prezzi
più favorevoli e qui torniamo sempre sul solito discorso dei prezzi
che la collettività è costretta a pagare.
Altra considerazione: vale ancora oggi come oggi creare una
nicchia produttiva nel settore degli acciai speciali in Valle
d'Aosta, cioè il mercato europeo ancora ci consente, e per quanto
ci consentirà, di avere uno stabilimento funzionante e quindi con
garanzia di produzione e di occupazione nel futuro? Piuttosto
dovremmo valutare attentamente se non sia il caso di utilizzare
tutti questi soldi per una riconversione completa dell'area perché
ormai il problema Cogne, lo sappiamo, è una emorragia occupazionale
continua. Il mercato siderurgico che sta decadendo si indirizza
verso i Paesi del terzo mondo o i Paesi dell'Est dove la manodopera
è decisamente più conve­niente. Invece noi, magari, pensiamo di
fare degli investimenti colossali per una risorsa che non avrà un
grande futuro. Quindi le valutazioni da compiere sono
particolarmente difficili però devono essere ponderate, anche se il
tempo a disposizione è breve. Invito quindi la Giunta a valutare
attentamente se una produzione specialistica di questo tipo possa
avere ancora ter­reno e spazio nella nostra Regione, sempre
considerando il quadro europeo e, comunque, se questa possibilità
esiste, sa­rebbe bene contattare i privati, non aspettare le
determinazioni dell'ILVA, che non so quante certezze possa dare per
la produ­zione e per l'occupazione del futuro stabilimento di
Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK