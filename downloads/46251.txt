Consiglio Regionale della Valle d'Aosta - Oggetto del Consiglio n. 2711 del 27 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2711 del 27 luglio 2023 - Resoconto
OGGETTO N. 2711/XVI - D.L. n. 113: "Disposizioni in materia
di gestione e funzionamento dell'ente gestore del parco naturale
Mont Avic. Modificazioni alla legge regionale 10 agosto 2004, n.
16. (Approvazione di un ordine del giorno).
Bertin (Presidente) -
Passiamo ora al punto n. 6.03. La
legge si compone di cinque articoli, è stato depositato un ordine
del giorno da parte del gruppo della Lega.
I relatori sono il consigliere Malacrinò per la II Commissione e
il Consigliere Chatrian per la III Commissione. Si è prenotato il
consigliere Chatrian, Presidente della III Commissione, ne ha
facoltà.
Chatrian (AV-VdA Unie) -
A nome anche del collega,
Presidente della II Commissione, una breve lettura della relazione
su questo disegno di legge. Solo circa due mesi fa, nella seduta
del 10 maggio del 2023, il Consiglio regionale ha approvato l'atto
di ampliamento dei confini territoriali del Parco naturale Mont
Avic nel Comune di Fénis, un atto, secondo noi, di rilievo, che va
nella direzione di valorizzare al meglio un bene prezioso che
abbiamo che è il nostro ambiente naturale.
L'estensione complessiva del Parco si eleva quindi a 7.293
ettari comprendendo i Comuni di Champdepraz, Champorcher e a questo
punto anche Fénis.
In futuro ci potrà essere lo spazio per avviare nuovamente un
confronto con altri Comuni limitrofi del Parco, con l'obiettivo di
valorizzare anche altre parti del territorio.
Nel dibattito avvenuto nella discussione plenaria, c'è stata la
disponibilità, anche da parte dell'Assessore, di un futuro
confronto con le comunità, con i territori locali e con le varie
associazioni, in modo da poter magari ulteriormente valorizzare il
nostro territorio e soprattutto il bene più prezioso che
abbiamo.
Il Parco rappresenta infatti uno strumento importante, non solo
per la tutela ambientale, ma anche per una straordinaria
opportunità di crescita socio-economica di promozione dell'immagine
della Valle d'Aosta e, in tutto questo, indubbiamente oltre alla
salvaguardia, oltre alla promozione, oltre al mettere in evidenza
la nostra natura, il tutto può anche sicuramente sfociare in nuovi
posti di lavoro, in nuove opportunità e in nuove chances per tutta
una serie di località e comunità.
L'atto di ampliamento dei confini del Parco ha reso necessario
un intervento nella pianta organica dell'ente gestore del Parco
naturale Mont Avic: il presente disegno di legge infatti introduce
delle disposizioni per permettere l'assunzione di personale presso
l'ente gestore e apporta delle modificazioni alla legge regionale
16/2004.
Per assicurare la prosecuzione dell'attività istituzionale del
Parco, si rende infatti necessario adeguare a questo punto la
pianta organica attraverso il reclutamento a tempo indeterminato di
due unità di personale tecnico.
Metto in evidenza le principali modifiche nel suo articolato: il
disegno di legge si compone di cinque articoli.
L'articolo 1 autorizza l'ente gestore a procedere, come detto,
con il reclutamento di due unità di personale appartenente alla
categoria posizione D, da assegnare all'ufficio tecnico, il
personale indicato è funzionale ad assicurare l'espletamento delle
funzioni attinenti alle attività di conservazione e gestione
dell'ambiente naturale dell'area interessata e dell'ampliamento
territoriale.
L'articolo 2 modifica l'articolo 5 della legge regionale 16/2004
disponendo - in coerenza con i principi generali di contenimento
della spesa pubblica - che, in caso di ampliamento dei confini del
Parco nei Comuni limitrofi, il rappresentante dei Comuni sia
scelto, di comune accordo, tra i Comuni territorialmente
interessati. Quindi si va a modificare anche l'assetto sul piano
del Consiglio di Amministrazione. Al fine di assicurare la
continuità dell'attività, l'articolo 3 introduce una disposizione
transitoria che consenta agli attuali Presidenti, Consiglio
d'Amministrazione e Revisore legale dell'ente gestore di rimanere
in carica fino all'insediamento dei nuovi organi.
L'articolo 4, prevede la clausola d'invarianza finanziaria con
il bilancio di previsione della Regione per il triennio 23-25,
legge 33/2022. Infatti lo stanziamento a favore del Parco è stato
incrementato per tale triennio di euro 110 mila, assicurando così
l'esistenza della copertura finanziaria per le assunzioni
autorizzate ai sensi dell'articolo 1.
L'articolo 5, l'ultimo, reca infine la dichiarazione
d'urgenza.
Come dicevo, questa breve relazione è per mettere in evidenza le
principali modifiche che vanno nella direzione del dibattito che è
stato fatto solo pochi mesi fa in questo Consiglio regionale.
Avremo modo sicuramente poi in Commissione, per chi interessato,
di approfondire ulteriormente tale tematica in modo da poter anche
organizzare un incontro proprio con il Consiglio d'Amministrazione
e valutare, insieme al Consiglio d'Amministrazione, quello che si
sta facendo ma soprattutto quali sono le sfide per i prossimi mesi
e per i prossimi anni.
Presidente -
La relazione è stata illustrata, apriamo la
discussione generale. La discussione generale è aperta. Si è
prenotata la consigliera Minelli a cui passo la parola.
Minelli (PCP) -
Come ha detto or ora il collega Chatrian,
Presidente di III Commissione, questo disegno di legge è, in
qualche modo, un atto dovuto e direttamente collegato a quello
precedente che abbiamo votato alcuni mesi fa in Consiglio e che
abbiamo approvato all'unanimità, un disegno di legge che ha
ampliato i confini del Parco.
Quest'allargamento, come è stato evidenziato, necessita di un
adeguamento anche dal punto di vista del personale, nella
fattispecie quello tecnico-amministrativo; sappiamo che già in
passato il Parco e il suo direttore, in particolare mi riferisco al
precedente direttore, il dottor Bocca, e il presidente Bolognini,
avevano insistito affinché s'integrasse in qualche modo la pianta
organica con unità di personale tecnico con qualifica equivalente a
quella del profilo D, sicuramente necessario in quanto tutta
l'attività tecnico-scientifica del Parco era ed è da
implementare.
In Commissione abbiamo osservato, e lo ripetiamo anche adesso,
che bisognerà, nel prosieguo, rilevare anche la necessità di
verificare l'adeguatezza del numero di addetti alla sorveglianza e
al monitoraggio sul territorio, quindi ad attività dei
guardaparco.
L'Assessore in Commissione ci ha detto che l'Ente Parco al
momento non ha chiesto un aumento in tal senso, il nostro invito è
a essere comunque attenti e a valutare con attenzione, dopo la
prima fase di rodaggio, che necessariamente ci sarà con questo
primo ampliamento che è peraltro già abbastanza significativo in
termini di estensione di ettari.
Auspichiamo, come abbiamo già fatto in passato - sia nelle
discussioni in Commissione sia nel momento in cui abbiamo votato il
precedente disegno di legge - che si valuti, si ragioni, si
facciano degli approfondimenti quanto prima anche per un ulteriore
allargamento dei confini del Parco.
Abbiamo visto in questi giorni che c'è stato un incontro
significativo tra il Comitato promotore di questo primo
allargamento e i vertici del Parco del Mont Avic, un incontro che
si è verificato in occasione della consegna, da parte del
Presidente del Comitato promotore, della bandiera verde ricevuta da
Legambiente, proprio con la motivazione della volontà di ampliare
il territorio del Parco, estendendolo ai terreni di proprietà dei
promotori stessi; consegna di questa bandiera direttamente al
Presidente del Parco.
È un gesto questo, a nostro avviso, che ha un valore simbolico,
un valore forte, e le motivazioni che il Presidente del Comitato,
il signor Péaquin, ha evidenziato in quell'occasione, sono proprio
state quelle di ritenere importante consegnare questo
riconoscimento al Parco, che è deputato alla gestione dell'area
protetta e che rappresenta la casa comune in cui i membri del
Comitato si riconoscono.
Io credo che sia importante anche quanto ha detto il presidente
di Commissione Chatrian poco fa, cioè che c'è la disponibilità e la
volontà di riprendere il discorso dopo la pausa estiva, a
settembre, per fare un ragionamento con il Consiglio di
Amministrazione del Parco proprio sul futuro del Parco stesso, sia
dal punto di vista della sua gestione con la nuova perimetrazione,
sia, soprattutto, da un punto di vista del suo futuro più remoto,
cioè quello di capire quali volontà ci sono circa l'allargamento ad
altri Comuni che hanno già manifestato il loro interesse e l'hanno
fatto fin dal 2021, chiedendo di poter essere informati delle
opportunità, delle regole e degli elementi che stanno alla base
dell'organizzazione dell'area protetta.
Nella fattispecie ci sono i Comuni, in particolare di Pontey e
di Châtillon, che avevano già manifestato un loro interesse e
quindi credo che sia importante andare in questa direzione.
Ne siamo convinti anche perché, a nostro avviso, il sostegno
alle aree protette, in questo caso al Parco del Mont Avic, rientra
sicuramente in un discorso di promozione turistica, oltre che di
tutela ambientale, che costituisce certamente un atout per la
nostra regione, e lo dimostra il fatto che non soltanto i Comuni di
Champorcher e di Champdepraz ma le aree circostanti negli anni, in
questi poco più di trent'anni dalla costituzione del Parco, hanno
sicuramente ricevuto beneficio dalla creazione del Parco
stesso.
Presidente -
Ricordo che la discussione generale è
aperta. Si è prenotato il consigliere Brunod, ne ha facoltà.
Brunod (LEGA VDA) -
Ho ascoltato attentamente la
relazione che ha illustrato il consigliere Chatrian e ho ascoltato
anche in parte l'intervento della collega Minelli.
Sicuramente un disegno di legge semplice ma molto importante, in
quanto si va a dare spazio, immagine e valore a una realtà molto
importante della nostra regione. Come diverse volte in questa sede,
abbiamo posto l'attenzione sulle potenzialità che merita e
meriterebbe ancor più questo Ente.
Ci teniamo molto a questa bellezza naturale, a tutte le sue
potenzialità, a tutti i suoi valori. Cito un passaggio della
relazione: "Il Parco rappresenta infatti uno strumento importante
non solo per la tutela ambientale ma anche una straordinaria
opportunità di crescita socio-economica di promozione dell'immagine
della Valle d'Aosta".  È più che condivisibile, come pure le
affermazioni della collega Minelli, che ha appena detto che è un
grande atout.
Sicuramente sono delle cose che tutti condividiamo; in modo
particolare anche noi con diverse iniziative abbiamo ribadito
questo concetto e, in maniera propositiva, attraverso un ordine del
giorno, cerchiamo di chiedere agli Assessori competenti, attraverso
una sinergia, di promuovere delle azioni ancora maggiori per far sì
che questa risorsa dia alla Valle d'Aosta e alla Bassa Valle quel
rilancio dal punto di vista economico, turistico e quant'altro che
si merita, ma in modo concreto.
Oramai sono passati più di trent'anni da quando è stato
istituito il Parco del Mont Avic, sarebbe anche bello aggiornarsi
con i tempi, evolversi su certi aspetti, sicuramente sempre
compatibilmente con le finalità del Parco.
Noi siamo convinti che in modo propositivo e collaborativo,
attraverso quest'ordine del giorno, gli Assessori competenti
possono riuscire a ottenere questi obiettivi.
Cerco di illustrare velocemente l'ordine del giorno in modo tale
da procedere e non far perdere troppo tempo.
Visto il D.L. 113 del 6 luglio 2023 relativo a "Disposizioni in
materia di gestione e funzionamento dell'Ente Parco naturale Mont
Avic e modificazioni alla legge 10 agosto 2004", tenendo conto che
alla lettera H del comma 2 articolo 6 si prevede che spetti al
Consiglio di amministrazione di deliberare in merito all'esecuzione
di opere, manutenzioni e ogni altra attività attinente alle
finalità del Parco suscettibile di diffondere la conoscenza e di
migliorare la fruizione.
Evidenziato che nel nuovo piano di gestione territoriale del
Parco, nella sua parte introduttiva, sono riportati i seguenti
argomenti e concetti:
Le finalità": il piano del Parco, oltre a rispondere alle
finalità specifiche a esso attribuite dalla legge, si propone come
strumento di raccordo tra le politiche di salvaguardia delle
risorse naturali e le più ampie strategie di valorizzazione del
territorio e dell'economia locale promosse da altri enti e soggetti
istituzionali e privati;
"Il ruolo del Parco per lo sviluppo locale della Bassa Valle":
il Parco intende contribuire in modo fattivo allo sviluppo del
territorio e dell'economia della Bassa Valle, dell'intera Valle
d'Aosta, mettendo a disposizione il suo potenziale di attrattività
turistica, di capacità di attività didattiche e scientifiche nel
quadro di piani e programmi che coinvolgono sia i Comuni della
vallata centrale che quelli di Champdepraz e Champorcher - e,
ovviamente, adesso anche Fénis. Nello specifico il Parco intende
partecipare a tavoli di lavoro, progetti integrati, programmi di
sviluppo dal settore agricolo a quello turistico, mettendo a
disposizione in iniziative i propri mezzi, le proprie risorse, le
proprie competenze, le reti di relazioni con altre istituzioni.
L'Ente intende promuovere la cooperazione interistituzionale a
livello della Regione Valle d'Aosta finalizzata all'attuazione di
strategie che possano accrescere la performance e la competitività
dell'intero sistema Regione.
Preso atto che nei contenuti della relazione del disegno di
legge vengono riportate le seguenti considerazioni (le ho appena
citate prima, quelle ben espresse dal collega Chatrian e più che
condivisibili). Tenendo conto delle informazioni riportate anche
sull'articolo di Aostasera del 2 maggio 2023, "Anche dal CPEL
arriva il via libera dell'ampliamento del Parco Mont Avic".
Nonostante il parere favorevole, ci sono stati alcuni distinguo del
caso manifestati da parte dei rappresentanti delle amministrazioni
comunali di Pontey e Châtillon che hanno riferito di avere delle
perplessità in merito, anche perché, in alcuni incontri che si
erano svolti precedentemente, avevano chiesto di avere dalla
Regione dati e informazioni specifici relativi a costi-benefici,
diritti e doveri per l'inserimento di una parte del loro territorio
all'interno del Parco del Mont Avic ma a oggi nulla è stato loro
risposto e fornito in merito.
Evidenziato che sempre in merito all'articolo sopra citato si
apprende che oltre alle perplessità, i sindaci valdostani chiedono
una visione d'insieme su quest'argomento e che a portare la
questione sul tavolo è stata la prima cittadina di Fontainemore,
che dice: "Visti i parchi e le risorse naturali sul territorio,
sarebbe bene metterli in rete e promuoverli perché non basta un
investimento iniziale ma vanno tenuti vivi".
Tenuto conto anche delle diverse iniziative che il nostro gruppo
ha già portato in questa legislatura, con l'obiettivo di porre
maggiore attenzione in merito alle potenzialità, alla promozione e
alla valorizzazione del Parco, il Consiglio regionale impegna il
Governo regionale, ma in modo particolare gli Assessori competenti
in materia, cioè opere pubbliche, territorio, ambiente, turismo,
sport e commercio, ad avviare in sinergia, entro la fine dell'anno
2023, un percorso che porti in collaborazione con l'Ente Parco Mont
Avic e le Amministrazioni comunali direttamente coinvolte o
potenzialmente interessate a promuovere ulteriori e nuove
iniziative, progetti ed eventi che possano contribuire ad
accrescere lo sviluppo del territorio e dell'immagine della Bassa
Valle e l'immagine dell'intera Valle d'Aosta a livello nazionale e
internazionale, proprio grazie alle straordinarie bellezze e
ricchezze presenti nel territorio dell'area del Parco.
Presidente -
Siamo sempre in discussione generale, si è
prenotato il consigliere Cretier, ne ha facoltà.
Cretier (FP-PD) -
Presidente, vorremmo fare una breve
sospensione per i gruppi di maggioranza.
Presidente -
Sospensione concessa.
La seduta è sospesa dalle ore 16:47 alle ore 16:59.
Bertin (Presidente) -
Riprendiamo dopo la sospensione che
ha permesso, da quanto mi è parso di capire, di trovare un accordo
sull'ordine del giorno. Siamo ancora in discussione generale.
Qualcuno vuole intervenire? Consigliere Cretier si era prenotato, a
lei la parola.
Cretier (FP-PD) -
. Una breve dichiarazione di voto e
sostegno al percorso della gestione nel solco dell'ampliamento del
Parco naturale del Mont Avic, che abbiamo votato nel passato
recentissimo e - dopo aver esteso al Comune di Fénis il perimetro
del Parco naturale del Mont Avic - ora con questo nuovo disegno di
legge è necessario provvedere a un adeguamento dell'organico, in
particolare del personale tecnico a completamento della pianta
organica.
La copertura si rende necessaria per completare i ruoli
istituzionali e amministrativi in un'area naturale nata prima degli
anni '90, una zona che non offre alternative alle consuete
esperienze turistico-sportive, proprio perché è a indirizzo
naturale dominante su tutti gli altri indirizzi, compreso lo
sfruttamento degli alpeggi, con limitazione di carico animale che
pone alla base un rapporto estensivo tra superficie a pascolo e
capi monticati, proprio nel solco delle funzioni istituzionali
intrinseche all'Ente Parco.
L'area complessiva del Parco offre una grande possibilità di
visitare laghi in quota e una grande rete di sentieri che
percorrono in lungo e in largo il territorio, sia in modo
trasversale ma anche salendo in quota e a scollinare oltre gli
spartiacque vallivi per raggiungere le vallate e i Comuni
vicini.
Oltre a completare l'organico amministrativo, la mia personale
speranza - ribadisco per la terza volta, faccio presente questa
scelta e questo pensiero - è che rimane pur sempre una
considerazione, anche in prospettiva futura, di coloro che si
occupano della manutenzione e della segnalazione della complessa
rete sentieristica, anche in funzione di corretta fruibilità e
sicurezza del visitatore, o del gruppo, amanti di paesaggi unici e
non ripetibili in un ambiente montano in cui bisogna eventualmente
localizzare e recuperare coloro che sono in difficoltà.
Definisco il Parco un volano di attrazione e di traino per il
territorio locale.
Alcune iniziative hanno inciso concretamente, come anche la sua
grande attività di conservazione e gestione dell'ambiente naturale,
ma aspettiamo ancora una risposta concreta di sviluppo economico di
attività appena fuori dai confini, che possano garantire
integrazione e reddito con le tante proposte in campo naturale,
agricolo, ricettivo e turistico che, con le norme, i sostegni e le
iniziative imprenditoriali, possono dare a un territorio povero che
ha dato troppo in periodi di migrazione nel passato.
Infine vorrei esprimere un auspicio, come abbiamo già fatto
stamattina. Penso che siano i Comuni dei confini del Parco a dover
valutare sul da farsi, dimostrare un interesse oppure valutare
attentamente le scelte per l'eventuale allargamento o decisioni
diverse, ma devono essere i Comuni a fare queste scelte.
Presidente -
Altri? Consigliera Minelli in discussione
generale, a lei la parola per il secondo intervento.
Minelli (PCP) -
Abbiamo visto quest'ordine del giorno che
in alcuni punti delle sue premesse evidenzia quelli che sono
sicuramente degli elementi importanti, in particolare laddove si fa
riferimento al nuovo piano di gestione territoriale del Parco del
Mont Avic, in cui si può leggere: "Il piano del Parco si propone
come strumento di raccordo tra le politiche di salvaguardia delle
risorse naturali e le più ampie strategie di valorizzazione del
territorio e dell'economia locale promosse da altri enti e soggetti
istituzionali e privati", e poi più avanti anche il comma, lo
chiamo così, che recita: "Le reti di relazioni con altre
istituzioni. L'Ente intende promuovere la cooperazione
interistituzionale a livello della Regione Autonoma Valle d'Aosta,
finalizzata all'attuazione di strategie che possono accrescere la
performance e la competitività dell'intero sistema Regione" e credo
che sia così, nel senso che il Parco del Mont Avic è un Parco
regionale. Abbiamo un Parco nazionale nel nostro territorio - ci
sono poi le varie riserve, le aree protette e le oasi - ed è
corretto pensare che tutto questo debba in qualche modo essere
messo in relazione; peraltro questa relazione, questa sinergia, a
molti livelli già c'è, è promossa anche dalla Regione nei suoi
percorsi di promozione, parlo sia di pubblicazioni, di brochure e
via di questo passo, questo è sicuramente importante.
È però altrettanto importante che ci sia, da parte di tutti quei
Comuni che sono sede di queste realtà - quindi i Comuni a cui
abbiamo fatto riferimento per quello che riguarda il Mont Avic ma
anche tutti gli altri che hanno la fortuna di avere sul loro
territorio un'oasi, un'area protetta, una riserva - la volontà di
farsi parte attiva in collaborazione con la Regione. Quindi è
importante che questo sistema funzioni, ma ci deve essere anche una
forte convinzione da parte delle Amministrazioni comunali che
quando comprendono che questo è per loro un atout, un potenziale
molto forte, devono anche investire delle risorse.
Noi sappiamo benissimo che le risorse che hanno i Comuni, per la
stragrande parte, sono risorse che derivano da trasferimenti
regionali, quindi bisogna far buon uso di queste risorse ed essere
molto incisivi sul territorio, anche nella cura e nella
divulgazione tra la popolazione, che alle volte non ha completa
consapevolezza della forza che queste realtà possono portare a
livello turistico, e poi anche nei confronti di quel turismo che è
proprio sul territorio.
Io credo che vadano evidenziate entrambe le cose, che ci sia la
parte di responsabilità a livello regionale, la Regione deve
seguire le realtà che ha messo in piedi, ma ci deve essere anche
una forte responsabilità, un forte intervento pure economico da
parte dei Comuni.
Per quello che riguarda l'impegno che voi avete evidenziato -
poi credo che ci sia forse qualche modifica che verrà presa in
considerazione - penso che certe cose che voi avete scritto già si
facciano, quindi è forse una sottolineatura in più, che va bene
fare in questo momento, ma per quello che conosco penso che la
collaborazione tra l'Ente Parco, le Amministrazioni comunali e la
Regione ci sia stata. Poi, certo, ben venga anche la volontà di
lavorare per lo sviluppo e il territorio dell'economia della Bassa
Valle.
Faccio presente, ma il consigliere Brunod lo sa meglio di me,
che, per esempio, proprio in occasione del trentennale del Parco
c'è stata una collaborazione molto stretta tra l'Ente Parco e il
Forte di Bard, molte iniziative sono state organizzate in sinergia
come è giusto che sia.
Poi, certo, il fare rete è ciò che alle volte un po' ci manca e
che dobbiamo imparare a fare a tutti i livelli.
Presidente -
Ancora in discussione generale ci sono altri
interventi? Altrimenti chiudiamo la discussione generale. Non vedo
richieste d'intervento, la discussione generale è chiusa. Per il
Governo, replica l'assessore Sapinet a cui passo la parola.
Sapinet (UV) -
Un ringraziamento particolare al relatore
collega Chatrian e anche alla conferenza dei capigruppo per
l'accordo dei giorni scorsi che ha permesso la discussione di
queste leggi.
Pochi articoli ma significativi e importanti che permetteranno
all'Ente Parco di proseguire attivamente il suo percorso.
Un disegno di legge che introduce disposizioni in materia di
assunzione di personale all'Ente Parco Naturale del Mont Avic e le
modificazioni alla legge 16/2014 relativa al funzionamento del
Parco stesso, resesi indispensabili a seguito dell'ampliamento
territoriale nella zona della Valle di Clavalité nel comune di
Fénis, che abbiamo disposto con il decreto del Presidente della
Regione del 31 maggio 2023 n. 298.
Più in dettaglio, come si è parlato anche in Commissione,
l'esigenza di adeguare la pianta organica dell'Ente che, a seguito
di opportune valutazioni, ha ritenuto necessario prevedere
l'assunzione a tempo indeterminato di due istruttori tecnici
laureati, uno già previsto in pianta organica ma, la cui assunzione
necessita di una deroga assunzionale, e poi l'altro aggiuntivo.
La scelta di non procedere con ulteriori assunzioni di
guardaparco, ci siamo confrontati su questo passaggio anche in
Commissione, è motivata dalla considerazione che già oggi l'Ente
Parco può contare su otto guardaparco in servizio, integrati
proprio pochi mesi fa in seguito a procedura concorsuale, a fronte
di un'estensione attuale - quindi compreso l'ampliamento - che è di
7.293 ettari.
A fronte quindi di una dotazione adeguata di personale da
adibire ad attività di sorveglianza, l'Ente invece non dispone a
tutt'oggi di personale tecnico laureato per l'espletamento di tutte
quelle necessarie attività gestionali, dal rilascio dei pareri alle
diverse attività di manutenzione e gestione del territorio, alla
gestione della sentieristica, degli stabili e delle attrezzature,
alle attività di studio, all'importante attività di ricerca e alla
valorizzazione.
Appare quindi evidente come personale adeguatamente formato
possa essere utilmente impiegato a supporto del direttore in tutte
quelle attività di confronto con le Amministrazioni locali, con i
territori, per la promozione e la valorizzazione del Parco e del
territorio stesso, fermo restando ovviamente l'importanza
dell'attività di sorveglianza e monitoraggio del territorio del
Parco, già oggi assicurate adeguatamente.
Si rileva come l'impulso verso le attività di gestione e di
valorizzazione avviate con le Amministrazioni locali possa
promuovere un diverso rapporto con il territorio e una maggior
condivisione dei principi connessi con l'istituzione dell'area
naturale protetta.
In ultimo, poi, si sottolinea come l'eventuale adesione a
progetti europei - lo sappiamo bene che possono portare nuovi fondi
- debba essere ovviamente supportata anche da un'adeguata dotazione
di personale.
Il bilancio per l'Ente Parco che per il 2023 prevede entrate
correnti per euro 1.318.721, con una spesa del personale, stipendi,
indennità, oneri, contributi eccetera che è pari a 740 mila euro,
con un trasferimento annuo per il 2023 che è di 1 milione e 300
mila euro, con maggiori oneri derivanti dall'assunzione di due
nuove unità che trovano già copertura nel trasferimento annuo
disposto con la legge di bilancio che avevamo adeguato proprio in
previsione di quest'ampliamento.
Un'altra modifica introdotta dal disegno di legge, relativa alla
composizione del Consiglio d'amministrazione, si rende necessaria
per adeguare la norma regionale ai principi generali di
contenimento della spesa pubblica.
Per rispondere invece - e ne avevamo parlato anche in
Commissione - alla domanda del collega Lucianaz, io avevo detto che
avrei preso qualche informazione in più su alcuni progetti. Posso
confermare che il progetto Pastoralp coinvolge esclusivamente
l'area del Parco Nazionale del Gran Paradiso, mentre, in relazione
al progetto Pasturs, questo sì che ricade nell'area del Parco del
Mont Avic. È attivo dal 2021, sono presenti circa quaranta
volontari che lavorano su quattro aziende suddivise sui tre Comuni,
progetto che però non genera costi significativi per l'Ente Parco,
che è coinvolto solo con spese di partenariato.
Con questa legge si può ritenere completo l'allargamento del
Parco regionale del Mont Avic, un Parco che è in evoluzione, come è
giusto che sia. Si vuole far crescere quest'importante area
protetta della nostra regione, non solo in termini di superficie ma
anche di offerta, di qualità, di valore scientifico, di interazione
con il territorio, di laboratorio per la gestione di pascoli,
boschi, risorse naturali, di possibilità di sviluppo delle comunità
e di sentinella del cambiamento climatico.
Ringrazio il collega Brunod per l'attenzione sempre elevata che
ha verso questa realtà, realtà che lui conosce bene e lo ringrazio
per aver voluto dare il suo contributo, il contributo del suo
gruppo che - ovviamente, dopo qualche emendamento che verrò a
illustrare - voteremo, sicuramente va a migliorare il complesso
generale, Mont Avic ma non solo. L'attenzione non verrà meno sul
restante mondo delle aree protette in una settimana d'intensa
attività con l'Ente Parco Nazionale del Gran Paradiso e Fondation
Grand Paradis impegnati in attività di prestigio, così come sulle
riserve naturali.
Quest'anno celebreremo il trentennale dell'istituzione di
quest'importante realtà. In questi giorni ci siamo confrontati con
gli enti locali, anche in seguito a quei passaggi all'interno
dell'assemblea del CELVA di cui teniamo conto e lo faremo insieme
ai colleghi dell'opposizione, che li hanno giustamente citati.
Vi è la volontà di ulteriormente valorizzare i siti divenuti
riserva, affiancando e supportando i Comuni che per primi ci hanno
creduto e che dopo trent'anni ancora ci credono, come dimostrano i
vari eventi che verranno proposti in questo 2023, a partire dalla
prossima domenica dove a Fontainemore, quindi nel cuore della
riserva del Mont Mars, si svolgerà un evento per celebrare questi
trent'anni.
Altri eventi - e ne avevamo già parlato con i Comuni e con il
Parco del Mont Avic - sono in programma, proprio per mantenere e
prendere in considerazione quanto citato all'interno del Consiglio
degli Enti locali e quanto viene riproposto anche dal collega
Brunod.
Nell'ambito dell'ordine del giorno proposto, abbiamo rivisto
insieme alcuni passaggi delle premesse; sull'impegnativa invece
andremo - prima la illustro e poi la leggo nello specifico - a
parlare di Assessori competenti in modo da coinvolgere anche il
collega Carrel, che ha la delega in agricoltura e risorse
naturali... e poi non fermarsi a parlare solo ed esclusivamente di
Parco di Mont Avic, ma anche coinvolgendo le altre aree protette e
poi la collaborazione con i Comuni sicuramente ma anche con gli
Enti e le Associazioni territoriali interessate.
Abbiamo ritenuto opportuno fare la seguente impegnativa: il
Consiglio regionale impegna il Governo regionale, in modo
particolare gli Assessori competenti in materia, ad avviare in
sinergia, entro la fine dell'anno 2023, un percorso che porti in
collaborazione con l'Ente Parco Mont Avic e le altre aree protette,
le Amministrazioni comunali, nonché gli enti e le associazioni
territoriali interessati al fine di promuovere ulteriori e nuove
iniziative, progetti ed eventi che possano contribuire ad
accrescere lo sviluppo del territorio e dell'economia della Bassa
Valle e l'immagine dell'intera Valle d'Aosta, a livello nazionale e
internazionale, proprio grazie alle straordinarie bellezze e
ricchezze presenti nel territorio dell'area del Parco naturale Mont
Avic. Un'impegnativa con delle modifiche, un confronto che c'è
stato e una collaborazione che c'è e ci sarà su queste tematiche
con i colleghi coinvolti, in particolar modo ringrazio il collega
Grosjacques per aver portato le sue migliorie al testo dell'ordine
del giorno.
Detto ciò concludo ringraziando, oltre ovviamente tutti i
colleghi, il Presidente del Parco, il dottor Davide Bolognini, il
direttore, dottor Daniele Stellin e la dirigente, dottoressa Nella
Tutino della struttura biodiversità sostenibile e area naturale
protetta che, insieme al coordinatore del Dipartimento, ingegner
Franzoso, hanno contribuito alla realizzazione di questo percorso,
aiutandoci a coinvolgere le Amministrazioni dei territori, ad
aprirci al confronto, trovando la giusta sintesi, e che sicuramente
saranno al nostro fianco, al fianco della politica, per queste
sfide che ci aspettano di qui sicuramente a fine anno ma poi per
gli anni a venire.
Presidente -
Consigliere Brunod, a lei la parola.
Brunod (LEGA VDA) -
Ringrazio l'Assessore competente e
anche gli altri Assessori che hanno dimostrato che, quando vuole,
la politica sa fare mediazione, sa trovare delle sintesi su degli
argomenti come questo, che possono essere importanti e
condivisibili, e questa è la dimostrazione.
In modo collaborativo e propositivo abbiamo portato un argomento
che abbiamo ribadito più volte sia interessante e si è trovata una
giusta quadra per raggiungere l'obiettivo tutti insieme, quindi
ringrazio gli Assessori competenti che si impegneranno, attraverso
questi obiettivi; che siano degli stimoli per cambiare passo,
cambiare marcia e veramente e concretamente dare uno slancio per
tutto il turismo della Bassa Valle attraverso le sue
potenzialità.
Volevo citare la collega Minelli che ha preso spunto da
quest'ordine del giorno per ribadire alcuni suoi concetti ai quali
è sempre molto legata; li rispetto ma non li condivido pienamente,
anzi, ben poco, perché se queste sono solo sottolineature, avremmo
evitato di presentare quest'ordine del giorno.
Noi crediamo veramente e seriamente su quello che abbiamo
scritto.
Altra cosa, lei ha ribadito la collaborazione che c'è stata per
il trentennale, uno non può dissociarsi da questo, ma se dobbiamo
aspettare trent'anni perché ci sia una buona collaborazione, forse
è un po' troppo.
Il Parco è una risorsa, tutti lo sappiamo, tutti insieme
dobbiamo cercare di trovare quell'equilibrio giusto tra
valorizzazione, tutela e promozione di questo grande territorio.
Questo è l'obiettivo e noi siamo convinti che anche attraverso
quest'impegnativa, per l'impegno che hanno preso gli Assessori,
cercheremo di migliorare quanto è stato fatto fino ad oggi.
Presidente -
L'ordine del giorno e gli emendamenti sono
già stati praticamente illustrati. Possiamo mettere direttamente in
votazione l'ordine del giorno? Non vedo obiezioni, neanche
richieste d'intervento. Apriamo la votazione per l'ordine del
giorno in questione. La votazione è aperta. La votazione è
chiusa.
Presenti, votanti e favorevoli: 35
L'ordine del giorno è approvato all'unanimità.
Adesso possiamo passare all'articolato della legge, articolo n.
1. Non vedo richieste d'intervento. Metto in votazione. La
votazione è aperta. La votazione è chiusa.
Presenti, votanti e favorevoli: 35
L'articolo n. 1 è approvato all'unanimità.
Stesso risultato per l'articolo n. 2, n. 3, n. 4 e n. 5.
Consigliera Minelli per dichiarazione di voto, ne ha facoltà.
Minelli (PCP) -
Per dichiarazione di voto che sarà
ovviamente favorevole. Abbiamo votato anche l'ordine del giorno,
forse non mi sono espressa bene prima con il Consigliere Brunod. Io
non intendevo dire che non fosse opportuno fare l'ordine del
giorno, ma rivalutavo una serie di cose che vengono dette; sono
cose che normalmente si fanno.
Sulla questione della collaborazione con il Forte di Bard
concordo, non bisogna che sia una tantum, che non ci siano
collaborazioni ogni trent'anni ma devono essere più organizzate e
strutturali.
Chiedo scusa se faccio una piccola digressione, ho qualche
minuto, se mi permettete. L'Assessore Sapinet ha ricordato che
domenica prossima ci sarà l'anniversario del trentennale della
riserva naturale del Mont Mars, nel mio Comune.
Io purtroppo non potrò essere presente, me ne dispiaccio molto,
perché è sicuramente per la nostra comunità un avvenimento
importante, un anniversario importante.
La riserva del Mont Mars è stata istituita nel 1993 in base alla
legge 30/91 e poi nel 2002 abbiamo anche avuto l'opportunità - ed è
cosa per cui noi siamo grati alla Regione Valle d'Aosta - di avere
una legge speciale, la legge 10 del 24 giugno 2002. Una legge
importante che, oltre a prevedere quelle che devono essere le
finalità di una riserva, prevedeva anche un accordo di programma
con dei finanziamenti importanti che sono stati utilizzati e che
hanno permesso alla mia comunità un épanouissement, fondamentale
per un piccolo centro che in quel momento ne aveva estremamente
bisogno; parliamo di trent'anni fa, quando la situazione era molto
diversa da adesso.
L'Assessore di quel momento era l'assessore Nicco, che aveva
seguito l'iter, insieme a noi amministratori comunali, con grande
attenzione e aveva sostenuto con determinazione quel percorso.
È una storia simile, per certi versi, a quella del Mont Avic e,
come dicevo nel primo intervento, io credo che quando le comunità
sono coinvolte direttamente nella costruzione di un percorso, in
questo caso legislativo, forse poi gli interventi sono più
accettati anche dall'intera popolazione, che segue, che comprende e
quindi in qualche modo valorizza quello che, da un punto di vista
legislativo e tecnico, viene istituito.
Chiedo scusa di aver fatto questa digressione, ma proprio perché
non avrò la possibilità di essere presente - so che molti di voi ci
saranno - formulo l'augurio di una buona giornata con l'auspicio
che si riesca - e questo è un auspicio che non è soltanto legato
alla realtà generale della Valle d'Aosta, ma io lo faccio anche
proprio in relazione al mio Comune -, che si continui a credere in
questa realtà, a valorizzarla e soprattutto a impegnarsi perché
anche le nuove generazioni mettano le loro energie e il loro
apporto per continuare un progetto che ha ancora molto, secondo me,
da dare.
Presidente -
Altre dichiarazioni di voto? Non vedo
richieste. Mettiamo in votazione la legge. La votazione è aperta.
La votazione è chiusa.
Presenti, votanti e favorevoli: 35
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK