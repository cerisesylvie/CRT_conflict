Consiglio Regionale della Valle d'Aosta - Oggetto del Consiglio n. 1000 del 10 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1000 del 10 novembre 1994 - Resoconto
Seduta antimeridiana del 10 novembre 1994
OGGETTO N. 1000/X Disegno di legge: "Finanziamento, per l'anno
1994, della legge regionale 6 novembre 1991, n. 66 (Finanziamento
dei lavori di ammodernamento e sistemazione della strada
dell'Envers)".
Art. 1 (Autorizzazione di spesa)
1. Per i fini di cui alla legge regionale 6 novembre 1991, n. 66
(Finanziamento dei lavori di ammodernamento e sistemazione della
strada dell'Envers) è autorizzata, per il 1994, la spesa di lire
2.000.000.000.
Art. 2 (Disposizioni finanziarie)
1. Alla copertura dell'onere di lire 2.000.000.000, derivante
dall'applicazione della presente legge, che graverà sul capitolo
51490 del bilancio di previsione dell'anno in corso, si provvede
mediante utilizzo, per corrispondente importo, dello stanziamento
iscritto al capitolo 69020 del bilancio stesso, a valere
sull'apposito accantonamento previsto nell'allegato 8
(Ammodernamento e risistemazione della rete viaria dell'Envers
(rifinanziamento legge regionale 66/1991) C 2.2.).
Art. 3 (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni:
a) in diminuzione:
cap. 69020
"Fondo globale per il finanziamento di spese di
investimento"
lire 2.000.000.000;
b)in aumento:
cap. 51490
"Spese per l'ammodernamento e la sistemazione della strada
dell'Envers"
lire 2.000.000.000.
Art. 4 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola al Consigliere Florio.
Florio (VA) Questo disegno di legge viene impropriamente
chiamato: "Finanziamento dei lavori di ammodernamento e
sistemazione della strada dell'Envers" ripetendo la dizione della
legge n. 66. La dizione è impropria perché, amministrativamente
parlando, la cosiddetta strada dell'Envers non è più realizzabile
perché non approvata in sede di VIA. L'idea della legge n. 66, che
era di realizzare un percorso stradale di dimensioni adeguate da
realizzarsi a partire da Villeneuve sino in bassa Valle, non è
stata approvata. Si tratta invece, qui, di finanziare quella legge,
ma per l'ammodernamento, il miglioramento, la sistemazione di
alcuni assi viari tra loro non direttamente coerenti presenti su
quella direttrice.
Credo che sia evidente che la legge n. 66 dovrà essere rivista,
forse abrogata e che i finanziamenti occorrenti per continuare nei
lavori di ammodernamento, sistemazione, rettifica e anche a volte
parziale modifica dei tracciati sui tronchi della direttrice
dell'Envers possano essere ancora finanziati. La situazione della
strada dell'Envers è questa: la Regione aveva stanziato per il 1991
1 miliardo e mezzo, per il 1992 4 miliardi, per il 1993 4,5, ed è
stata realizzata tutta una serie di tratti. Dovrebbe essere ora
imminente l'aggiudicazione di alcuni altri tratti fino ad oggi
bloccati dalla legge "Merloni" ma che dovrebbero essere prossimi
all'aggiudicazione e che riguardano la strada dal ponte di Chambave
al ponte dell'autostrada che transita a Chambave, ultimando così la
direttrice della strada dell'Envers in Comune di Chambave, con
l'unica eccezione del tratto che raggiunge la frazione Arlier che
ha avuto parere negativo in sede di VIA; inoltre si parla del
secondo tronco del marciapiede di Pollein e il tratto fra del
canale dell'ENEL e il bivio della frazione Surpian nel Comune di
Saint-Marcel.
Era stato avviato anche il discorso del ponte di Saint-Marcel e
di Brissogne, ma vi sono stati dei ripensamenti da parte dell'ANAS,
più negativi verso il ponte di Saint-Marcel e più superabili nei
confronti dell'innesto a Brissogne. Con questo finanziamento
l'Assessorato pensa di finanziare il progetto di allargamento della
strada regionale di Pontey nel tratto dal bivio di Pontey alla
stazione di Châtillon, la circonvallazione di Echallod in Comune di
Arnad e l'ultimo tronco dei marciapiedi di Pollein; questo perché
sono i soli progetti già pronti per essere posti in appalto. Per
gli anni a venire, 1995-1997, il capitolo relativo prevede un
finanziamento per ogni anno di 4,5 miliardi che dovrebbero
consentire l'avvio dei seguenti lavori: l'allacciamento alla
frazione Vert a Donnas, l'avvio dell'attraversamento di Fénis che è
una operazione complessa, la rettifica del tratto tra la frazione
Tillier e il ponte sul torrente di Saint-Marcel e l'allargamento
della direttrice della strada dell'Envers per il tratto da
Aymavilles a Villeneuve.
Presidente La parola al Vicepresidente, Viérin Marco.
Viérin M. (PpVA) Ringrazio il relatore per aver toccato non solo
gli aspetti del finanziamento inerenti al disegno di legge ma anche
la questione del futuro delle strade regionali dell'Envers. Io
sottolineo che la legge n. 91 non ha più senso di esistere e
occorre, piuttosto che rifinanziare quella legge, proporre un
disegno di legge alternativo che richiami in modo preciso quanto
detto dal Consigliere Florio sulle volontà future per il 1995-1997,
anche perché ci sarebbero anche altri tratti importanti, e dobbiamo
verificare se possono rientrare o se non siano prioritari.
Ringrazio il relatore e l'Assessore per aver portato a termine
alcune cose incompiute; avevo già discusso animatamente in III
Commissione con l'allora Assessore Ferrero quando ho visto che nel
piano triennale dei lavori pubblici ci sono molte opere per le
quali non è ancora stato affidato l'incarico di progettazione,
mentre altre opere, già provviste di progetto e dei relativi
permessi, non erano state previste. L'Assessore aveva dichiarato
che avrebbe rivisto i progetti già affidati e li avrebbe fatti
rientrare in altre leggi; uno era quello della strada dell'Envers
all'interno del Comune di Pollein, concernente il marciapiede e
l'ampliamento della strada n. 19, e ho visto che si finanziano;
quindi bisogna dare atto anche all'Assessore Ferrero di aver
portato a termine quanto promesso, anche con il suo sostituto e la
sua forza politica, e li ringrazio, e spero che si affronti nel
futuro la revisione della legge n. 91 perchè non ha più senso.
Presidente Se non ci sono altri interventi possiamo passare alla
votazione dell'articolato. Articolo 1.
Presenti, votanti e favorevoli: 31
Presidente Passiamo alla votazione dell'articolo 2.
Presenti, votanti e favorevoli: 31
Presidente Passiamo alla votazione dell'articolo 3.
Presenti, votanti e favorevoli: 31
Presidente Passiamo alla votazione dell'articolo 4.
Presenti, votanti e favorevoli: 31
Presidente Passiamo alla votazione del disegno di legge nel suo
complesso.
Presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK