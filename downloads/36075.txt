Consiglio Regionale della Valle d'Aosta - Oggetto del Consiglio n. 359 del 16 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 359 del 16 gennaio 2014 - Resoconto
OGGETTO N. 359/XIV - Interpellanza: "Verifica dei requisiti
previsti dal decreto legislativo 39/2013 per la designazione del
Direttore generale dell'Azienda USL della Valle d'Aosta".
Presidente
- Ha chiesto la parola, per l'illustrazione,
il Consigliere Viérin Laurent; ne ha facoltà.
Viérin L. (UVP)
- Merci Madame la Présidente.
Questa iniziativa che rivolgiamo all'Assessore Fosson giunge
dopo alcune vicende che hanno contraddistinto l'inizio di questa
legislatura. Le nomine che sono state portate avanti da questo
Governo, in certi casi hanno visto dimissioni per motivi politici,
in altri grandi dibattiti sulla legittimità dei requisiti delle
persone che sono state scelte ad occupare certi ruoli apicali. Dopo
le vicende dell'ARER, quindi prime dimissioni, altre nomine, altri
rilievi esternati in quest'aula, dopo la questione dell'IN.VA., ma
anche del Co.re.com., con dei dubbi di legittimità su tutte queste
nomine, rispetto alla normativa vigente, oggi arriviamo a quella
che è, secondo noi e a detta...diciamo sulla base della normativa
vigente, ma soprattutto sulla base di ciò che si sta manifestando
nelle pieghe di questa normativa e nelle sue applicazioni, da parte
nostra, da parte del gruppo dell'Union Valdôtaine Progressiste, noi
rileviamo che la nomina del Direttore generale dell'USL che è stato
incaricato dal Governo regionale è una nomina che è in contrasto
con la normativa vigente.
Questa nostra iniziativa va quindi nell'ottica, intanto, di
richiedere se esistano queste cause d'inconferibilità e
incompatibilità, perché tutto parte...a parte il dibattito, e a
margine di un dibattito che dovrebbe rilevare anche su questione di
opportunità...da un decreto, il famoso "decreto 39" del 2013 che
fissa delle regole ben precise in materia d'inconferibilità e
d'incompatibilità, appunto; una normativa stringente che ha
disturbato anche da un punto di vista politico certe azioni, quindi
che non ha dato la possibilità di nominare ex Amministratori,
politici "trombati" alle elezioni, all'interno, diciamo, di ruoli
apicali nell'Amministrazione.
Che
ratio
ha questo decreto che è stato battezzato
"decreto anticorruzione"? Beh, la
ratio
è che si va a
fissare il potenziale conflitto d'interesse dividendo in tre le
tipologie di impossibilità di ricevere incarichi, proprio per
evitare che ci siano questi conflitti di interesse: una è sulle
condanne, il secondo
volet
è sulla provenienza da Enti di
diritto privato, soprattutto da Enti di diritto privato collegati
all'Amministrazione, cioè finanziati dalle Amministrazioni e, la
terza, appunto, quella dei politici, cioè il terzo
volet
quello delle cariche politiche, quindi provenienza da cariche
politiche e impossibilità di andare nei ruoli dell'Amministrazione.
In particolare, il decreto 39, probabilmente anche a causa delle
famose vicende della sanità lombarda, ha fissato un articolo
specifico per quanto riguarda il campo sanitario, e diciamo che la
norma è abbastanza chiara: la norma dice che c'è l'impossibilità di
ricoprire dei ruoli per chi abbia avuto degli incarichi nella
sanità, anche privata, ma finanziata...diciamo dal pubblico. Quindi
questa è una norma che noi abbiamo fatto rilevare nel decreto 39,
nei vari articoli, ma l'articolo 5 è quello che più si avvicina
alla tipologia che noi oggi sottolineiamo, perché l'articolo 5 (e
cito) fa rilevare che:
"gli incarichi di Direttore generale,
Direttore sanitario e Direttore amministrativo nelle Aziende
sanitarie locali non possono essere conferiti a coloro che nei due
anni precedenti abbiano svolto incarichi o ricoperto cariche in
Enti di diritto privato, regolati o finanziati dal Servizio
sanitario regionale"
.
Allora, noi non facciamo - e non abbiamo mai fatto - delle
questioni sulle persone, noi non entriamo nel merito delle
competenze, delle persone, anzi...questo vale per questo caso
sanitario, ma è valso anche per le altre nomine, noi l'abbiamo
sempre detto, esistevano tra l'altro anche dei rapporti personali
tra le persone che noi abbiamo contestato da un punto di vista di
legittimità amministrativa e di opportunità politica e anche delle
persone che siedono qui, in Consiglio. Però una cosa non va con
l'altra, e noi, che stiamo facendo delle battaglie sul rispetto
delle regole, sulla trasparenza, facendo di questo rispetto
comunque una prospettiva anche di amministrazione, facciamo
rilevare - e per questo abbiamo presentato questa iniziativa - che
ci suona strana questa questione...perché? Ci suona strana perché
noi siamo andati a scaricare il curriculum; visto che nella
delibera che nomina il Direttore generale c'è un paragrafo apposito
che dice che...e c'è una dichiarazione sottoscritta
dall'interessato, prodotta ai sensi dell'articolo 20 del decreto
legislativo 39, quello dell'anticorruzione, circa l'insussistenza
di cause d'inconferibilità e d'incompatibilità...mentre nel
curriculum prodotto, scaricabile da Internet, il soggetto
interessato, nell'elencazione di ciò che sono state le mansioni
ricoperte, cita:
"dal 1° maggio 2011 al 15 luglio 2012:
Direttore generale Clinica eporediese (Gruppo Policlinico di
Monza)"
. Vorrei ricordare a tutti, ai Consiglieri
in
primis
, anche se forse l'argomento non interessa troppo, e
anche a chi ci ascolta a casa che...
Presidente
- Un po' di silenzio in aula, grazie!
Viérin L. (UVP)
- ...non vorremmo disturbare la riunione
di maggioranza che è in corso...
Presidente
- ...per cortesia, sta parlando il collega.
Grazie.
Viérin L. (UVP)
- ...sì, almeno che le tensioni sbollano
fuori dall'aula, ecco!
Allora, vorrei ricordare, dicevo, che la Clinica eporediese,
Gruppo di Monza, gestisce, dopo l'uscita di Humanitas, la Clinica
di Saint-Pierre che è convenzionata con l'USL! Quindi il Governo
regionale nomina un Direttore generale dell'USL che sul suo
curriculum dice di essere stato negli ultimi due anni Direttore
dell'eporediese, quindi Direttore generale dell'eporediese, che è
riconducibile al Gruppo Policlinico di Monza che gestisce la
Clinica di Saint-Pierre. Quindi, a nostro parere, siamo nel pieno
di una delle cause d'inconferibilità degli incarichi in base
all'articolo 39.
Concludo, Assessore, ricordando l'iter. Voi avete approvato due
delibere: una, la 1792 del 17 novembre sulla questione degli
idonei, dove voi avete messo dei requisiti: la laurea magistrale,
l'esperienza di dirigente...esperienza di dirigente, quindi se uno
ha avuto un'esperienza di dirigente probabilmente è perché è
segnato sul curriculum, quindi diventa idoneo; dopodiché, un'altra
delibera dove, dal numero dei 27 candidati 17 sono inseribili, e
avete nominato, cioè pescato, all'interno, il dottor Ardissone,
perché avete ritenuto che avesse i requisiti.
Oggi noi le chiediamo intanto se è stata fatta una visura, se
sono stati fatti approfondimenti, perché di due cose l'una: o il
dottor Ardissone era Direttore generale dell'eporediese, e in
questo caso la dichiarazione che è stata resa non è una
dichiarazione che è corrispondente alla conferibilità, o se ci sono
altri motivi che noi non conosciamo (e che lei ci dirà), come vi
siete mossi nella scelta del candidato, che probabilmente era uno
degli unici nei candidati risultati idonei ad avere questa causa
d'inconferibilità...e, come lo sappiamo noi, avendolo appreso dal
curriculum, noi crediamo che lei, Assessore, che ha un'esperienza
pluridecennale nell'ambito della sanità, conoscesse benissimo la
provenienza del dottor Ardissone...
Soprattutto noi vorremmo sottolineare che se il "decreto
anticorruzione" ha previsto l'inconferibilità è perché, al di là
del caso della Lombardia, non ci devono esistere commistioni o
potenziali interessi tra chi proviene dalla sanità pubblica
finanziata dalla sanità privata finanziata dal pubblico ed il ruolo
che andrà a ricoprire adesso nel pubblico, con eventuali potenziali
interessi che porta avanti nei confronti dell'ex azienda che oggi è
uno degli attori principali della sanità valdostana. Quindi, da un
lato noi rileviamo una potenziale illegittimità in merito al
"decreto anticorruzione", dall'altro anche una questione di
opportunità politica che noi avremmo preferito evitare di vedere.
Grazie.
Presidente
- Grazie. Ha chiesto la parola l'Assessore
Fosson, per la risposta da parte della Giunta; ne ha facoltà.
Fosson (UV)
- Sì, grazie.
Rispondo volentieri a questa interpellanza che comunque era
nell'aria, anche per leggere, dimostrare, che è stato fatto tutto
un percorso legislativo ben preciso. Questa nomina non ha pieghe,
per quello che a noi risulta, pur in un diritto amministrativo che,
come abbiamo visto, nell'Amministrazione della Valle d'Aosta,
adesso e nel passato, delle volte ha avuto delle difficoltà di
interpretazione. Devo dire che le premesse, per come è stata
presentata l'interpellanza, sono state corrette, e adesso le
leggerò tutto il percorso legislativo effettuato.
L'articolo 5 del decreto legislativo 39/2013, dice giustamente,
come ha citato lei, che gli incarichi di Direttore generale,
eccetera, eccetera, non possono essere conferiti
"...a coloro
che nei due anni precedenti abbiano svolto incarichi e ricoperto
cariche in enti di diritto privato regolati e finanziati dal
Servizio sanitario regionale. Detta disposizione, però, deve essere
letta in combinato disposto con l'articolo 1 dello stesso decreto,
che reca le definizioni utili a chiarire l'esatto ambito di
applicazione soggettivo e oggettivo dell'intera disciplina. Tale
ultimo articolo prevede, in particolare al comma 2, lettera e), che
per incarichi e cariche devono intendersi quelle di Presidente con
deleghe gestionali dirette, di Amministratore delegato e la
posizione di Dirigente"
...sottolineo "e la posizione di
Dirigente". Il dottor Ardissone...che tra l'altro, mi permetto di
dire, ha raggiunto la carica di Dirigente negli anni precedenti
quando era qui come Direttore amministrativo, e le ricordo che
comunque era già Direttore amministrativo dal luglio del 2012
richiamato a sostituire il dottor Pietroni, ma comunque non erano
trascorsi i due anni, e questo è giusto
...
"Il dottor Ardissone, nel comprovare, dietro specifica
richiesta della struttura competente mediante l'esibizione della
relativa documentazione, i titoli dichiarati nel curriculum
allegato alla domanda di inserimento nell'elenco approvato con
deliberazione della Giunta regionale n. 1792, (è il primo che
citava lei, dell'8 novembre 2013), ha documentato di aver svolto la
mansione di Direttore amministrativo presso la Clinica eporediese -
policlinico di Monza con inquadramento di impiegato direttivo, ai
sensi del vigente contratto collettivo nazionale di lavoro per il
personale alle dipendenze delle strutture sanitarie associate
AIOP"
, eccetera. Quindi il dottor Ardissone, nell'ambito della
Clinica eporediese, non era dirigente, questo è stato comprovato
con documentazioni, tant'è vero che, quando nel 2012, la Giunta di
allora l'ha richiamato, l'USL l'ha richiamato a fare il Dirigente
qui, ha lasciato la posizione di impiegato che aveva presso il
Policlinico di Monza per venire qui. Come una struttura privata
possa dare degli incarichi di questo tipo senza dare una dirigenza,
questo sta proprio nel contratto di lavoro previsto dalla struttura
privata.
"A tal proposito si informa che la suddetta struttura e
il Dipartimento legislativo legale regionale hanno effettuato
un'approfondita istruttoria sulla documentazione prodotta dal
dottor Ardissone. Non avendo l'interessato formalmente ricoperto
l'incarico di dirigente presso la predetta clinica, non è stata
ritenuta la sussistenza dell'impedimento al conferimento
dell'incarico di Direttore generale di cui al citato articolo 5 del
decreto legislativo 39/2013, la cui applicabilità deve intendersi
riferita esclusivamente a coloro che abbiano ricoperto le cariche
indicate all'articolo 1, comma 2, lettera e), del medesimo decreto,
(e ciò in conformità a quanto ritenuto dalla CIVIT nei pareri
rilasciati in merito all'interpretazione di altre disposizioni del
decreto in questione, tutte volte a valorizzare, stante le
limitazioni soggettive poste al conferimento di incarichi e cariche
presso enti pubblici o enti privati in controllo pubblico, la
stretta aderenza al dispositivo normativo)".
Inoltre, come dicevo, non è apparsa alcuna norma di non
conferibilità al nostro Ufficio legale regionale e ai dirigenti, ma
questo, aggiungo, è stato citato: il dottor Ardissone ha dovuto
produrre di sua mano una documentazione che attestava che non
esistevano forme di non conferibilità, attestando quindi di non
aver fatto e svolto la funzione di Dirigente. Il dottor Ardissone
ha presentato i contratti di lavoro e le dichiarazioni del datore
di lavoro, ma, soprattutto, ha portato dei pareri legali, uno in
particolare, quello dello Studio Olivetti di Torino che sottoscrive
che:
"il dottor Ardissone non ha nessuna norma di non
conferibilità".
Alla fine di questo provvedimento, posso affermare che, in
questo momento, non ho alcun parere legale, sia della Struttura
regionale sia prodotti dal dottor Ardissone che mi dimostrino anche
un minimo dubbio sul fatto di una non conferibilità. Grazie.
Si dà atto che dalle ore 10,39 riassume la presidenza il
Presidente Emily Rini.
Rini (Président)
- Merci. Pour la réplique, la parole au
collègue Viérin Laurent.
Viérin L. (UVP)
- Mah, Assessore, intanto la risposta non
solo non ci convince, ma rientra, da oggi, a pieno titolo nelle
"vicende opache" di questa Amministrazione, perché lei ha cercato,
attraverso i pareri legali, o una ricostruzione legale che le è
stata fornita probabilmente dall'Ufficio legale
dell'Amministrazione...vorrei ricordare che il responsabile
dell'Ufficio legale dell'Amministrazione era la stessa persona che
era Presidente della Commissione di valutazione, quindi anche in
questo caso forse un po' di confusione c'è stata...ma, al di là di
questo, noi crediamo che la regola sia chiara, Assessore.
Io ho cercato...noi abbiamo cercato di dividere le questioni su
due piani. Uno, il piano amministrativo e giuridico: secondo noi
questo piano è un piano che fa acqua da tutte le parti, perché di
due cose l'una, se il dottor Ardissone non era dirigente nella
Clinica eporediese non doveva scriverlo nel suo curriculum, non
doveva scriverlo nel suo curriculum, perché il curriculum cita
"Direttore generale della Clinica eporediese", e voi avete messo
tra i requisiti per poter ammettere in delibera i candidati almeno
5 anni o 7 anni di dirigenza!. Allora, se non era dirigente, come
avete fatto a metterlo?...d'accordo, ma se in un curriculum una
persona scrive che è stato Direttore generale della Clinica
eporediese probabilmente non è la stessa documentazione che poi ha
fornito a voi nei pareri legali. Allora, se una persona scrive che
è stata Direttore generale, per quanto ci riguarda questa
documentazione fa fede, questa documentazione...tra l'altro è
quella che è allegata alla delibera che voi avete portato in Giunta
e che voi avete votato. Quindi oggi apprendiamo che non era
Direttore generale, che non era neppure dirigente, ma che era un
semplice funzionario, e questo già...ripeto, l'Amministrazione
parla per atti, e gli atti che sono inseriti nella delibera parlano
di "Direttore generale". Quindi noi le richiederemo tutta la
documentazione, il faldone per intero...sarebbe interessante anche
fare una visura camerale alla Clinica eporediese per capire certe
cose. Ricostruiremo e torneremo su questa vicenda attraverso una
mozione che chiederà la revoca del Direttore amministrativo.
Ripetiamo: noi non facciamo delle questioni di competenza o
personali. Noi le persone le riteniamo valide se sono da ritenere
valide, ma la questione politica, amministrativa e giuridica è
un'altra vicenda.
L'altra questione, Assessore, è la questione di opportunità
politica. Allora, sappiamo bene e conosciamo i casi della sanità
lombarda e i potenziali disguidi che hanno portato alla nascita del
"decreto anticorruzione". Allora noi possiamo anche far finta di
niente, ma sappiamo che la Clinica di Saint-Pierre è nelle mani del
Policlinico di Monza, che questo gruppo oggi gestisce questa
clinica, che esiste un potenziale conflitto d'interessi tra chi
oggi ricopre il ruolo di Direttore generale, al di là della
persona, ma da un punto di vista di figura...e la persona che oggi
ricopre questo ruolo proviene proprio dallo stesso gruppo, cioè è
stato scelto da quel gruppo, e il "decreto anticorruzione" andava e
va proprio nella direzione di evitare queste commistioni. Quindi,
tra tutte le scelte che potevate fare...giustamente noi capiamo che
ci saranno equilibri politici, tensioni e decisioni che
probabilmente non possono arrivare in autonomia, però, ecco, tra
tutte le figure che potevano essere scelte siamo andati veramente a
scegliere quella che meno aveva una possibilità di evitare e
d'incorrere in queste cause di inconferibilità. Sarebbe
interessante anche capire cosa ne pensa il responsabile del "Piano
anticorruzione" della Regione, se ne è a conoscenza, se è stato in
qualche modo segnalato.
Lei, Assessore, ha detto che ha chiesto all'interessato di
produrre della documentazione, un parere legale di uno studio...ma
è chiaro che il privato interessato, se ha scritto in un
curriculum, se ha scritto in una dichiarazione che non esistono
cause d'incompatibilità...sarà l'Amministrazione che deve
verificare, ma non attraverso i pareri legali dell'interessato,
attraverso i pareri legali indipendenti, cioè dell'Amministrazione!
Scusi, Assessore, ma queste sono le regole base
dell'Amministrazione! Se voi chiedete all'interessato che ha fatto
la dichiarazione dicendo che non ci sono cause ostative e di
produrre un suo parere legale, è chiaro che il parere legale sarà
fornito anche in base alle dichiarazioni che questa persona ha
fornito al proprio avvocato o al proprio studio legale!
Insomma, questo - e concludo - per dire che questa è un'altra
delle "vicende opache". Noi torneremo su questa vicenda, ma noi
crediamo che questa scelta, intanto, non sia stata dettata da
autonomia politica e, soprattutto, sia stata una scelta che, ancora
una volta, va nella linearità, nell'ottica di ciò che questo
Governo sta portando avanti, cioè veramente di andare a bypassare
tutte le regole più elementari che sono previste dalla normativa in
barba alle regole di trasparenza e, soprattutto, non dando la
possibilità, magari ad altre persone, che invece avevano i
requisiti e le competenze, di ricoprire quel ruolo. Grazie.
Presidente
- Grazie. Il punto 33 è rinviato, giusto?
Passiamo allora al punto 34 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK