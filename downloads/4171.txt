Consiglio Regionale della Valle d'Aosta - Oggetto del Consiglio n. 513 del 29 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 513 del 29 ottobre 1981 - Resoconto
OGGETTO N. 513/81 - DISEGNO DI LEGGE CONCERNENTE:
"FINANZIAMENTO, PER L'ANNO 1981, DELLA LEGGE REGIONALE 25 AGOSTO
1980, N. 44 RECANTE PROVVEDIMENTI PER IL RISPARMIO ENERGETICO E PER
L'UTILIZZAZIONE DELLE FONTI INTEGRATIVE ED ALTERNATIVE DI
ENERGIA".
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Questo disegno di legge ha il parere
favorevole delle Commissioni e dell'Assessorato alle Finanze. Si è
riusciti a tirare fuori 78 milioni da quello che era avanzato sulle
Confidi.
Presidente
- È aperta la discussione generale
sull'oggetto n. 15. Ha chiesto di parlare il Consigliere Minuzzo,
ne ha facoltà.
Minuzzo
(PSDI)
- Mi dichiaro favorevole a questo
disegno di legge, come mi sembra abbia detto il Consigliere De
Grandis nel suo intervento, in caso di discussione del regolamento
di applicazione della legge quadro i 78 milioni sono una cifra
abbastanza limitata. Vorrei chiedere all'Assessore Chabod - se è in
grado di farlo - di comunicare al Consiglio a quanto ammonta
l'importo delle domande giacenti in Assessorato ed inoltre come ha
fatto a tirare fuori i 78 milioni dalle Confidi.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Sono favorevole all'approvazione del
disegno di legge per ovvii motivi, vorrei però rammentare che mi
aspetto dalla Giunta un maggiore impegno finanziario in questo
settore, non solo perché si tratta di un settore di primaria
importanza, ma anche perché il piano di intervento che abbiamo
testé rinviato, non conteneva una precisa indicazione - che c'era
nella legge - e cioè di pubblicizzare la necessità di ricorrere
alle fonti alternative di energia, il che evidentemente comporta
dei costi. Non sarà sufficiente introdurre questi concetti nelle
scuole, perché vengono appresi dai giovani l'importanza e la
necessità collegate a questo settore, ma sarà importante che la
Regione svolga un'azione promozionale per incoraggiare il ricorso
alle fonti alternative d'energia. Se questo verrà fatto così come
la legge vuole e le sue forme saranno approvate dal Consiglio,
occorreranno fonti adeguate per poter utilizzare alcuni canali di
informazione diretti a tutta la popolazione, in modo che il ricorso
alle fonti alternative di energia sia più massiccio e soprattutto
tale da diminuire e contenere i costi, i consumi di olii
combustibili che sono anche i più inquinanti per la nostra Regione.
La nostra vocazione turistica vuole che ci si faccia carico di
questi problemi in maniera corretta, per cui sono favorevole
all'approvazione del disegno di legge, anche se ha dei limiti
notevoli di carattere finanziario.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Faccio una mozione d'ordine e vorrei
poterla illustrare. Questo Consiglio di sfruttatori non ha tenuto
conto di un voto che è stato espresso.
Presidente -
Consigliere Viberti, conosco il problema ma
lei potrà illustrare anche per un'ora la sua mozione d'ordine -
perché ne ha diritto - ma solo dopo che è finito l'oggetto n. 15.
Le anticipo che siccome non si tratta di un riferimento a questo
oggetto, la mozione d'ordine ha la precedenza assoluta su tutto
quanto si riferisce all'oggetto di cui si parla. Lei mi annuncia -
cosa che ha già fatto il Segretario - che nella votazione
precedente c'è stato un errore per cui non è stato conteggiato un
nominativo; le assicuro che la votazione sarà rifatta, pertanto la
sua mozione d'ordine sarà illustrata alla fine di questo
oggetto.
Ha chiesto di parlare il Consigliere Mafrica, ne ha facoltà.
Mafrica (PCI)
- Discutere di questo oggetto, che finanzia
per l'anno '81, in base alla legge regionale 25/8/80, gli
interventi per il risparmio energetico dopo che la Giunta ha
proposto il rinvio alle Commissioni, è un po' strano, comunque noi
avevamo votato contro il rinvio, e cercherò di spiegare perché ora
siamo favorevoli ad andare avanti nella discussione di questo
oggetto e votarlo.
Abbiamo votato contro il rinvio perché le osservazioni che
avevamo fatto sul piano di intervento non erano nel merito, anche
se l'Assessore Chabod non era riuscito a chiarire quel punto - il
cui concetto ci era chiaro - relativo al meccanismo con cui fare le
graduatorie per le ditte che fanno le richieste, ma piuttosto sul
metodo con cui l'Assessore presenta le cose. L'Assessore ha detto
prima che questa è una questione tecnica, la Giunta non ci ha messo
il naso e quindi non c'è bisogno che risponda del merito dei
provvedimenti; credo che questa argomentazione sia da respingere
perché è compito della Giunta regionale utilizzare i tecnici perché
questi predispongano gli strumenti adatti per attuare le politiche.
È ovvio che la Giunta regionale, se non riesce a fare delle sintesi
rispetto alle esigenze, si affida poi ai tecnici, ma non è naturale
che un piano di intervento per l'energia sia fatto da un Comitato
tecnico, che lo deve fare in base alle indicazioni fornitegli dalla
Giunta.
Quindi la giustificazione che ha dato l'Assessore per chiedere
il rinvio non era adeguata, di conseguenza eravamo pronti a
continuare la discussione e non eravamo d'accordo per il
rinvio.
Non abbiamo potuto dirlo perché poteva parlare solo uno a favore
e quindi lo dico adesso.
Il discorso è sempre di carattere generale dal momento che ogni
argomento è un esempio di come lavora la Giunta regionale e quindi
può prestarsi a un discorso sui metodi da lei utilizzati. In questo
senso anche il riferimento alla questione Finsider era un
riferimento al metodo di lavorare seguito dalla Giunta regionale.
Rifiuto l'accusa di essere un demagogo, poiché è contrario alla mia
natura non citare dei fatti precisi quando parlo e sostengo che è
particolarmente grave che la Regione sia stata assente in questa
fase perché il piano Finsider - contro cui aveva votato il
Consiglio regionale - non è più lo stesso ma è stato modificato. Da
9128 posti in meno si è scesi nell'ultima versione approvata
l'altro ieri dal CPA, a 5500. È stato modificato perché il Ministro
De Michelis, molto intelligentemente dal suo punto di vista, ha
scavalcato in una certa misura il Parlamento ed i Sindacati,
andando a discutere di quel piano direttamente con le Regioni ed i
Comuni; il Sindaco di Napoli ha fatto delle osservazioni relative
all'impianto di Bagnoli dove erano stati tolti 1000 posti che sono
stati rimessi. Altre zone che si vedevano danneggiate, sono
riuscite in quelle riunioni a far modificare il piano. La Valle
d'Aosta non è riuscita ad ottenere niente fino a questo momento.
Mentre altre Regioni, partecipando a tutte le riunioni che sono
state quattro, con proposte scritte, documentate, sono riuscite a
far modificare questo piano, la Valle d'Aosta è andata una volta su
quattro e l'Assessore probabilmente ha espresso il proprio parere,
però oggi come oggi questo piano è già stato modificato senza che
la situazione grave, prevista per la Cogne sia cambiata. Oggi sarà
difficile modificare quel piano che ha ricevuto un consenso da
Regioni e città tranne la Lombardia e la Valle d'Aosta. Quindi
chiedo alla Giunta - se non lo ha già fatto - di cambiare metodo e
di seguire l'evolversi degli eventi nel modo dovuto e non con
faciloneria come aveva fatto a proposito di quel piano per gli
interventi energetici. Oggi il Ministro De Michelis ha convocato
per il piano chimico una riunione, c'è di mezzo la Montefibre;
invito l'Assessore a preoccuparsi di questa questione perché non
vorrei che anche alla Montefibre ci capitasse di doverci trovare
con tagli superiori a quelli di cui già si parla, che per il
momento sarebbero di 50 addetti su 500.
Quindi la mia era una questione di metodo posta rispetto a
questo punto, ma valida per qualunque altro; in particolare sul
fatto che 78 milioni sono pochi, lo hanno già detto altri
Consiglieri e lo ribadisco. Stanziare 78 milioni per interventi a
favore del risparmio energetico significa dare un contentino al
Consiglio che è stato promotore di una legge in questo campo, senza
dare però a questi interventi alcuna particolare priorità.
Noi chiediamo che essendo stato approvato il riparto fiscale,
nel complesso degli interventi che saranno studiati per la
utilizzazione di queste somme sia data una parte di un certo
rilievo alla questione energetica. Voi sapete che quello che ancora
tiene la Cogne in Valle d'Aosta è il risparmio previsto dal
Ministero - questo lo ha detto De Michelis ieri - con le centrali,
occorre quindi che ci diamo molto da fare nel settore dell'energia,
perché le condizioni per avere un'industria sviluppata sono: una,
che ci siano in questo momento delle fonti energetiche a basso
costo, l'altra, che ci sia una rete di trasporti che favorisca gli
scambi commerciali. Se la Giunta regionale non riuscirà a muoversi
in queste due direzioni - per momento si è fatto molto poco -
avremo come conseguenza una continua perdita dell'occupazione
industriale della nostra Regione senza riuscire ad intervenire in
modo adeguato negli altri campi.
Quindi noi votiamo questo provvedimento ma chiediamo che ci sia
la volontà della Giunta di intervenire in modo più incisivo
rendendosi conto dell'importanza del tema dell'energia.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Sono d'accordo, Signor
Presidente, che la discussione si faccia alla fine di questo
argomento, ma non accetto che lei approfitti della sua conoscenza
del regolamento per impedirmi di parlare. All'art. 51 c'è scritto:
la discussione può essere interrotta solo per domandare il rinvio
della proposta, per proporre un accertamento, una mozione d'ordine
o un richiamo all'osservanza della legge del regolamento. Qui non
c'è scritto "su quell'argomento". Per proporre un accertamento, non
conoscendo come lei il regolamento, potevo chiedere di accertare
quanto dicevo, cioè che gli scrutatori non hanno posto in essere
quello che devono fare, e mi costringono a rinunciare alla
segretezza del voto, questa è una cosa grave. Accetto di discuterlo
dopo ma non accetto che mi si faccia passare per fesso neanche da
parte del Presidente del Consiglio.
Presidente
- La mozione d'ordine è un richiamo al
regolamento, il Presidente le dà la parola. L'illustrazione della
mozione d'ordine se non riguarda l'oggetto in discussione, viene
fatta alla fine dell'oggetto, ormai per prassi più che
consolidata.
Ha chiesto di parlare sull'oggetto n. 15 il Vice-Presidente
Faval, ne ha facoltà.
Faval (UV)
- Questa riunione del Consiglio è un po'
strana, per quel che mi riguarda è la prima volta che sento dei
Consiglieri interpretare il regolamento nel modo in cui è stato
interpretato stamani, per cui parlando di una legge di
finanziamento ed un provvedimento che è stato votato nell'anno
scorso, si è riusciti a parlare della Cogne, della Finsider e dei
metodi con i quali la Giunta in questa maggioranza affronta il
problema. Visto che questo si può fare, lo faccio anch'io, perché
se del demagogo ti hanno dato, Consigliere Mafrica, dopo il secondo
intervento mi sono convinto anch'io che effettivamente avevano
ragione. Il Consiglio regionale, quando ha affrontato il discorso
della Cogne e del piano Finsider, ha detto che non gli andava bene
il piano Finsider perché significava la morte del settore pubblico
della produzione degli acciai speciali. È stato anche affermato che
in questo piano si privilegia il settore privato per la produzione
che rende, quindi si privatizzano le rendite; mentre invece si
danno al comparto pubblico tutti i debiti di un certo tipo di
produzione - gli acciai normali. Se poi la tecnica - che è poi
quella del PCI - di opporsi a questo tipo di piano è di richiedere
di conservare posti di lavoro all'interno delle fabbriche che
producono debiti, anche perché ci sono troppi addetti rispetto alle
necessità, per carità noi ne prendiamo atto, ma siamo convinti che
in questo paese non ci si possa ergere a moralizzatori se poi si
richiede che vengano mantenuti posti di lavoro che non rendono. Con
questo chiediamo che quegli occupati continuino ad essere tali in
settori diversi, diversificando la produzione e puntando verso
quelle produzioni che rendono. Questo l'Union Valdôtaine lo ha già
detto nel 1968, ma anche prima, che alla Cogne si doveva ridurre la
produzione, specializzarsi, poter lavorare in loco una parte del
materiale che veniva prodotto per evitare di mandare a spasso
quegli operai che sarebbero risultati in più rispetto alla
diminuzione della produzione. Voi avete detto allora che eravate
d'accordo nell'aumento della produzione; noi avevamo fatto presenti
alcune difficoltà rispetto al piano di Vittuone e Scaffati, il
Consigliere Germano, ex senatore della Repubblica, che all'epoca
era Capogruppo del PCI, dal Libro Bianco sulla Cogne dice
testualmente: "Per noi gli operai di Vittuone e Scaffati hanno la
stessa posizione degli operai della Cogne di Aosta". I risultati
quali sono stati? Negli anni recenti - mi ricordo che c'eri anche
tu in Consiglio comunale - avete presentato una mozione per
difendere l'occupazione in Valle d'Aosta, allora gli operai di
Vittuone e di Scaffati non erano più sullo stesso piano degli
operai della Cogne? Non si può una volta sostenere una cosa ed
un'altra volta sostenerne una diversa, occorre un minimo di
coerenza. Per cui - ripeto - quello che hai fatto stamani,
Consigliere Mafrica, è pura demagogia, perché sono convinto che il
modo di difendere gli interessi di questa Repubblica non è quella
di insistere perché vengano mantenuti dei posti che rendono solo ed
unicamente dei debiti. La Cogne - e ti ho detto prima cosa pensiamo
noi della Cogne - nei primi mesi del 1981 - i primi sei mesi - è
già riuscita ad avere un deficit di 56 miliardi, alla fine
dell'anno saranno più di cento, chiedo se è questo il modo di
portare avanti il problema economico e sociale di questo paese.
Chiediamo soluzioni diverse, lo diciamo da sempre e con coerenza
insistiamo su questa posizione. Alla Cogne in questo momento per
esempio si sta producendo il così detto "billettame" che non solo
non rende, ma procura deficit, mentre non si riesce a produrre
materiali che tra l'altro - così a detta di persone che lavorano
alla Cogne - risulterebbe essere la Cogne l'unica in Italia in
grado di produrli. Nonostante ci siano delle commesse in questa
direzione non si riescono a fare e si deve produrre ciò che ci è
stato imposto in un certo modo. Questo non lo sopportiamo e nemmeno
di sentirsi dire che per esempio il Sindaco di Napoli ha ottenuto
che rimanessero 1000 posti di lavoro in un settore che non produce.
Vogliamo per Napoli 1000-2000 posti, perché sappiamo qual è la loro
situazione, ma vogliamo che questi posti di lavoro vengano
realizzati in termini validi, anche dal punto di vista economico,
non solo dal punto di vista demagogico.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- È segno di poca capacità di adeguamento
al mutare degli eventi continuare a riferirsi ad una data - il '68,
che fra l'altro anche per me rappresenta un anno di grande
importanza per motivi diversi da quelli del Consigliere Faval -
perché la realtà economica ed industriale della Valle d'Aosta, del
paese e dell'Europa è in così veloce sviluppo che se qualcuno pensa
di aver detto le cose giuste già nel '68 o è un grande profeta
oppure è uno che ha quella come unica argomentazione.
Le posizioni nostre - che non puoi falsificare - non sono di
difendere i posti di lavoro comunque e dovunque, piantando delle
bandiere rosse sulle fabbriche senza pretendere di cambiare
qualcosa. Sono d'accordo che la Cogne in questi anni sta seguendo
un processo di deterioramento per varie ragioni. Non credo
assolutamente, e non mi permetterei neanche di dirlo - mi fa
piacere però che il Consigliere Faval l'abbia detto e vorrei che lo
andasse a dire anche agli operai della fabbrica - che sia il numero
dei lavoratori della Cogne la causa principale della grave
situazione in cui si trova, bensì il fatto che si va nella
direzione inversa a quella necessaria, si tagliano i trattamenti
termici per gli acciai da costruzione e si cancellano delle seconde
lavorazioni. I debiti della Cogne non derivano dal numero in
eccesso dei lavoratori, ma dal fatto che non si riesce a
commercializzare l'acciaio prodotto, che ci sono oneri finanziari
rilevanti, che non si fa ricerca per gli acciai per più alto
contenuto di lega. La Cogne non può essere pensata solo come una
piccola fabbrichetta con pochi addetti che fa la punta più elevata
della piramide degli acciai speciali; il discorso è molto più
complesso. Faccio una questione di metodo, non discuto in questo
momento del piano Finsider, ci saranno altre occasioni per farlo
perché purtroppo siamo incamminati in una direzione abbastanza
negativa; mi limito solo a dare degli elementi. È falso dire che
difendiamo dappertutto, dove ci conviene, i posti di lavoro: in
Valle d'Aosta siamo stati d'accordo con le organizzazioni sindacali
di andare verso l'utilizzazione del forno elettrico invece che del
ciclo integrale, ed in questo senso l'idea di fare qualcosa di
nuovo per avvicinarci alle esigenze attuali l'abbiamo sempre
seguita. Il problema che ho sollevato prima e che solleverò su
tutti i punti da adesso fino a quando non cambierà metodo la Giunta
o non cambierà la Giunta, è il suo modo di governare non adeguato
alle esigenze della nostra Regione.
Quindi ribadisco che questo provvedimento ci va bene ma è
minimale; occorre un grosso sforzo nel settore del risparmio
energetico, perché se non ci sarà energia in quantità elevate e a
bassi costi in Valle d'Aosta, tutti i settori economici ne
risentiranno. Chiedo alla Giunta un impegno, visto che ormai le
risorse finanziarie ci saranno, perché si muova in questa
direzione.
Presidente
- Ha chiesto di parlare il Consigliere Tamone,
ne ha facoltà.
Tamone (UV)
- È evidente che questo Consiglio sta
ritornando interessante perché riesce a fare rimanere incollati ai
banchi i Consiglieri, cosa che non succedeva da molto tempo. Può
darsi che il Consigliere Mafrica, quando ritorna da Roma - l'aria
di Roma gli fa bene - venga qui con le notizie della sua parte dopo
aver parlato con i suoi compagni comunisti e con il suo compagno De
Michelis, perché li si possa tutti quanti ammirare per le loro
decisioni e le loro capacità. Ai dirigenti della Cogne credo meno
di quello che credo al Consigliere Mafrica, perché i dirigenti
della Cogne li ho messi in croce, facendo dire loro quello che non
volevano dire, dimostrando che era gente in malafede che veniva qui
a venderci fumo: da trent'anni lo andiamo dicendo ai dirigenti
della Cogne e glielo continueremo a dire fintanto che si
comporteranno in questo modo. Vengono qui a parlarci dei tagli di
200 persone che poi diventano 1500, non solo non vogliamo neanche
sentirli, ma neanche vederli.
Per quel che riguarda il problema della Cogne, un po' più
specificatamente, e l'azione della Giunta, teniamo a precisare che
le riunioni alle quali eravamo stati invitati erano tre: alla prima
riunione l'Assessore Chabod per impegni inderogabili non ha potuto
andarci, e questo lo abbiamo già detto ieri quando eri assente.
Alla seconda riunione non ha potuto partecipare nessuno perché il
Ministro De Michelis nella sua onnipotenza aveva pensato che
potesse, chi abitava a Milano o ad Aosta, ricevendo un telegramma
alle undici e mezzo del mattino, essere a Roma alle sei del
pomeriggio; né l'Assessore all'Industria della Lombardia, né il
Sindaco di Sesto S. Giovanni, né il Sindaco di Aosta, né
l'Assessore all'Industria della Valle d'Aosta sono riusciti a
trovare un posto sull'aereo per poter essere a Roma per le sei del
pomeriggio. La loro assenza è stata accettata dal Ministro De
Michelis tanto che ha convocato per il 15 ottobre gli Assessori che
non avevano potuto essere sentiti, e quel giorno ha detto in modo
deciso sia all'Assessore regionale della Valle d'Aosta, che conta
100.000 abitanti, sia a quello della Lombardia, che ne conta 9
milioni, che il piano per quel che riguardava la Nuova SIAS veniva
posto in questi termini: o prendere o lasciare. Quindi se dicevamo
no, avrebbe chiuso la Cogne. In più, la memoria ultima presentata
dal nostro Assessorato era molto chiara e per questo ti rileggo tre
punti soltanto del documento che l'Assessore Chabod ha consegnato
il 15 ottobre al Ministro De Michelis, che speriamo sia così onesto
da voler dare questo documento di poche righe al CIPI perché ne
prenda atto nella sua decisione politica e tecnica: "si ribadisce
la posizione della Valle d'Aosta di rinviare le decisioni in merito
al definitivo assetto produttivo ed occupazionale della siderurgia
speciale, fino a quando non sia chiarito il rapporto fra aziende
pubbliche e private, in particolare Teksid e Vertek". Il Ministro
di fronte a questa sollecitazione risponde che non gliene importa
niente che il discorso verrà fatto solo dopo che il piano sarà
passato. Noi su questo non concordiamo lo abbiamo detto e
l'Assessore Chabod glielo ha riscritto e ridetto il 15 ottobre. Più
avanti leggo: "ribadiamo che mentre possiamo condividere la
decisione di tagli occupazionali accettabili per la situazione del
comparto, siamo per una netta opposizione ai tagli occupazionali
che tocchino l'integrità ed il ciclo dello stabilimento di Aosta".
Il Ministro non vuole capire questo concetto fondamentale, e cioè
che tagliando il ciclo là dove lui propone, rovina lo stabilimento
di Aosta e lo porta alla chiusura, sebbene tutto questo noi glielo
abbiamo detto e scritto. Il concetto fondamentale del Ministro De
Michelis, del piano della Finsider, è di bloccare la lavorazione
dell'acciaio alla prima lavorazione, perché il nostro fatturato nei
confronti di quello che paghiamo per addetto è troppo basso; questo
concetto noi non lo accettiamo come vero e contestiamo che quello
che lui propone valga a risolvere il problema. Inoltre, è evidente
a tutti che bloccare la produzione dell'acciaio alla prima
lavorazione, come previsto dal piano, comporterà un notevole calo
del fatturato, e credo questo sia evidente a tutti e non
contribuirà certo a diminuire pure con i tagli l'attuale rapporto
lavoro-fatturato, che è il dramma del Ministro De Michelis. Quindi
il piano di De Michelis non ci va bene e glielo ha detto
l'Assessore Chabod in faccia, speriamo solo che il Ministro - e lì
sono perfettamente d'accordo con il Consigliere Faval - se avrà il
coraggio di dire che i 9000 posti andavano tolti perché era
necessario, abbia la coerenza di andare fino in fondo. Invece qui
si ha la coda di paglia ed è evidente che l'esplosione della Valle
d'Aosta ha creato al Ministro meno problemi di quanti non ne crei
quella di Napoli. Il Ministro De Michelis è talmente intelligente
da capire che il problema di Sesto S. Giovanni non è così
drammatico come quello di Napoli, è tutto lì, non è che i compagni
comunisti siano migliori di altri.
Dobbiamo assieme cercare di far variare questa decisione - che
concerne soprattutto la Cogne e la Breda - che tecnologicamente
porterà alla chiusura a brevi termini della Cogne di Aosta, senza
farci polemiche addosso e senza voler sfruttare l'occasione per
denunciare le nostre debolezze, le nostre mancanze, perché non ci
sono state qui né debolezze né mancanze, ma solo la volontà di
andare in fondo a questo discorso. Il Consigliere Faval lo ha detto
prima, crediamo di essere stati tutti assieme, maggioranza e
minoranza, unanimi nel dichiarare che qui c'è l'intenzione di
privatizzare degli utili che potrebbero essere fatti alla Cogne.
Scusami ma uno sfogo ci voleva.
Presidente
- La Presidenza ritiene che anche se siamo
usciti un po' dal seminato, questa mattina sono stati affrontati
argomenti che hanno elevato il confronto in sede consiliare,
pertanto penso che il Consiglio possa concordare con la Presidenza
sull'opportunità di non aver strozzato un dibattito che si è
dimostrato proficuo almeno per la precisazione delle posizioni di
ogni singolo Gruppo.
Ritornando all'oggetto n. 15, ci sono altri Consiglieri che
desiderano prendere la parola?
Ha chiesto di parlare l'Assessore all'Industria, Commercio,
Artigianato e Trasporti, Chabod, ne ha facoltà.
Chabod (DC)
- Mi era stato chiesto quante domande
c'erano. Il totale delle domande al 31/1/81 era di Lire 1 miliardo
698 milioni, ma c'erano due domande per Lire 1 miliardo 504 milioni
per un complesso di funivie di Champoluc per le quali poi non si è
più ricevuto nessun documento. Per altre cinque domande non è stato
possibile stabilire il tipo tecnologico adottato perché anche qui
non è stata portata tutta la documentazione; ad ogni modo con
questi 78 milioni riusciamo a far fronte per adesso alle restanti
domande.
Sapete benissimo perché non abbiamo potuto mettere di più;
avevamo dei soldi ed il Consigliere Minuzzo mi chiede come mai
sulle Confidi. Non so se lui se lo ricorda, abbiamo fatto tutti i
calcoli delle Confidi - industriali, commercianti, artigiani ed
albergatori - per vedere i soldi che avevamo e siamo riusciti ad
aumentare la
(registrazione incomprensibile)
anche togliendo
78 milioni. Dunque il conto torna.
Adesso non voglio più infierire sul Consigliere Mafrica, perché
poi gli rovineremmo il pasto di mezzogiorno; è arrivato tutto
pimpante da Roma con le sue notizie e invece oggi il Consigliere
Faval ed il Consigliere Tamone lo hanno legnato un po', ed io non
voglio esagerare, perché dopo tutto sono un democristiano e un po'
di fede ce l'ho. Volevo dirti però questo che non hanno detto
prima: fra i componenti dunque - questo ho sempre dato a De
Michelis - darebbero garanzia al futuro dello stabilimento Cogne,
ristrutturazione dell'azienda tenendo conto del riassetto
gestionale, risparmio energetico, perché loro non hanno tenuto
conto nemmeno che siamo in procinto di fare metanodotto. Anche
questo glielo abbiamo detto, abbiamo cercato di fare tutto quello
che era in nostro potere.
Presidente
- Passiamo all'esame dell'articolato.
Dò lettura dell'art. 1:
Art. 1
L'articolo 9 della legge regionale 25/8/80, n. 44, è
sostituito dal seguente:
"Gli oneri derivanti dall'applicazione della presente legge,
previsti in Lire 78 milioni, graveranno sul cap. 38110 della parte
Spesa del bilancio preventivo della Regione per l'anno
1981.
Per gli anni successivi, le spese per l'applicazione della
presente legge saranno finanziate annualmente, con legge di
bilancio, sulla base del piano d'intervento di cui al precedente
articolo 3".
Presidente -
Metto in approvazione l'art. 1 testé
letto.
Esito della votazione:
Presenti: 24
Votanti: 23
Astenuto: 1 (Faval)
Favorevoli: 23
Il Consiglio approva.
Presidente
- Do lettura dell'art. 2:
Art. 2
Alla copertura dell'onere derivante per l'anno 1981
dall'applicazione della presente legge, ammontante a Lire 78
milioni, si provvede mediante riduzione di pari importo dello
stanziamento iscritto al Cap. 50050 "Fondo globale per il
finanziamento di spese per l'adempimento di funzioni normali (spese
di investimento)" della parte Spesa del bilancio di previsione
della Regione per l'anno 1981 (allegato n. 7 della legge regionale
23 marzo 1981, n. 17; settore 2 - sviluppo economico) all'uopo
utilizzando parzialmente il fondo di Lire 460 milioni a
disposizione per i provvedimenti concernenti "Interventi regionali
per l'anno 1981 a favore delle Confidi" nel limite dell'importo
disponibile ad avvenuta utilizzazione della somma di Lire 382
milioni con legge regionale 23 marzo 1981, n. 17.
Presidente
- Metto in approvazione l'art. 2 testé
letto.
Esito della votazione:
Presenti: 24
Votanti: 23
Astenuti: 1 (Faval)
Favorevoli: 23
Il Consiglio approva.
Presidente
- Do lettura dell'art. 3.
Art. 3
Al bilancio di previsione della Regione per l'anno 1981, sono
apportate le seguenti variazioni:
PARTE SPESA
Variazione in diminuzione:
Cap. 50050 - Fondo globale per il finanziamento di spese per
l'adempimento di funzioni normali (spese d'investimento)
Lire 78.000.000=
Variazione in aumento:
Cap. 38110 - Contributi a enti e privati per installazione di
impianti finalizzati al risparmio energetico (L.R. 25/8/80, n. 44 -
L.R. 23 marzo 1981, n. 17)
Lire 78.000.000=
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 3 testé
letto.
Esito della votazione:
Presenti: 24
Votanti: 23
Astenuti: 1 (Faval)
Favorevoli: 23
Il Consiglio approva.
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- Per esprimere il voto favorevole a questo
punto e per chiarire rapidamente con due battute che il convegno a
cui ho partecipato ieri era stato organizzato dai Gruppi
parlamentari con le forze politiche, i dirigenti della Finsider, le
organizzazioni sindacali, i Consigli di fabbrica. I dirigenti della
Cogne erano presenti, non è che mi fidi dei dirigenti della Cogne
più che del Consigliere Tamone, del quale condivido il discorso
nella sostanza tecnica, anzi sono preoccupato in generale che il
piano di risanamento dell'industria pubblica delle partecipazioni
statali sia affidato alle stesse persone che hanno assassinato le
partecipazioni statali, ma ritorneremo su questo argomento perché
mi sembra antindustriale.
Presidente
- Si passa alla votazione segreta sul
complesso della legge.
Votazione a scrutinio segreto
Esito della votazione:
Presenti: 26
Votanti: 25
Astenuti: 1 (Faval)
Maggioranza: 14
Favorevoli: 23
Contrari: 2
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK