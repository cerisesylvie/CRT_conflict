Consiglio Regionale della Valle d'Aosta - Oggetto del Consiglio n. 1651 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1651 del 23 febbraio 2011 - Resoconto
OGGETTO N. 1651/XIII - Interpellanza: "Esame delle
problematiche riguardanti le società operanti nel settore della
distribuzione e vendita di energia elettrica".
Interpellanza
Ricordata la deliberazione della Giunta regionale n. 192 del
28 gennaio 2011 relativa al "Conferimento di incarico a Finaosta
s.p.a... per avviare una negoziazione con Enel s.p.a. finalizzata
all'acquisto del 51% del capitale sociale delle società Deval
s.p.a. e Vallenergie s.p.a.";
Sottolineato che, in queste settimane, molti cittadini hanno
nuovamente segnalato e denunciato disagi, anomalie nella lettura
dei contatori, ritardi nelle fatturazioni e che non si sa se i
problemi siano imputabili a Deval s.p.a. o a Vallenergie
s.p.a.;
Evidenziato che, fra pochi mesi, nelle bollette dell'energia
elettrica saranno applicati nuovi "prezzi biorari", differenziati a
seconda delle diverse ore della giornata e dei giorni della
settimana, come previsto dall'Autorità per l'energia elettrica e il
gas;
Ricordata la disponibilità manifestata dal Presidente della
Regione di aprire, nella competente Commissione consiliare, un
confronto sulle diverse problematiche che hanno investito in questi
anni le società valdostane del settore;
il sottoscritto Consigliere regionale
Interpella
il Presidente della Regione per sapere se ritiene opportuno,
nelle prossime settimane, aprire, nella competente Commissione
consiliare, di concerto con il suo Presidente, un confronto sulle
linee guida e sulle strategie su cui condurre la nostra azione nel
settore della distribuzione e vendita di energia elettrica in Valle
d'Aosta anche con l'audizione dei rappresentanti delle società
interessate.
F.to: Rigo
Président
- La parole au Conseiller Rigo.
Rigo (PD)
- Grazie Presidente.
Più volte, ricorderanno i colleghi, durante questa legislatura
il Consiglio regionale è stato chiamato a discutere in merito alla
situazione gestionale di Vallenergie o sui contatori elettronici di
DEVAL, ma anche sui rapporti fra ENEL S.p.A. e la Regione Autonoma
Valle d'Aosta. Così come, più volte, è stata ribadita la
disponibilità della Giunta regionale ad approfondire, nella
competente commissione, i temi e le problematiche discusse in aula.
Con questo impegno ci siamo lasciati il 22 settembre 2010,
ricorderete, il giorno dopo l'incontro a Roma fra il Presidente
della Regione e l'Amministratore delegato di ENEL S.p.A., Fulvio
Conti; ad oggi però non abbiamo potuto avere questa opportunità.
Questo confronto, Presidente, lo sollecitiamo anche in presenza
proprio della deliberazione della Giunta regionale n. 192/2010,
relativa all'incarico dato a Finaosta, di avviare una negoziazione
con ENEL S.p.A. finalizzata all'acquisizione del 51 percento del
capitale sociale delle società DEVAL S.p.A. e Vallenergie S.p.A..
Negoziazione che è in fase avanzata, come abbiamo appreso dagli
organi di stampa e, rispetto alla quale, ci piacerebbe sapere di
più. Sicuramente le forze che compongono la maggioranza sono
informate dei dettagli dell'operazione, ma credo che anche
all'opposizione qualcosa vada detto. A maggior ragione a chi, come
noi, come sanno bene tutti i consiglieri, è coerente da sempre su
questa operazione e, in questa direzione, si è impegnato nell'aula
consiliare e si è preoccupato anche di tenere informati i suoi
gruppi parlamentari sulla volontà manifestata dalla nostra Regione.
Ci sembra quindi il momento di confrontarci in commissione sullo
stato della trattativa, ma anche sulle prospettive future; avremo
modo così di discutere anche dei piccoli e grandi problemi, come
più volte ci ha ricordato il Presidente della Regione, che abbiamo
incontrato in questi mesi con le società Vallenergie e DEVAL.
Ricordo i contenziosi, i disagi che sono venuti nuovamente alla
ribalta dei giornali in queste settimane. Si potrà fare il punto
sulle innovazioni introdotte: una per tutte la tariffa elettrica
bioraria o su come sarebbe possibile utilizzare al meglio l'energia
elettrica per le situazioni di disagio e, in particolare, per gli
anziani soli, ma si potrebbe iniziare a discutere anche sui costi,
sulle tariffe, sugli sconti che si potrebbero praticare per tutti i
cittadini valdostani. Temi squisitamente politici, temi di
prospettiva per il futuro dell'energia in Valle d'Aosta, ma anche
temi legati alla vita quotidiana delle famiglie.
Non è questa l'occasione per approfondire questi argomenti, ma
vogliamo conoscere oggi la disponibilità del Presidente della
Regione ad aprire con la competente commissione consiliare,
d'intesa con il suo Presidente, un confronto concreto e, visto che
la negoziazione con ENEL S.p.A. sarà definita fra una ventina di
giorni, impegni permettendo, credo opportuna già la prossima
settimana la convocazione della commissione, con all'ordine del
giorno la predisposizione di un programma di lavoro sul futuro,
sulle linee guida, sulle strategie nel settore della distribuzione
e della vendita di energia in Valle d'Aosta, con ovviamente
l'audizione del Presidente della Regione come primo atto del lavoro
della commissione. Grazie.
Président
- La parole au Président de la Région,
Rollandin.
Rollandin (UV)
- Grazie Presidente e ringrazio il collega
Rigo che ha voluto tornare su un tema che ha impegnato e impegnerà
le forze politiche anche in futuro.
Per quanto concerne la questione che è stata riportata, ossia se
si ritiene opportuno aprire in commissione un confronto sulle
strategie da condurre, come ho già detto, c'è questa disponibilità
e rimane, però vorrei dire che, per quanto ci riguarda, avevamo già
allora espresso la convinzione che l'attuale situazione societaria
di DEVAL e Vallenergie, con la partecipazione minoritaria della
Regione, non avrebbe potuto risolvere definitivamente questi
problemi. Rispetto a questa situazione, come è stato detto, c'è,
per fortuna, questa novità importante che è stata richiamata: che
l'Amministrazione regionale... e voglio ricordare che tutte le
forze avevano condiviso questo percorso, ossia il fatto di chiedere
la disponibilità di riaprire il tavolo che era stato inopinatamente
chiuso cinque anni fa, quando era stato chiuso definitivamente il
contatto con ENEL, per approfondire tali tematiche. A seguito della
riapertura di questo confronto a cui è stata delegata Finaosta per
le trattative - quindi non c'è un rapporto diretto della Regione,
ma la trattativa è stata portata avanti da Finaosta -, quando ci
sono state le condizioni, abbiamo dato non solo il mandato
ufficiale a Finaosta per negoziare le condizioni per un accordo che
porti questa volta all'acquisizione del 51 percento, perché
all'inizio avevamo detto: dal 2 al 51, perché il 2 percento era il
minimo per andare come Regione... al 51 percento, ma logicamente se
c'era - com'è in questo caso - l'acquisizione totale, rendeva più
facile il percorso.
Visto, come ha ricordato il collega, che i tempi di questa
trattativa, per fortuna, sono brevi e ci sono le parti relative
alla
diligence
che sono riservate, perché sono da esaminare
una serie di dati che coinvolgono altre società del comparto, per
cui ENEL ha chiesto di mantenere una certa attenzione, tenendo
conto che possono esserci dei risvolti di diversa natura, da non
sottovalutare addirittura risvolti in borsa, perché notizie
avventate possono avere dei risvolti negativi, chiederei alla
cortesia del collega, sottolineando la disponibilità di fare
questo, di iniziare tale percorso ad avvenuta definizione della
trattativa per le ragioni che ho appena detto. Questo non sposterà
di molto temporalmente tale incontro, che sono disponibile ad
iniziare, anche perché, collegata con questo tema, ci sarà la
possibilità di vedere quali possono essere le sinergie fra il ramo
di DEVAL che oggi è portato avanti da Vallenergie e che è alla base
di tutti i disguidi che abbiamo più volte ricordato in quest'aula.
Sottolineo che c'è gente che aspetta ancora adesso le bollette ed è
terrorizzata dal vedere arrivare cifre a più zeri, perché è più di
un anno che non vede arrivare la bolletta e non sa come venirne
fuori. Fra l'altro, uno degli impegni di Vallenergie in questa
trattativa sarà quello di chiudere tutta la partita entro il 2011,
perché su questo ci deve essere certezza.
Detto questo, sottolineando che, per fortuna, si è in fase di
dirittura d'arrivo sulla trattativa, chiederei, ribadendo la
disponibilità a tale confronto, che sia fatto sui diversi temi che
il collega ha enunciato... perché questa è una parte della
trattativa o, meglio, del confronto che porterà a discutere la
distribuzione nel senso più generale, perché, quando ne abbiamo
parlato, abbiamo anche detto che il sistema distributivo
dell'energia in Valle è di massima importanza per lo sviluppo
economico. Voglio sottolineare che molte delle situazioni di
difficoltà degli impianti di risalita erano di avere una certa
fornitura di energia in certi periodi dell'anno legati allo
sviluppo del complesso turistico stesso. Ci sono quindi molti
problemi che potranno essere analizzati in tale sede, con questo
confermo tale disponibilità chiedendo solo di avere il tempo
necessario per chiudere la trattativa e dopo iniziare il confronto.
Grazie.
Président
- La parole au Conseiller Rigo.
Rigo (PD)
- Grazie Presidente.
Ne sono convinto: il tema dell'energia elettrica, la sua
distribuzione, la sua vendita è un tema importante per la Regione,
ma lo è ugualmente per il mondo imprenditoriale e per la vita di
tutti i cittadini, al di là dei piccoli disagi che ognuno di noi ha
incontrato in questi anni di gestione un po' altalenante. Credo
quindi che ci debba essere da parte del Consiglio e delle
commissioni un'attenzione particolarmente delicata ed importante a
questo tema, alla sua molteplicità di aspetti e di
problematiche.
Capisco benissimo che la trattativa in corso per la negoziazione
sia riservata, si gioca in borsa e abbiamo visto cosa succede molte
volte in questo giocare in maniera improvvida in borsa. Pensavo
però che alcuni sviluppi e alcune prospettive fosse meglio
apprenderle direttamente dal Presidente della Regione in
commissione che non dai giornali. Non è questo importante:
l'importante è che ci sia effettivamente questo impegno che a
negoziazione definita ci si ritrovi attorno ad un tavolo e si
cominci un lavoro, perché si tratterà di vedere come suddividerci
il lavoro, quali sono i temi che potrebbero essere affrontati in
commissione e quali no, quali audizioni devono essere fatte.
Insomma si cominci un percorso di approfondimento nella concretezza
su uno dei temi più rilevanti che in questi anni dovremo dibattere
in Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK