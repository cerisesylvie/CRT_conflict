Consiglio Regionale della Valle d'Aosta - Oggetto del Consiglio n. 849 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 849 del 6 ottobre 2004 - Resoconto
OGGETTO N. 849/XII - Carenze di personale infermieristico in
alcuni servizi dell'Ospedale regionale. (Interrogazione)
Interrogazione
Premesso che:
- ad inizio estate sono stati chiusi temporaneamente alcuni
servizi ospedalieri per carenze di personale
infermieristico;
- tra le problematicità del servizio paramedico è emersa la
scarsa conoscenza della lingua italiana da parte degli operatori
stranieri esterni ai ruoli sanitari;
i sottoscritti Consiglieri regionali
Interrogano
Il Presidente della Regione e l'Assessore alla Sanità per
conoscere:
1. quali sono i criteri adottati nel reclutare personale
esterno ai ruoli sanitari regionali;
2. quali sono i costi sostenuti dall'USL relativamente a tale
personale infermieristico;
3. qual è la situazione degli organici relativamente al
personale infermieristico;
4. quali soluzioni sono state individuate per risolvere il
problema di cui in premessa.
F.to: Frassy - Tibaldi - Lattanzi
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Questa interpellanza affronta quello che è sempre
uno dei maggiori problemi della sanità valdostana, ma anche
italiana: il problema delle carenze infermieristiche. Vorrei fare
solo alcune premesse prima di entrare nello specifico; intanto,
come dicevo, è un problema italiano: perché i nostri ragazzi non
vogliono più fare l'infermiere professionale, adesso Dottore in
scienze infermieristiche. Questo è il problema vero da affrontare,
ridando dignità a tale mestiere e professionalità, compiti
specifici. È quello che cerchiamo di fare, anche se, dal punto di
vista contrattuale, non possiamo cambiare le regole nazionali. In
particolare, la chiusura della Geriatria... come si richiede... non
è dovuta a un calcolo o a degli inconvenienti particolari, se non
ad un'emergenza verificatasi proprio nel personale infermieristico,
che in poco tempo ha costretto il Direttore sanitario, senza
contattare i sindacati e neanche me, per un'emergenza venutasi a
realizzare, dovendo chiudere una parte della Geriatria: quella che
veniva chiamata la "Geriatria B". Non è quindi stato un problema di
incapacità di parlare l'italiano di alcuni infermieri, comunque
bisogna notare che il problema specifico di questo reparto è
avvenuto in un momento in cui si stava facendo un'analisi sul
percorso sanitario del malato anziano in estate, che,
contrariamente a quanto è stato detto, in Valle d'Aosta per
l'anziano e per la salute dell'anziano è il momento più favorevole,
tutti gli anziani in estate vengono in Valle d'Aosta perché si sta
meglio che nelle città... poi perché si stava delineando un nuovo
percorso assistenziale con l'apertura della RSA di Antey, che è
avvenuta proprio a metà agosto. Questo anche perché, come dicevo,
si sta verificando e delineando un nuovo percorso di assistenza per
l'anziano: ad esempio, per quanto riguarda l'ictus, una volta il
malato al di sopra dei 65 anni veniva ricoverato in Geriatria,
adesso con la nascita in Neurologia di alcuni letti dedicati al
trattamento intensivo dell'ictus la malattia ha cambiato il
decorso, anche perché è chiaro che avere un malato affetto di ictus
in reparto o averlo in Neurologia, quindi in Viale Ginevra in
Ospedale, vuol dire poter accedere alla radiologia, ad interventi
di disostruzione carotidea, quindi direi che, nell'ambito di un
discorso più generale, si è venuto a verificare un problema
particolare, per cui la Geriatria è stata chiusa. Direi che questo
a posteriori non ha causato dei problemi, anzi tutte le unità e
tutti gli altri reparti hanno sopportato in modo egregio tale
problema.
Rispondendo alla prima domanda, a parte il discorso della nostra
scuola infermieri... una scuola di alto valore che forma ogni anno
30 infermieri professionali, l'anno scorso vi era stato un calo
nell'iscrizione. Bene, posso dire con orgoglio che da quest'anno
abbiamo più di 30 domande al primo anno della nostra scuola. Le
infermiere vengono reclutate intanto con avvisi di concorso per i
posti definitivi, poi, proprio perché vi è una non sufficiente
risposta in Regione a questo bisogno di lavoro, perché vi sono
molti "part-time" e si dà molto spazio alla formazione, vengono
introdotti i contratti libero-professionali. Questi contratti sono
rivolti a soggetti infermieristici non più in attività, ad esempio
infermieri in pensione, infermieri in mobilità da altre regioni...
e in questo caso il loro curriculum e la loro iscrizione all'albo
vengono valutati dall'Ufficio infermieristico.
Vi sono poi le cooperative, in Valle d'Aosta sono 2 quelle che
forniscono infermieri stranieri soprattutto: le società
"Multinational" e "Obiettivo Lavoro". Queste cooperative
forniscono, secondo la "legge Bossi-Fini", degli infermieri che
hanno svolto il loro percorso scolastico in altri Stati; sono esse
a verificare tutto il percorso di iscrizione all'albo, che prevede
un visto del Ministero della salute e un'approvazione del loro
percorso formativo. Quando il Ministero della salute ha vidimato il
loro curriculum, solo in quel momento loro possono iscriversi
all'albo professionale della Valle d'Aosta. Nell'ambito di questo
accordo della legge "Bossi-Fini" è anche previsto un corso di
lingua italiana, un accertamento delle loro capacità sempre nello
Stato di provenienza. Da questo deriva, sempre per tale legge, che
questi infermieri non possono slegarsi da questo rapporto con la
cooperativa, proprio perché previsto come personale di più
all'entrata nel mercato in Italia secondo la "legge Bossi-Fini".
Dopo questo percorso, quando sono iscritti all'Albo professionale
degli infermieri della Valle d'Aosta, affrontano un colloquio con
l'Ufficio infermieristico che verifica sia la loro professionalità,
sia le loro conoscenze del linguaggio, dopo si passa ad
un'introduzione nel reparto a cui sono destinati, che prevede un
periodo di prova di 15 giorni, dopodiché il coordinatore verifica
se siano idonei o no all'introduzione lavorativa, sempre per un
periodo definitivo. Questi infermieri non hanno un rapporto unico
con il loro ente di appartenenza ma, essendo dei liberi
professionisti, hanno un rapporto che è quantificato in ore
giornaliere... rispetto ai costi sostenuti dall'azienda
relativamente a tale tipologia di contratti, posso dire che per il
2003 la spesa per contratto con cooperative e società di
somministrazione lavoro si è assestata in euro 1.074.000, mentre la
spesa per il 2004 si proietta a un valore superiore: verso
1.800.000 euro. Sempre in questo ambito, per quanto riguarda
l'intero conto dei contratti libero-professionali, nel 2003 abbiamo
speso 2.669.000 euro, mentre per il 2004 si può ragionevolmente
"proiettare" verso un valore pari a 3.650.000 euro... rispetto alla
situazione degli organici infermieristici. Nei numeri che le darò
vi è tutto il personale infermieristico dipendente, al lordo di
aspettative, congedi e permessi, racchiudendo in questi numeri
anche i "part-time". Nel 2001 avevamo 472 infermieri, nel 2002 503,
nel 2003 511. Bisogna dire però che con l'aumento dei numeri di
personale infermieristico sono diminuite le ore di straordinario
che effettuavano gli infermieri precedentemente.
In risposta all'ultimo punto che mi sembra il più
stimolante...
(interruzione del Consigliere Frassy, fuori
microfono)
... i primi numeri che le ho dato sono i numeri del personale
con un contratto con cooperative e società amministrative, cioè
personale straniero, e il secondo numero che le ho fornito è il
numero di tutti i contratti professionali; il costo non glielo ho
dato, perché non me lo hanno dato, glielo farò avere. Mi sono
addentrato nel sottolineare le soluzioni per risolvere il problema
di cui in premessa, come viene chiesto nell'ultimo punto. La cosa
interessante è che è stato sperimentato e ritenuto valido il nuovo
percorso di cura, cioè un percorso di cura che prevede per la
Geriatria solo il momento dell'urgenza, per il Reparto geriatrico
dell'Ospedale, dopodiché il malato verrà trasferito in una RSA per
svolgere un percorso riabilitativo in un ambiente più favorevole.
Da lì abbiamo due soluzioni: una che prevede il rientro a domicilio
con un'assistenza domiciliare integrata che è stata potenziata,
oppure nella ricca rete di case per anziani che abbiamo e che
stiamo sottoponendo a un potenziamento, soprattutto per quanto
riguarda l'aspetto sanitario. La Geriatria, comunque, sarà riaperta
in parte proprio secondo le esigenze emerse da questo nuovo
percorso, cioè alla "Geriatria A" di 29 posti letto saranno
aggiunti 20 posti letto di quelli che erano la "Geriatria B", per
arrivare a 49-50 posti letto, che sembrano più che sufficienti per
tale nuovo percorso.
Per risolvere invece il problema delle carenze infermieristiche
- che, come dicevamo, è un problema nazionale e una questione non
facilmente risolvibile in poco tempo -, come lei sa, sono partiti i
corsi di riqualificazione - a questo abbiamo partecipato tutti,
comprese le organizzazioni sindacali, degli "ADEST" e degli "OTA"
in "OSS" e soprattutto avremo a novembre il primo corso e a
primavera dell'anno prossimo il secondo corso di formazione degli
"OSS" "ex novo". Lei sa che gli "OSS" hanno un percorso di 1.000
ore, questo ci porterà nel giro di un anno ad avere tale personale,
molto utile in una struttura ospedaliera, in una quantità molto
interessante. Intanto, come dicevo, abbiamo da quest'anno di nuovo
30 iscritti alla scuola professionale della Valle d'Aosta e questo
forse perché è stata data di nuovo dignità al loro mestiere, forse
perché si è fatta conoscere di più tale possibilità, di fatto
abbiamo più di 30 domande al primo anno di scuola di infermieri.
Questo ci permetterà - e qui volevo dire che non è vero che non è
stato fatto niente quest'anno, perché tutto tale percorso
organizzativo è sicuramente innovativo - una razionalizzazione
dell'utilizzo del personale: laddove le infermiere professionali
sono in turno in 2, appena avremo gli "OSS" stabili che hanno
finito il loro percorso, potremo affiancare ad un'infermiera
professionale sicuramente un "OSS"; ciò permetterà una
riorganizzazione del personale e in questo modo avremo una qualità
migliore di assistenza. Mi dispiace per i costi generali che le
fornirò, per il resto penso di aver risposto.
Président - La parole au Conseiller Frassy.
Frassy (CdL) - Alcune riflessioni a margine delle risposte che
l'Assessore ha fornito alla nostra richiesta di chiarimenti su una
situazione che parte da lontano, nel senso che il problema della
carenza di organici è una situazione che accompagna da molto,
troppo tempo la sanità valdostana, perché è di quella che qui ci
occupiamo ed è su questa sanità che possiamo intervenire. Un dato
che sorprende è come nonostante l'incremento delle unità in
organico, dalle 472 alle 511 in 3 anni... non è un aumento
vertiginoso, ma è un "trend" di progressivo aumento rispetto a
posti in ruolo che sono ancora scoperti...
(interruzione dell'Assessore Fosson, fuori microfono)
... questi sono i dati dei professionali... comunque il problema
grosso sta soprattutto sulla carenza di personale professionale.
Quello che ci lascia perplessi è che sono aumentate le
professionalità dei cosiddetti "infermieri professionali", sono
incrementati nel contempo gli oneri delle convenzioni esterne vuoi
con le cooperative, vuoi con i cosiddetti "infermieri
convenzionati", perciò vi è stato uno sforzo, quanto meno
finanziario, da parte dell'USL per cercare di sopperire a questa
cronica carenza di organico. Nonostante tale sforzo sia
significativo in termini economici... perché sicuramente lo è,
anche se non abbiamo i numeri nel dettaglio per gli infermieri a
ruolo, perché da 472 sono passati a 511, perciò è evidente che sarà
aumentata la spesa, ma essa è aumentata per quelli esterni,
cooperative convenzionate, da 3,743 milioni di euro del 2003 ad una
stima di 5,450 milioni di euro nel 2004. Rimaniamo perplessi quando
alla fine scopriamo che, nonostante questo sforzo, è accaduta una
cosa che l'Assessore ha minimizzato, ma che è preoccupante, perché
è preoccupante apprendere che dei reparti devono essere chiusi per
carenza di personale. È vero che nel passato è accaduto di peggio,
perché avevamo chiuso le sale operatorie, questa però non è una
buona consolazione rispetto a quello che è accaduto in estate.
Le nostre preoccupazioni sono rafforzate da quel dato che
l'Assessore ci ha confermato, ma che era noto: la RSA di Antey,
attesa e auspicata a più livelli, comporterà una serie di
problematiche sul "turnover" del personale dedicato a quella RSA,
che è una RSA forse troppo decentrata rispetto a quello che
l'attuale situazione avrebbe suggerito. Il fatto di sapere che
l'apertura della RSA di Antey è stata una delle cause, se non la
causa, della chiusura di un reparto, in Geriatria, ci induce a dire
che forse bisogna fare ulteriori sforzi per ottimizzare quelle
risorse non abbondanti, ma esistenti. Infatti apprezziamo la
riflessione che l'Assessore ha fatto alla fine dell'illustrazione
di questi suoi dati, quando ha detto che, per quanto riguarda gli
intendimenti generali, vi è l'auspicio di poter valorizzare ed
ottimizzare la turnazione del personale professionale. Siamo
convinti che uno dei grossi problemi sia proprio questo, perché i
numeri che lei ci ha fornito parlano da soli! Gli sforzi finanziari
da parte della Regione, da un lato, e dell'USL, dall'altro, sono
stati più che significativi e in un periodo così breve
difficilmente si sarebbe potuto ottenere di più. Penso che vada
raccomandato, se vogliamo usare questo termine, all'USL di
intervenire anche pesantemente, se necessario con una diversa
politica dell'impiego delle risorse, valutando se in effetti queste
cooperative diano dei risultati migliori e maggiori rispetto ai
convenzionati - e ne dubito sia in termini di costo, sia in termini
di risposte professionali -, e soprattutto di verificare una
ridistribuzione che tenga in conto le esigenze oggettive della
funzionalità dei reparti, magari scontentando qualche primario e
qualche responsabile di reparto che vorrebbe, per il suo reparto,
ottimizzare la situazione. Dovendo invece cercare di far funzionare
il tutto, sarebbe bene che tutti facessero dei piccoli sacrifici,
ma a beneficio della sanità valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK