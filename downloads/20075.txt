Consiglio Regionale della Valle d'Aosta - Oggetto del Consiglio n. 60 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
EDILIZIA
Edilizia pubblica
Precedente
Successivo
Resoconto integrale del dibattito dell'aula
Oggetto del Consiglio n. 60 del 24 settembre 2003 - Resoconto
OGGETTO N. 60/XII - Stato dei lavori di recupero dei fabbricati
dell'ex cotonificio Brambilla. (Interrogazione)
Interrogazione
Tenuto conto della delibera di giunta n. 1571 del 22 aprile
2003 che, tra l'altro, prevede la proroga di 200 giorni
all'ultimazione delle opere relativamente ai lavori di recupero del
complesso di fabbricati e riconversione ad uso scolastico dell'ex
cotonificio BRAMBILLA del comune di Verrès (1° lotto);
Considerato che i lavori in oggetto sono stati aggiudicati
all'impresa appaltatrice in data 4 novembre 1999;
Sottolineata l'importanza di realizzare tale Polo
scolastico;
Tenuto conto del fatto che il livello qualitativo didattico
ricettivo del settore scolastico valdostano senz'altro necessita di
nuovi apporti strutturati e decentrati rispetto al capoluogo
regionale;
I sottoscritti Consiglieri regionali
Interrogano
l'Assessore competente per sapere:
1) le motivazioni che hanno causato i ritardi ai lavori di
cui in premessa;
2) quali sono i tempi previsti per la definitiva ultimazione
dei lavori suddetti e a quanto ammontano complessivamente i costi
totali dei lavori (indicando anche quanto è stato speso sino ad
oggi).
3) quando si presume che il Polo scolastico possa entrare
definitivamente in funzione.
F.to: Lanièce - Salzone
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il primo quesito riguarda le motivazioni che hanno
causato i ritardi ai lavori di cui in premessa. L'intervento di
riconversione dello stabilimento Brambilla è un intervento molto
complesso, come ben si sa, perché si tratta di "riportare",
trasformandolo completamente, un edificio nato come sede
industriale. Ora, chi ha avuto modo di visionare questo progetto ha
visto come la caratteristica più importante di questa
trasformazione era data da uno svuotamento della parte centrale,
per portare la luce all'interno e determinare lì delle vie di
accesso e quindi consentire in un certo senso l'utilizzo anche
della parte sempre perimetrale, ma anche centrale dello stabile.
Cosa è successo? Che nel momento in cui è iniziata l'operazione di
demolizione di questa parte centrale, ci si è accorti che i
pilastri in cemento armato non erano legati con la soletta, cioè le
solette erano solo appoggiate su queste strutture portanti. In
altri termini, con lo scossone di un piccolo terremoto, questa
costruzione poteva venir giù.
È chiaro che sia il coordinatore del ciclo, che il direttore dei
lavori, che il responsabile della sicurezza si sono trovati davanti
a un problema molto serio, che avrebbe anche potuto portare a
sospendere il contratto, tenuto conto che si trattava di una
situazione del tutto imprevedibile. Da qui si è aperta una
trattativa, che ha portato a questo accordo bonario fra il
direttore dei lavori e l'impresa, accordo bonario che ha previsto,
fra l'altro, questa proroga di 200 giorni lavorativi. L'ultimazione
dei lavori è prevista per gennaio 2005, ma è lecito pensare ad
almeno sei mesi di slittamento del termine, quindi è più corretto
ipotizzare una data compresa fra maggio e giugno del 2005. Il costo
totale dei lavori ammonta a 20.715.000 euro e, ad oggi, sono stati
spesi per i lavori circa 7.250.000 euro.
Tenuto conto dei tempi di ultimazione dei lavori e dei tempi
necessari per effettuare tutti i collaudi - che sono notevoli,
perché vi è anche molta tecnologia -, per fare gli arredi, si può
ipotizzare che il periodo di utilizzo possa partire dall'anno
scolastico 2006-2007.
Président - La parole au Vice-président Lanièce.
Lanièce (SA) - Ringrazio l'Assessore per aver detto che la
situazione non è così rosea come era stata prospettata negli anni
passati.
Richiamo un'iniziativa che il sottoscritto aveva già presentato
nel 1999, appena dopo l'affido dei lavori: l'allora Assessore aveva
detto che i lavori sarebbero stati ultimati entro la fine del 2002.
Oggi abbiamo invece dei dati più realistici, tenuto conto anche del
fatto che, al di là dell'accordo bonario che l'Assessore ci ha
illustrato, e facendo riferimento a tutte le deliberazioni che
riguardano questo importante lavoro, a fronte dei 1.200 giorni
consecutivi, che era il termine per l'esecuzione dell'appalto,
abbiamo avuto finora 545 giorni di proroga, quindi quasi il 50% in
più rispetto ai giorni di lavoro fissati all'inizio dell'appalto.
Si tratta di una struttura di grande interesse e rilevanza e noi
vogliamo ribadire l'importanza della realizzazione di questo polo
scolastico per la bassa Valle, ma anche per le finalità per cui era
stato progettato; comprendiamo le difficoltà che si possono trovare
nell'esecuzione dei lavori però, ovviamente, il fatto stesso che
questo accordo bonario venga fatto nel 2003, a 4 anni di distanza
da quando sono stati affidati i lavori, ci porta ad invitare chi
segue questi lavori a fare maggiore attenzione, perché questi fatti
si potevano già scoprire prima e quindi già allora procedere a
tutti gli eventuali e necessari accordi, in modo da poter oggi
vedere la realizzazione di questo polo scolastico "un po' più
vicina", anche perché si tratta comunque del primo lotto di
intervento. Ci auguriamo che d'ora in poi non vi siano più altre
proroghe, proprio per l'importanza di questa struttura e invitiamo
l'Assessore a far presente nella commissione competente se vi
saranno ulteriori novità in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK