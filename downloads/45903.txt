Consiglio Regionale della Valle d'Aosta - Oggetto del Consiglio n. 2476 del 24 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2476 del 24 maggio 2023 - Resoconto
OBJET N° 2476/XVI - Communications du Président du
Conseil.
Bertin (Presidente) -
Ora passiamo al Consiglio in senso
stretto. Punto n. 2 all'ordine del giorno. Il 23 maggio il gruppo
della Lega ha depositato una proposta di legge in materia di
elezione del Consiglio Valle e del Presidente della Regione.
Il 15 maggio la Giunta ha depositato un disegno di legge in
materia di zona franca per la ricerca e lo sviluppo. L'atto è stato
assegnato alle Commissioni I e IV.
Il 12 maggio sempre la Giunta ha presentato il bilancio al 31
dicembre 2022 della gestione straordinaria liquidazione
dell'esercizio della Casa da gioco di Saint-Vincent. L'atto è stato
assegnato alla IV Commissione.
Vi comunico che i punti all'ordine del giorno che riguardano il
rendiconto, l'assestamento e le relazioni delle Sezioni di
controllo della Corte dei conti saranno trattati congiuntamente,
vale a dire dal punto 4.01 al punto 4.14.
Il 22 maggio ho ricevuto le lettere dai Capigruppo di minoranza,
una richiesta riguardava la convocazione in via d'urgenza delle
Commissioni e una, la pubblicazione degli atti della Giunta e dei
dirigenti, a cui ho già dato riscontro. A una terza, in materia di
diritto di accesso agli atti dei Consiglieri, darò risposta quanto
prima.
Ieri, in occasione della giornata della legalità, sulla
balconata del Consiglio Valle è stato esposto un lenzuolo bianco
nel ricordo nelle vittime di tutte le mafie.
Le stragi del 1992 - quella di Capaci e quella di Via d'Amelio,
in cui hanno perso la vita i giudici Falcone e Borsellino e gli
agenti di scorta - sono state un attacco alla giustizia, alla
legalità e ai valori fondamentali di convivenza, di libertà e
democrazia.
Ritornando alla questione dell'alluvione in Emilia-Romagna, da
parte della Valle d'Aosta, come già anticipato ieri durante la
Conferenza dei Capigruppo, vi sarà la risposta del sistema nel
testimoniare la vicinanza e la solidarietà alle zone colpite da
questo impressionante evento climatico.
Non vedo prenotazioni... il presidente Testolin ne ha
facoltà.
Testolin (UV) -
Intervengo sulle comunicazioni del
Presidente del Consiglio per non rimandare un'osservazione rispetto
all'ultima informazione data dal Presidente, visto che è
un'iniziativa congiunta di Regione, Consiglio ed Enti locali,
Camera di commercio e associazioni di categoria, che hanno deciso
di attivarsi in maniera comune ed unanime per sostenere con un
progetto mirato le situazioni che stanno succedendo in Emilia
Romagna. È stato attivato nelle giornate scorse - e oggi messo a
disposizione di tutta la popolazione - un Iban che appunto richiama
a un sistema Valle d'Aosta che vuole raccogliere in maniera
trasversale risorse per poi focalizzarle con un progetto concreto e
puntuale su una comunità che possa avere necessità e che sarà da
individuare, magari anche tra quelle gemellate con alcuni nostri
Comuni valdostani.
È sembrato un percorso dovuto e doveroso, nel senso che la
popolazione qualche volta ha bisogno di vedere canalizzate in un
qualcosa di concreto le risorse che volentieri può mettere a
disposizione e il fatto di coinvolgere trasversalmente - dalle
aziende alle pubbliche amministrazioni - e far convogliare su
questo conto tutta la vicinanza anche dal punto di vista
finanziario della nostra regione, pensiamo che possa essere una
buona soluzione.
Presidente -
Si è prenotato il consigliere Restano, ne ha
facoltà.
Restano (GM) -
Intervengo sulle sue comunicazioni,
ovviamente l'intervento riguarda la lettera che lei ha richiamato e
che le abbiamo inviato alcuni giorni fa circa la richiesta che non
ha ottenuto a oggi risposta in quest'aula - ed è qua che noi ci
aspettavamo una risposta - in merito all'assegnazione degli atti
alle Commissioni e alla loro classificazione come urgenti.
Con la lettera noi avevamo chiesto spiegazioni in merito perché
la classificazione, come urgente o meno, comporta l'iscrizione in
un tempo più breve e non permette ai Consiglieri, in particolar
modo quelli di minoranza che ricevono solo la convocazione
all'ultimo momento, di prepararsi sul tema.
Quindi era importante avere la sua risposta e le sue
considerazioni in merito, perché, come sovente riprende e afferma
un collega della maggioranza, in quest'aula la forma è sostanza, e
se noi vogliamo dare sostanza ai nostri interventi e alla nostra
operatività, dobbiamo rispettare la forma, e mai come oggi
condivido quest'affermazione del collega e mai come oggi
quest'affermazione trova riscontro.
Quindi il mio intervento... la nostra richiesta non va presa
come uno scherzo o come una provocazione, ma come una richiesta di
rispetto dei ruoli, di rispetto delle persone che all'interno di
quest'aula noi rappresentiamo, infatti, attraverso il rispetto
della forma e delle procedure, si passa alla sostanza, come ho
detto prima, ma anche e soprattutto al rispetto
dell'elettorato.
L'anticipare un confronto, una discussione di una delibera di
Giunta regionale dichiarandola urgente per qualsivoglia motivo, nel
caso di specie era una delibera che riguardava la classificazione
degli alberghi, quindi è vero che era solo consultiva, ma c'era la
sostanza, è una delibera che è in predisposizione da oltre dieci
anni, e noi l'abbiamo liquidata in pochi minuti
d'illustrazione.
Questo non mi sembra corretto, oltretutto si introduceva anche
la questione degli alberghi diffusi, molto dibattuta, ma non è
corretto perché non ci permette, a noi di minoranza, di
interloquire con i portatori d'interesse.
Era questo, nessuno si oppone alla delibera in questione, ma ci
mancherebbe!
Quindi, Presidente, io la esorto in futuro di far valere le
prerogative di tutti i Consiglieri, quindi di far rispettare un
certo ordine nelle convocazioni.
È capitato a volte che venissero convocate d'urgenza, si è nel
tempo consolidata una periodizzazione delle convocazioni, quindi
ognuno ha il suo giorno.
Lei pensi - poveri cespugli - a un solo Consigliere che
partecipa a tutte le Commissioni.
Quando nella stessa giornata ne abbiamo tre di Commissioni, è
notevole l'impegno, ma non è notevole l'impegno della presenza, ma
della preparazione, e quindi lei ci deve permettere di
prepararci.
È vero che i colleghi dei grossi partiti, in previsione della
Réunion, cercano di imporre la loro volontà, ma non siamo in una
dittatura, dobbiamo rispettarci, Presidente, e io mi rivolgo a lei
e non a quelli del piano di sotto, perché sennò poi dopo quelli che
sono già in undici cosa fanno? Impongono la loro?
Quindi, Presidente, al di là delle battute, noi chiediamo più
rispetto per il ruolo di tutti.
Grazie per il suo intervento che spero che sia solerte e
significativo.
Presidente -
Consigliere Restano, le devo dire che
solerte sono stato, lei mi ha mandato il messaggio il 22, io ho
risposto ieri. Mi pare che lei non abbia letto la lettera che le ho
inviato.
Segnalavo, appunto, il rispetto delle tempistiche per permettere
a tutti di svolgere regolarmente il proprio lavoro, segnalazione
inoltrata in modo piuttosto rapido ai Presidenti delle Commissioni,
nel ricordare quanto appena detto.
È già intervenuto, consigliere Restano ...per cosa?
Restano (GM) -
Presidente, mi ha chiamato in causa,
vorrei poter rispondere.
Presidente -
Va bene, per fatto personale.
Restano (GM) -
Non voglio che diventi un dibattito ma
proprio quello che cercavo era la sua risposta in aula, non la
risposta al Consigliere.
Presidente -
No al Consigliere, ai Presidenti di
Commissione che sono quelli che organizzano.
Restano (GM) -
Noi gradiamo la trasparenza e, se non
l'avete recepito, non è soffocando il dibattito che si ottiene la
trasparenza, il confronto sereno e la collaborazione.
L'aver spostato gli ordini dei giorni con la condivisione della
minoranza va bene, ma se non ci comunicate le cose, se non possiamo
interloquire, noi facciamo le lettere, troviamo il sistema,
aggiriamo l'ostacolo, quindi la lettera la volta scorsa era una,
questa volta sono tre, la prossima volta potrebbero essere sei.
Evitiamo queste scenate e ci confrontiamo liberamente e
serenamente, facciamo ascoltare ai Valdostani che lo vogliono fare,
che vogliono seguirci, i nostri dibattiti, ma non nascondiamoci
all'interno dei piccoli comitati, parliamo liberamente in maniera
trasparente.
Presidente -
Non ho capito il fatto personale, comunque
io ho risposto in tempi brevi anche perché credo che la sua
sollecitazione meritasse una risposta.
Quello ho fatto e credo che nel futuro si terrà conto anche
delle considerazioni da lei evidenziate. Consigliere Manfrin.
Manfrin (LEGA VDA) -
Oltre, ovviamente, a evidenziarle
che lei ha richiamato il collega Restano per essere intervenuto una
seconda volta, ma il collega Restano aveva il diritto
d'intervenire, perché il regolamento permette brevi interventi dei
Consiglieri, quindi plurale, non c'è una definizione di quanti
interventi un Consigliere possa fare, quindi il collega può
intervenire anche più volte sulle comunicazioni.
Ci siamo associati ovviamente come gruppo Lega alla richiesta
del collega perché abbiamo anche noi la necessità di comprendere
appunto quella che è la definizione dell'urgenza e di percorsi
privilegiati che alcuni provvedimenti prendono rispetto ad altri e,
se questi criteri di urgenza venissero definiti, è chiaro che
sarebbe utile per tutti, soprattutto a tutela ovviamente della
minoranza.
Come lei ha però citato nelle sue comunicazioni, anche il nostro
gruppo ha depositato una richiesta ed è una richiesta che riguarda
appunto il diritto di accesso agli atti. Abbiamo rilevato diverse
criticità: la prima criticità riteniamo sia anche quella più
importante e più grave da risolvere con celerità... il Presidente
mi consentirà ovviamente di parlare in quest'Aula soprattutto al
fine di avvertire tutti coloro i quali vengono a contatto con i
116: si sappia che poi questa cosa non passa sotto silenzio, perché
purtroppo sono diventate molteplici le segnalazioni rispetto al
mancato rispetto della segretezza dei 116.
Parlo ovviamente dell'identità dei Consiglieri che formulano la
richiesta e parlo ovviamente della natura delle richieste, non
parlo dei documenti, ma sicuramente la natura e l'identità dei
Consiglieri che formulano le richieste di accesso agli atti, questo
sì. Purtroppo con troppa facilità e troppo spesso vengono rese
pubbliche all'interno dell'Amministrazione e vengono rese pubbliche
all'esterno; al punto che, Presidente, purtroppo abbiamo dovuto
prendere atto che addirittura in alcune assemblee di alcune
associazioni si faceva riferimento a delle richieste di accesso
agli atti. Obiettivamente trovo che sia alquanto sconveniente, ed è
assolutamente necessario ripristinare un diritto che è quello alla
segretezza.
In capigruppo abbiamo discusso di un metodo che è quello che ha
proposto il collega Marquis, che potrebbe essere sicuramente il
metodo efficace per assicurarci che i documenti arrivino e che la
segretezza di chi li richiede e la natura delle richieste rimanga
segreta; ma io ovviamente con quest'intervento la esorterei ad
avvisare tutti coloro i quali, direttamente o indirettamente,
vengono a contatto con i documenti di fare ben attenzione, perché
da questo momento in poi il faro è puntato e, se ci saranno delle
ulteriori uscite, evidentemente noi faremo le azioni poi
necessarie.
Oltre a questo, abbiamo evidenziato che capita che, a fronte
delle richieste di documenti, arrivino delle risposte incomplete,
quindi si chiedono tutti i documenti, ad esempio tutte le fatture
emesse o richieste in pagamento da una determinata azienda
all'azienda pubblica e ne arrivano meno di quelle che in realtà
sono state richieste, quindi se non si conoscesse già il numero
delle cose che si richiede, si avrebbe una richiesta di accesso
agli atti incompleta, e si partirebbe a lavorare da una richiesta
di accesso agli atti che non è completa.
Questo non va bene, questo è profondamente sbagliato, perché se
chiedo dei documenti, quei documenti devono essere dati.
E, ancora, accade e continua ad accadere che vi siano dei
ritardi.
Le tempistiche stabilite dal regolamento sono determinate,
queste tempistiche non vengono rispettate, avevamo chiesto di
mettere una serie di sanzioni, si è voluto ammorbidire la questione
delle sanzioni, a oggi però sanzioni non ne sono state applicate e
ancora oggi purtroppo continuano ad arrivare in ritardo, senza
neanche le motivazioni previste dal regolamento.
Quindi io le chiederei, Presidente, di richiamare al rispetto
del regolamento e delle richieste quello che ovviamente dice
l'articolo 116 del nostro regolamento consiliare.
Presidente -
Consigliere Aggravi su questo o su altro? A
lei la parola.
Aggravi (LEGA VDA) -
Presidente, volevo integrare il
passaggio fatto dal collega Manfrin per sottolineare un aspetto che
ho già sottolineato spesso, sia in apertura di Consiglio sia anche
durante.
Il solo fatto che sia stato fatto un 116 e un accesso agli atti
da parte di un Consigliere, che sia maggioranza, opposizione o
quant'altro, è di per sé un'informazione sensibile. Quindi il fatto
che venga trasmesso all'esterno, detto a chiunque e a volte anche,
perché capita di sentire anche in quest'aula "Lei ha fatto un 116".
Se io ho fatto un 116 e lo dico, sono io il responsabile del
trattamento di quell'informazione, ma non deve uscire dall'altra
parte, lo dico soprattutto non tanto per chi è in aula ma anche per
quello che avviene fuori, perché spesso e volentieri ci si sente
dire: "Ah, tu hai fatto un 116 su quella determinata questione".
Non è una cosa banale fare un accesso agli atti, perché non è
banale trattare la riservatezza di quel dato, di quei documenti,
come non è banale trattare la riservatezza di determinate azioni
che si fanno.
Perché dico questo? Perché non c'è volontà d'influenzare
l'azione di una struttura piuttosto che di un'altra nel fare un
accesso agli atti e non ci deve essere neanche un tentativo
d'influenzare l'agire di un Consigliere e cito tutti e 35 i
Consiglieri - anche chi è Assessore, perché potrebbe fare
giustamente un accesso agli atti, è già capitato - perché non è che
ci sono buoni e cattivi, e dico questo perché questo a volte
avviene.
Il fatto che poi su determinate questioni emerga anche al di
fuori dell'Amministrazione che qualcuno ha fatto un accesso agli
atti piuttosto che un altro e se lo senta dire magari da chi è, e
soprattutto questo è anche un malcostume - mi spiace dirlo - in
determinate società partecipate ed enti, è una cosa estremamente
delicata, e lo dico soprattutto per chi lo dice al diretto
interessato o lo dice a chiunque voglia, perché, lo sappiamo,
abbiamo parlato fino adesso, tra l'altro, di Unione europea, la
normativa della privacy non è una cosa da prendere alla leggera, e
penso che su questo siamo tutti sensibilizzati; lo dico perché
oggettivamente questa situazione sta diventando un poco pesante e
penso che lei, Presidente... anzi lo dico a tutti e due i
Presidenti perché comunque il Presidente Testolin è a capo della
parte di amministrazione di questa Regione, ma lo dico
principalmente al Presidente del Consiglio che comunque deve essere
garante del buon funzionamento del Consiglio, anche dell'agire dei
Consiglieri e quindi anche del loro diritto di fare degli accessi
agli atti.
Presidente -
Per quello che riguarda la questione della
segretezza, della riservatezza dei dati, come abbiamo già parlato
in parte ieri, la questione è seria e oggettivamente deve essere
affrontata anche in maniera , come dire... probabilmente può
richiedere un intervento sul Regolamento, anche perché se il
problema è quello evidenziato di non comunicare chi fa i 116, da
questo punto di vista, nel rispetto del Regolamento, ora non è reso
tramite il protocollo dell'ente pubblico; questo ci tengo ad
evidenziarlo, le risposte arrivano direttamente ai Consiglieri e
ogni ufficio ha il dovere di rispettare la riservatezza, da questo
punto di vista, se vi sono state delle mancanze, vanno segnalate
puntualmente e puntualmente ci dovrà essere un intervento, ma, in
termini generali, è una responsabilità dei singoli uffici che deve
essere garantita. Consigliere Restano.
Restano (GM) -
Molto brevemente, signor Presidente le
confermo che i 116 a volte non ottengono le risposte complete,
soprattutto quando si chiedono dei dati.
Ora ovviamente se uno li richiede è perché ne ha necessità per
fare una valutazione compiuta su un determinato argomento, quindi è
superfluo da parte dei responsabili degli uffici di riferimento
chiedere: "Ma li vuoi proprio completi? ".
Se lo abbiamo già richiesto, sennò mettevo dei limiti alla
richiesta. Questo non ci permette, come ho detto nell'intervento
precedente, di lavorare in maniera compiuta.
Presidente -
Consigliere Marquis.
Marquis (FI) -
Intervengo per ringraziarla per la
risposta che ha dato alla lettera che le è stata inviata in
relazione alla mancata pubblicazione dei dati - come avevamo
discusso nello scorso Consiglio regionale attraverso la
presentazione di un'interpellanza - relativamente alle delibere di
Giunta e ai provvedimenti dirigenziali.
Due considerazioni però di carattere politico, Presidente, ce le
deve consentire, questa lamentela era stata fatta in una conferenza
dei capigruppo alla sua presenza nella qualità di Presidente del
Consiglio regionale.
C'è stata una completa inerzia sua, dopo che è stato sottoposto
quest'argomento all'attenzione della conferenza dei capigruppo: lei
esercita ruolo di garante del funzionamento del Consiglio regionale
e della tutela dei diritti dei Consiglieri, perché deve metterli
nella condizione di poter lavorare al meglio...
Presidente -
Guardi, Consigliere...
Marquis (FI) -
Presidente, non ha preso in carico la
questione. Dopodiché è stata discussa un'interpellanza, sono
passati quindici giorni, questa cosa poteva essere senza nessun
problema e sistemata, siamo ancora nella situazione
preesistente.
A seguito della sollecitazione ulteriore che le è stata fatta
per iscritto, prendiamo atto che ieri ha scritto: "Alla luce di
quanto sopra esposto, le chiedo di porre in essere ogni azione
utile affinché i Consiglieri regionali possano essere nelle
condizioni di poter esercitare al meglio la loro funzione
normativa, ispettiva e di indirizzo politico rispetto alle quali
necessitano d'informazioni ai procedimenti". Questa lettera l'ha
inviata al Presidente della Regione.
Ora io credo che un Presidente del Consiglio regionale, quando
esiste un problema di questo tipo, debba farsene carico, non abbia
bisogno di essere sollecitato, e ci spiace molto aver dovuto
scrivere, perché lei è sempre stato nel suo lungo percorso politico
il garante del funzionamento, ha sempre chiesto che venissero
rispettati i diritti del Consigliere e soprattutto quando è
arrivato alla Presidenza del Consiglio ci aspettavamo che
improntasse la sua azione a questo indirizzo.
Invece vediamo che questo tema e questa attitudine l'ha
completamente abbandonata.
Presidente -
Guardi, consigliere Marquis, forse non
ricorda, ma questo è stato sottolineato in occasione proprio di
quella Conferenza dei Capigruppo e vista la presenza anche del
Presidente della Regione lo si è invitato a un intervento il più
rapido possibile in questo senso; vi sono evidentemente anche delle
tempistiche di realizzazione ma la questione era già stata
sottoposta.
Con questo, chiudiamo i lavori di questa mattina, riprenderanno
alle ore 15:00.
---
La seduta termina alle ore 13:10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK