Consiglio Regionale della Valle d'Aosta - Oggetto del Consiglio n. 69 del 24 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 69 del 24 settembre 2008 - Resoconto
OGGETTO N. 69/XIII - Ritiro di risoluzione: "Proroga dei
Consigli di amministrazione delle Aziende di Informazione e di
Accoglienza Turistica (A.I.A.T.) in scadenza ravvicinata".
Presidente
- Dobbiamo procedere ad iscrivere la
risoluzione presentata dai Consiglieri Benin, Bertin, Cerise
Giuseppe, Chatrian, Donzel, Fontana Carmela, Lattanzi, Louvin,
Morelli Patrizia, Rigo, Tibaldi, Zucchi. La risoluzione concerne la
questione relativa agli attuali CdA delle AIAT in scadenza.
Pongo in votazione l'iscrizione della risoluzione:
Il Consiglio
- ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso la
seguente:
-
Risoluzione dei Consiglieri Rigo, Carmela Fontana,
Chatrian, Zucchi, Donzel, Patrizia Morelli, Bertin, Tibaldi, Benin,
Lattanzi, Giuseppe Cerise, Louvin: "Proroga dei Consigli di
Amministrazione delle Aziende di Informazione e di Accoglienza
turistica (AIAT) in scadenza ravvicinata".
Consiglieri presenti, votanti e favorevoli: 29
Il Consiglio approva all'unanimità.
Presidente
- Si tratta di decidere se vogliamo discuterla
adesso o rinviarla a domani. Se il Governo è d'accordo, la metterei
in discussione.
Risoluzione
Il Consiglio regionale della Valle d'Aosta
Preso atto della risposta dell'Assessore competente
all'interpellanza sul bilancio della stagione turistica regionale
in merito al superamento delle attuali AIAT riconducendole ad
un'unica Azienda regionale;
Constatato che i CdA delle AIAT attualmente operanti sono in
scadenza in tempi così ravvicinati da non consentire prima della
loro scadenza la costruzione di un'AIAT regionale unica;
Tenuto conto della volontà espressa dall'Assessore competente
in Commissione di arrivare in tempi stretti alla costituzione di
una unica AIAT regionale;
Ritenuto fondamentale ribadire che la crisi economica europea
e italiana ha ripercussioni profondamente negative sull'attività
turistica regionale e che ciò richiede misure di carattere
straordinario;
Impegna
II Governo regionale a:
·
non rinnovare gli attuali CdA delle AIAT in
scadenza;
·
prorogarli per i mesi necessari (non oltre sei) affinché il
Consiglio regionale possa esprimersi nel merito.
F.to: Rigo - Fontana Carmela - Chatrian - Zucchi - Donzel -
Morelli Patrizia - Bertin - Tibaldi - Benin - Lattanzi - Cerise
Giuseppe - Louvin
Presidente
- La parola al Consigliere Benin.
Benin (PdL)
- Grazie, Presidente. Visto che nessuno ha
preso la parola, inizio io, anzi se possiamo lo facciamo stasera,
magari possiamo continuare anche domattina; ritengo che questo sia
un atto importante che questo Consiglio deve prendere in
considerazione proprio per iniziare un nuovo percorso nella
ristrutturazione di quello che è il turismo in questa Regione, in
questo momento di grande difficoltà che il turismo sta
attraversando a livello non solo nazionale ma anche internazionale,
e, in modo particolare, per la montagna e la Valle d'Aosta. Credo
che il fatto di costituire un'AIAT unica, sulla quale credo siamo
tutti d'accordo, sia importante per far sì che nascano domani degli
uffici turistici e informativi che diano supporto al territorio con
l'informazione e assistenza al turista.
Credo sia importante che questo lo si faccia con rapidità, in
modo tale da dare un segnale di cambiamento e soprattutto per
evitare di avere meccanismi, uffici, persone impiegate per far
poco. Bisogna che impieghiamo la gente a fare qualcosa di utile,
senza avere troppi consigli di amministrazione in giro, che servono
solo a scaldare le sedie e non a risolvere il problema del turismo
di questa Regione. Una volta per tutte dovremmo essere consapevoli
che dobbiamo prendere una decisione, non solo questa, ma
soprattutto quella di ristrutturare il turismo con un'azione ben
più importante: quella di creare in questa Regione, come hanno già
fatto altre Regioni, un organismo che si occupi della
commercializzazione, della promozione, del
marketing
e della
creazione di eventi, quindi una sorta di agenzia pubblico-privata
che gestisca esternamente all'Assessorato al turismo (ma con la
partecipazione naturalmente della Regione e dell'Assessorato
competente), una struttura che possa essere operativa e snella per
dare un impulso diverso al percorso del turismo nei prossimi anni
in questa Regione. Ne abbiamo assolutamente bisogno. Molte persone
con le quali ho avuto modo di parlare negli ultimi mesi sono
d'accordo su questo principio di allinearci a quello che hanno
fatto anche altre Regioni, perché non è che dobbiamo inventare
l'acqua calda, ma dobbiamo cercare di fare qualcosa anche noi per
dare un impulso diverso alla nostra Regione. Non è difficile,
dobbiamo solo avere la volontà politica di portarlo avanti,
trovarci attorno a un tavolo, trovare le modalità operative che ci
consentano di sviluppare un progetto utile a dare una risposta e
dei segnali a questa Regione sotto il profilo del turismo.
Non vorrei aggiungere altro, perché non c'è altro da aggiungere,
quindi auspicherei che maggioranza e minoranza si trovassero
d'accordo, domani, a trovare una soluzione concreta allo sviluppo
di questo settore che per me è determinante per questa Regione, e
che tutti insieme individuassimo una soluzione concreta per
attivarci con rapidità perché non abbiamo tempo, non possiamo
perdere 12 mesi per l'AIAT e non possiamo perderne 24 per la sua
struttura, perché gli anni passano; è ora che si mettano in moto i
meccanismi, o non riusciremo a portare un risultato a beneficio di
questa Regione!
Non credo che questa sia la prima volta, perché ho visto che per
il casinò e per tante altre cose importanti, se si è voluto, si è
fatto in fretta a fare le cose... facciamole anche per questo
settore!
Presidente
- La parola al Consigliere Donzel.
Donzel (PD)
- Vorrei puntualizzare, naturalmente
condividendo in larga parte l'intervento di Benin, che lo spirito
di questa risoluzione non è quello di votare oggi un'AIAT unica o
cose del genere, ma è quello di offrire uno strumento, che è quello
del rinvio del rinnovo dei Consigli di amministrazione, che
consenta di prendere una decisione in tempi utili per non rinviare
all'infinito una prospettiva chiara e determinata per il turismo in
Valle d'Aosta.
Inviterei quindi proprio a ragionare rispetto ai termini di
questa proposta, che dice: "diamoci dei tempi per prendere una
decisione". Pertanto non è che votiamo oggi AIAT o quant'altro,
semplicemente creiamo le condizioni per fare una scelta serena.
Quello che manca oggi alla politica sono i tempi e le decisioni;
spesso si comincia a parlare di un problema, poi il problema slitta
per anni, poi ci sono delle questioni che si frappongono. Possiamo
con questa risoluzione discutere in tempi utili e dare una risposta
a questo problema e per tale ragione sosteniamo questa risoluzione;
invitiamo tutti a cogliere l'importanza di questa decisione.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Condividiamo
indubbiamente l'impegno, i tempi e poi come è stato detto dal
collega Donzel le modalità. A fine luglio-primi di agosto la
commissione è stata portata a conoscenza della prime proposte da
parte dell'Assessore, riteniamo importante ora darci dei tempi, ma
soprattutto che ci sia la possibilità del confronto delle idee
all'interno della commissione, quindi non solo l'AIAT unica -
giustamente oggi non votiamo l'AIAT unica - ma il darsi dei
tempi.
Riteniamo fondamentale l'impegno vista l'importanza del turismo
in Valle, cercheremo nell'affrontare il
dossier
di andare
oltre l'AIAT proprio nell'ottica di riorganizzare il lavoro, del
fare rete, del fare sinergie; speriamo di andare oltre anche per
quanto riguarda la promozione, perché no internamente
all'Amministrazione regionale: o perché no all'esterno
dell'Amministrazione regionale; con quali modalità, con quali tempi
e con quali risorse. Nell'ultima commissione abbiamo parlato anche
di risorse, quante risorse finanziarie vengono inserite nel
bilancio regionale, se sono tante se sono poche, come vengono
spese; riteniamo che ce ne siano poche, da una parte, e,
dall'altra, che è molto importante come vengono spese e con quali
obiettivi. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Oggi sono perfettamente allineato con
le forze di opposizione, nel senso che quanto loro propongono,
l'impegno è talmente condiviso che questa proposta è già stata
concretizzata. Faccio brevemente la storia.
Se qualcuno va a vedere i verbali, venerdì scorso avevamo un
disegno di legge in cui c'era la possibilità di introdurre e di
scaricare al Consiglio regionale il disegno dell'AIAT unica. La
valutazione che è stata fatta è che i tempi erano assolutamente
ristretti e che tutta una serie di complessità potevano essere
affrontate, ma erano sicuramente di soluzione impegnativa. Rispetto
a questa decisione il Governo regionale ha dato incarico di
presentare per dopodomani, venerdì, un disegno di legge che va
nella direzione che è stata indicata nella risoluzione. Il 19
settembre è stato inviato al Legislativo, per il parere di
competenza, un disegno di legge con un unico articolo, in cui si
chiede la proroga degli attuali organi, perché nella risoluzione -
ma sono dettagli - non è che si parla del Consiglio di
amministrazione, gli organi sono diversi: c'è l'assemblea e c'è il
Consiglio direttivo, ma sono particolari... non è il Consiglio di
amministrazione dal punto di vista terminologico, ma poco importa,
è la sostanza; noi abbiamo gli organi che sono prorogati per dare
corso all'attività. Essendo queste entità soggetti di diritto
pubblico, per poter operare al primo gennaio 2009 devono avere un
bilancio approvato il primo gennaio 2009 dagli organi
dell'assemblea ed è un bilancio che va nel 2009; quindi noi
facciamo una proroga, nella relazione è scritto testualmente e
quindi dico: il presente disegno di legge mira a garantire che
nelle more della revisione organica della disciplina relativa
all'organizzazione dei servizi di informazione, accoglienza e
assistenza, sia garantita continuità all'azione amministrativa
delle aziende di informazione e accoglienza turistica. L'obiettivo
del disegno di legge è quindi quello di evitare che alla scadenza
del mandato degli organi delle AIAT, 15 ottobre p.v. prorogabile al
29 novembre 2008 (i 45 giorni di proroga), l'Assessorato regionale
competente debba procedere al rinnovo degli organi. L'Ufficio
legislativo ha quindi dato parere favorevole il 23 settembre, ieri,
e noi, dopodomani, approviamo quanto era nel desiderio di coloro
che avevano portato questa risoluzione.
Rispetto a questo tema chiedo di ritirare la risoluzione, perché
venerdì viene approvato il disegno di legge che spero venga
approvato il prima possibile. È tutto documentabile, cito anche i
protocolli: la mia nota con prot. n. 13326 e la risposta con prot.
n. 6304.
Président
- La parole au Conseiller Donzel.
Donzel (PD)
- Visto che si sta lavorando nella stessa
direzione, c'è la disponibilità a ritirarla, fermo restando che la
ripresenteremo nel caso in cui non vi fossero...
Marguerettaz (UV)
- ...mercoledì siamo di nuovo
qua...
Donzel (PD)
- ...è chiaro che la teniamo lì nel cassetto,
pronta all'uso! Questo è lo spirito... vediamo le carte, ecco.
Président
- La résolution est retirée.
Le Conseil prend acte.
Président
- Nous avons achevé les travaux de cette
journée. Merci de votre collaboration. Les travaux reprendront
demain matin à 9 heures.
La séance est levée.
---
La séance se termine à 19 heures 34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK