Consiglio Regionale della Valle d'Aosta - Oggetto del Consiglio n. 722 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 722 del 23 giugno 2021 - Resoconto
OGGETTO N. 722/XVI - Interpellanza: "Interventi di messa in
sicurezza del tratto autostradale in prossimità della frana di
Quincinetto".
Bertin (Presidente) -
Passiamo adesso alle interpellanze.
Punto 19 all'ordine del giorno. Per l'illustrazione
dell'interpellanza il consigliere Rollandin, ne ha facoltà.
Rollandin (PA) -
Di Quincinetto oggi si è già parlato e
ho ascoltato quello che il collega aveva sottolineato, ma vorrei
tornare su questo tema. Si parla di Quincinetto, ma gli interessi
sono soprattutto per la Valle d'Aosta e credo che ci sia da
sottolineare un aspetto. Nei mesi di pandemia c'era il tempo di
prevedere un intervento di chiusura della tratta autostradale,
perché in quel periodo naturalmente c'era poco traffico e questo
avrebbe permesso di fare dei lavori con celerità, quindi senza i
disagi che, ci auguriamo adesso con un affollamento di persone che
verranno in Valle d'Aosta, chiaramente si potranno creare.
Purtroppo, questo non è avvenuto ed è un peccato, perché lì si
poteva tranquillamente chiudere l'autostrada, non solo una mandata,
ma tutte e due, lavorare e naturalmente portare avanti quelle che
sono le esigenze. Purtroppo, questo non è avvenuto.
Il fatto che anche il sindaco Clapetto, come già ricordato, in
uno dei notiziari della Valle d'Aosta del 5 giugno facesse
riferimento anche alle probabili difficoltà del tavolo tecnico, è
un altro aspetto da sottolineare.
Perché parliamo così sovente della situazione Quincinetto?
Perché è il nodo che in qualche modo mette in difficoltà anche
l'accesso verso la nostra regione. Spiace che non ci sia
un'organizzazione che faccia valere queste nostre preoccupazioni e
che si completino i lavori nel più breve tempo. Come lei ha
ricordato, ci sono degli accordi firmati a suo tempo che dicono chi
e come deve fare; questo non avviene! Purtroppo, malgrado le
continue sollecitazioni, questo purtroppo non è ancora un problema
risolto.
Chiediamo che cosa ci sia di vero nei cronoprogrammi che di
volta in volta vengono suggeriti, poi vengono riformati, poi
vengono rivisti. Morale, le cose non vanno avanti e questo aspetto
preoccupa molto, non tanto e non solo quelli di Quincinetto ma,
come dicevo, tutti quelli non solo della Bassa Valle, ma di tutta
la Valle.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Come abbiamo detto, questa interpellanza
si collega ed è un po' una continuazione del discorso che abbiamo
iniziato con le interrogazioni di questa mattina. Naturalmente in
linea di principio sono assolutamente d'accordo con quanto detto
dal collega Rollandin, sul fatto che sarebbe stata la cosa più
opportuna e anche più funzionale di fare dei lavori durante il
lockdown
, visto il traffico molto ridotto. Però
naturalmente, come il collega Rollandin sa benissimo, le procedure
tecniche devono essere preliminari all'avvio dei lavori. Le
procedure tecniche sono ancora in corso e adesso farò cenno
brevemente allo stato di fatto delle due diverse progettazioni,
perché di fatto parliamo di due interventi distinti da realizzare:
uno riguardo alla sistemazione e alla messa in sicurezza del
versante e l'altro il vallo paramassi a protezione
dell'autostrada.
Rispetto alla prima domanda, cioè se siano in corso
interlocuzioni, in parte ho già risposto questa mattina, quindi non
mi ripeto relativamente al protocollo d'intesa che è stato
sottoscritto, in particolare al lavoro del comitato tecnico
istituito al quale partecipa anche, ed è una partecipazione
importante, il Ministero delle infrastrutture e dei trasporti che
adesso si chiama infrastrutture della mobilità sostenibile. Quello
è un tavolo tecnico: questo mi permette anche di specificare magari
meglio una risposta che è stata forse parziale e non perfettamente
precisa questa mattina. Il tavolo tecnico, appunto come dice il
nome, ha una valenza tecnica e partecipano delle figure tecniche.
Ci sono altre riunioni a cui partecipiamo, partecipa l'assessore o
partecipa il Presidente, io non ho ancora partecipato a queste
riunioni, ma la collega Minelli aveva partecipato insieme credo
anche al vicepresidente Bertschy già qualche mese fa, quindi ci
sono diversi tipi di interlocuzione, una più tecnica ed una più
politica, che vanno parallele. Quindi abbiamo sempre presidiato
questa problematica, senza perdere colpi da questo punto di
vista.
Per quanto riguarda invece più nello specifico la richiesta
espletata nell'interpellanza, quindi riguardo alle tempistiche,
proprio nell'ultima riunione che è stata l'oggetto
dell'interrogazione di questa mattina, quella del 27 maggio,
l'Università di Torino, che è affidataria di uno studio da parte
del Comune di Quincinetto, ha comunicato che prevede di concludere
questo incarico entro il prossimo mese di luglio, quindi nel giro
di un mese. Questo è uno studio che è propedeutico alla
progettazione definitiva degli interventi, e parliamo della messa
in sicurezza del versante. Di conseguenza il Comune di Quincinetto
prevede di concludere la fase di progettazione esecutiva per la
fine dell'anno, per il 31 dicembre del 2021, quindi con il
successivo appalto delle opere.
Per quanto riguarda invece la parte del Vallo, è coinvolta in
maniera invece più importante la SAV, la quale ha già avviato nel
2018 tutta la messa in pristino del sistema di monitoraggio, che è
quello che mette comunque in sicurezza da un certo punto di vista
la viabilità, perché nel caso di pericolo c'è la possibilità in
pochissimo tempo di chiudere o comunque di contingentare i passaggi
in maniera sicura.
Nel 2020 la SAV ha già presentato al Ministero il progetto
definitivo delle opere di protezione. Il progetto ha avuto il nulla
osta da parte del Ministero e quindi SAV ha già presentato
l'istanza di avvio della Conferenza dei servizi per l'accertamento
della conformità urbanistica che, come sappiamo, è un passaggio
fondamentale per poi avviare il progetto esecutivo e il conseguente
affidamento dei lavori. Peraltro, adesso ci sono state tutta una
serie di semplificazioni che sono state inserite nel decreto legge
approvato di recente. Questo speriamo possa semplificare alcuni
passaggi, comunque da qua alla fine dell'anno dovremmo avere la
chiusura della parte tecnica e poter affidare i lavori sicuramente
del primo e probabilmente anche del secondo.
Presidente -
Per la replica il consigliere Rollandin, ne
ha facoltà.
Rollandin (PA) -
Purtroppo dobbiamo notare che i ritardi
sono enormi, qui si parla di anni: sono anni che diciamo le stesse
cose! Se andiamo a rivedere le varie interrogazioni e interpellanze
che sono state fatte, si continua a dire la stessa cosa: si vedrà,
c'è la possibilità di attivare il vallo paramassi e quello è un
aspetto, anche lì  con l'Università e con tutti quelli che
sono stati gli accordi. Non si arriva mai alla fine! Ma quello che
è peggio è la parte del vallo vicino all'autostrada, perché quello
si poteva fare, come abbiamo detto, ma si può fare anche adesso e
non c'è bisogno di aspettare che qualcuno ci venga a dire che si
può fare. Ma non viene fatto! E quello è l'aspetto che ci interessa
di più, perché quello dà sicurezza, mentre il resto è legato ad
alcuni problemi però relativi. Quello che ci interessa di più come
Valle d'Aosta è questo, però rimane sempre fermo. Tutte le volte
che abbiamo chiesto ci viene detto: "Bene, adesso ci sarà una
riunione dove si tratterà di stabilire i tempi". I tempi non
arrivano mai. Lo dico perché, anche per lei, non è possibile che ci
sia un continuo rinvio, rimando di tutte le situazioni: non va
avanti nulla!
Io non so come dire. Spero di non dover di nuovo fra un mese
ripetere e fare la fotocopia di questa interpellanza e sentirle
dire le stesse cose. Dopodiché diciamo che lasciamo perdere e
togliamo il disturbo, però è grave questo! Non è una cosa da poco,
perché il traffico quando ci sarà, come speriamo, ha un suo peso;
quando ci sono le piogge torrenziali o ci sono rischi si ferma
tutto. Io credo che sia interesse generale, non solo nostro, di
realizzare queste opere in tempi possibilmente credibili.
Presidente -
Propongo di sospendere i lavori mattutini
del Consiglio e convocare la Conferenza dei Capigruppo per
organizzare i lavori del pomeriggio. La capigruppo è convocata qui
di fianco.
---
La seduta termina alle ore 12:45.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK