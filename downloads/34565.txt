Consiglio Regionale della Valle d'Aosta - Oggetto del Consiglio n. 2318 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2318 del 21 marzo 2012 - Resoconto
OGGETTO N. 2318/XIII - Interpellanza: "Valutazione delle
osservazioni presentate dai cittadini in merito al progetto di
riqualificazione del tratto della strada statale n. 26 compreso tra
Quart e Saint-Christophe".
Interpellanza
Avendo appreso da La Stampa del 4 marzo 2012 che un comitato
di cittadini e commercianti di Saint-Christophe e Quart che risiede
o esercita la propria attività lungo la Statale 26 richiede alcune
modifiche al progetto di riqualificazione proposto dall'ANAS e
dall'Assessorato regionale alle opere pubbliche, difesa del suolo e
edilizia residenziale pubblica;
Tenuto conto delle numerose richieste avanzate dal gruppo del
PD anche in merito alla messa in sicurezza e alla permeabilità per
i residenti del quartiere Dora, Comune di Aosta, della Statale 26,
nel tratto che si raccorda col progetto in essere;
Preso atto che non pare giustificata la chiusura
dell'incrocio nei pressi del Motor America;
Constatato che le cosiddette "complanari" sono poco
permeabili;
Rilevato che la Statale 26 assume caratteristiche peculiari
solo nel tratto tra l'uscita del casello autostradale e l'accesso
al Comune di Aosta, senza alcuna armonizzazione con i precedenti e
successivi tratti viari;
Precisato che nella zona interessata all'intervento non sono
ubicati solo grandi centri commerciali, ma piccole realtà
commerciali, artigianali, servizi di ogni genere, anche di
carattere pubblico, e persino aule universitarie, oltre che
residenze private;
il sottoscritto Consigliere regionale
Interpella
l'Assessore competente per sapere se intenda:
1) valutare con attenzione le osservazioni che stanno
pervenendo dai soggetti che vivono e lavorano lungo il tratto della
Statale 26 tra Saint-Christophe e Quart oggetto di
"riqualificazione", al fine di trovare le opportune soluzioni ai
problemi che stanno emergendo;
2) approfondire anche nella Commissione competente le
eventuali varianti.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, decorsi 15 giorni dal deposito di questa
interpellanza, la vicenda non è una novità assoluta, perché ha
trovato già ampio spazio di discussione sui quotidiani e ci ha
colpito in modo particolare come è stata affrontata la questione,
nel senso che - come spesso accade - curiosamente si mettono in
campo dei progetti importanti e sicuramente un progetto che anche
dalle file del Partito Democratico era stato sollecitato. Infatti
siamo intervenuti spesso su quel tratto di strada chiedendo la
messa in sicurezza e la garanzia, per i frequentanti quell'area, di
poter attraversare la strada, abbiamo parlato della connessione con
il quartiere Dora, quindi le sollecitazioni erano molte. Ma, come
sempre accade, si parla poco prima con i cittadini e poi dopo
arriva il momento in cui le opere hanno un carattere già
progettuale, anche se non siamo ancora al progetto esecutivo, e
sembra che emerga una non conoscenza approfondita di questo
territorio, di questo luogo dove deve essere realizzata l'opera. Ci
riferiamo alla zona Amérique - così chiamata in modo semplificato -
ovvero quella che dal Comune di Quart, dall'uscita dell'autostrada,
arriva fino all'incrocio che precede il quartiere Dora e l'entrata
in Aosta. Ci era stato annunciato un progetto di messa in sicurezza
e adesso se ne vedono le prime linee.
Cosa ci sentiamo di dire? Innanzitutto che bisogna fare qualche
precisazione su quell'area. Non è un'area fatta di grandi
magazzini, è un'area fatta di tante attività commerciali, fra le
quali alcuni grandi magazzini, ma anche di piccole attività
artigianali, piccoli commerci, bar, attività di ristorazione, anche
di piccole dimensioni, luoghi di intrattenimento (Cinelandia),
luoghi d'istruzione, perfino l'Università è finita in
quest'area...non mi sembra che sia un caso molto diffuso che le
università siano messe nei centri commerciali! Allora, quello che
caratterizza questo pezzo di Saint-Christophe e Quart non è più
quello di essere una periferia urbana o un centro commerciale di
grandi magazzini, ma è di fatto un pezzo di città, un pezzo di
paese, abitato normalmente da cittadini che risiedono in case
civili in quell'area. Ci sono addirittura pezzi di Assessorato,
quindi sicuramente è una zona ad alta frequentazione. Anche il
centro di Aosta è ad alta frequentazione, ma è una frequentazione
che non è quella del centro commerciale dove so già, prima di
partire da casa, che vado nel centro commerciale e quindi vado
dritto, faccio il mio acquisto e me ne torno a casa! No, quello è
diventato un vero e proprio pezzo di città, i piani regolatori non
sono caduti dal cielo e qualcuno ha lasciato costruire, ha lasciato
sviluppare delle attività economiche che per fortuna ci sono, per
fortuna esiste ancora qualcuno che vuole fare il commerciante,
l'artigiano ed avere delle attività! Se è stata impiantata lì una
università, è stata una scelta fatta dall'Amministrazione, non
hanno certo implorato i cittadini di mettere lì scuole e aule...e
via di questo passo.
Bisogna quindi capire che senso ha cercare di fare una strada in
cui, in un certo modo, si dice che bisogna consentire un rapido
deflusso: ma per andare dove se la città è lì? È come se uno
uscisse dall'autostrada e si trovasse davanti a Corso Giulio
Cesare...c'è una rotonda e c'è la città...cosa deve raggiungere? Ha
già raggiunto la città, non c'è più nessun luogo da raggiungere, è
già lì! Quindi da subito deve poter usufruire dei servizi.
Allora una delle richieste estremamente motivate è quella di
immaginare la possibilità di realizzare una rotonda nei pressi del
Motor America, al fine di consentire all'utente che vuole cambiare
strada, di non fare un grosso circuito, ma immediatamente di poter
avere la possibilità di cambiare direzione, di passare da una parte
all'altra di questi centri commerciali. Non c'è nessuna ragione di
rendere particolarmente veloce questo tratto di strada, a meno che
l'Assessore non rimpianga un pezzo della sua gioventù, non sogni di
correre sulle strade come i ragazzi alla "James Dean"! Non c'è
nessuna necessità di viaggiare ad alta velocità in un tratto che ha
la connotazione di un tratto urbano, dove devono essere create le
fermate per gli autobus che non ci sono, dove devono essere fatti i
marciapiedi, e quant'altro! L'esigenza in quest'area, che non è più
un'area di grandi centri commerciali, ma che è un'area urbanizzata,
è quella di vivere in una dimensione cittadina.
Appare poi inspiegabile che, proiettati dall'autostrada verso la
città di Aosta, si piombi nel quartiere Cogne senza che ci sia
nessun raccordo e nessuno sviluppo, proprio in una zona che ha già
avuto dei grossi problemi, addirittura ci sono stati gravissimi
incidenti. Naturalmente una delle prime cose da limitare non è
creare condizioni di alta velocità con delle strade bloccate e
blindate, ma è quella di rallentare la velocità. Giustamente sono
già state progettate delle rotonde, che hanno lo scopo di garantire
la continuità del flusso, ma questa non va confusa con l'idea di
creare condizioni di alta velocità.
E poi voglio citare un caso particolare: è stata fatta una
petizione a questo Consiglio mesi fa, che riguardava il caso di
Saint-Pierre, per la creazione di due rotonde all'inizio ed alla
fine del paese; bisognava, anche lì, fare uno spartitraffico per
impedire che ci fossero manovre, eccetera...petizione dei
cittadini, e a Saint-Pierre si decide che non si fa più lo
spartitraffico. Che differenza c'è? Sempre statale è! Allora lì è
stato fatto il ragionamento: c'è la neve, eccetera; vorrei capire
quanta neve cade di più a Saint-Pierre rispetto alla zona de
l'Amérique, non so se ci sono dei dati in questo caso, ma a
Saint-Pierre si è modificato radicalmente il progetto. Adesso non
so se magari non sono nelle simpatie degli assessorati gli abitanti
ed i commercianti della zona de l'Amérique, ma a Saint-Pierre la
petizione ha fatto modificare radicalmente il progetto, progetto
ANAS, anche quello di Saint-Pierre, tanto per capirci!
Allora quello che vorrei capire è se c'è una sensibilità anche
in questo caso, di trovare le condizioni che, da parte di tutti gli
abitanti e di chi opera commercialmente in quell'area, anche da
parte nostra, è sempre stata espressa, di garantire la sicurezza
anzitutto ai pedoni. D'altronde ho visto, sempre sui giornali, che
sono progettati mega attraversamenti pedonali attraverso i sistemi
di passerelle; che queste passerelle mirino a mettere in sicurezza
il passante mi va benissimo, ma non devono essere l'occasione per
consentire che si sfrecci ad alta velocità in quella zona!
L'obiettivo secondo me non è corretto.
Ci sono, a nostro avviso, tutte le condizioni per la
realizzazione di una rotonda, in particolare quella nella zona
vicina al Motor America; ci sono le condizioni per ripensare la
concessione delle cosiddette "strade complanari", c'è soprattutto
un'idea di fondo: ma perché la Regione, che a parole si dice
tiranneggiata dalle scelte dell'ANAS, non si assume la
responsabilità di quella strada
in toto
come ha fatto per
altre strade? Questa è una domanda di interesse, perché è bello
predicare l'autonomia e la possibilità di intervenire direttamente
sulle strade, e io l'ho confermato: su alcune strade che sono
passate sotto la Regione non c'è neanche paragone rispetto a
prima...ma perché quel pezzo di strada no?
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
All'inizio, prima di sentire il collega Donzel, avevo immaginato
di fare un intervento più costruttivo; invece sono obbligato a
dedicare un pezzo all'incapacità del collega - direi totale -,
perché credo che tutti abbiano potuto apprezzare, dal primo
cittadino all'ultimo, l'impegno che i miei uffici hanno profuso e
quando qualcuno non capisce o non sa può andare dai dirigenti e
chiedere informazioni. Se chiedesse informazioni ai dirigenti, non
farebbe figuracce come questa, di presentare un'iniziativa così,
tanto perché è nato un comitato. Purtroppo, a forza di guardare,
noti che Donzel c'è in tutti i comitati, ogni volta che nasce un
comitato, che c'è una riunione, vedo Donzel! Dopo un anno e mezzo
che si lavora! Abbiamo fatto almeno 30-40 riunioni con i Sindaci.
Abbiamo fatto un ragionamento molto chiaro, siamo partiti ad
incontrare la gente, come lei sollecita sempre, abbiamo fatto una
riunione con 400 persone a Quart nel 2009 e con 150 persone a
Saint-Christophe! Allora, quando lei parla, anziché pensare che
alla fine l'importante è apparire sui giornali e che qualcuno
scriva, dovrebbe anche avere l'amor proprio di non pensare che
siano tutti inconsapevoli del lavoro che si è svolto!
Abbiamo fatto due riunioni con la popolazione, una trentina di
riunioni con i Sindaci come ho già detto; dopo un anno abbiamo
fatto un incontro con i Consigli comunali, maggioranza ed
opposizione insieme, deputati a definire le osservazioni con l'ANAS
e con molti cittadini presenti; in quelle riunioni ognuno ha potuto
fare le proprie osservazioni agli uffici competenti del Comune o
della Regione. Abbiamo fatto un terzo
volet,
di nuovo due
riunioni con la popolazione, solo due mesi fa; anche lì, abbiamo
raccolto tutti i dati che hanno voluto fornirci; abbiamo accolto
300 osservazioni. Dalle ultime riunioni sono venute altre 18
osservazioni di cui credo - perché ANAS non ci ha ancora portato la
documentazione precisa - accolte 17 su 18. Quindi, se abbiamo
percorso un iter per un anno e mezzo in un posto così delicato di
circa tre chilometri, urbanizzato in quella maniera, vuol dire che
si è lavorato al centimetro praticamente! Dopodiché, se lei è qui a
fare un'istanza per dire: c'è il cittadino che vuole di sei metri
spostato l'accesso piuttosto che il pilastro del cancello due metri
più indietro...questo è un discorso che non spetta né a lei, né a
me, spetta ai tecnici che devono trovare la soluzione al progetto
esecutivo per affinare la realizzazione.
Lei ha detto di tutto ed il contrario di tutto, ha detto:
bisogna fare la sicurezza, ma poi bisogna non fare le complanari,
bisogna non fare due corsie di scorrimento; ora, qui passano da 30
a 35.000 veicoli al giorno, il triplo di quello che passa in
autostrada! Allora, le prime due cose che hanno chiesto i 600
cittadini che abbiamo incontrato due anni fa sono state: teneteci
le quattro corsie di scorrimento (poiché all'inizio ANAS aveva
proposto, come dice lei, una corsia solo), fate le complanari dove
potete, però cercate di non prenderci il terreno più di tanto per
non sacrificarci i parcheggi. Detto, fatto, abbiamo adottato quella
soluzione, dopodiché gli accessi e quant'altro sono stati oggetto
delle 300 circa istanze che abbiamo accolto. Istanze che sono state
fatte ai Sindaci, ai Comuni, all'ANAS e, a volte, anche a noi, che
le abbiamo trasmesse subito ai Comuni. Quindi un discorso più
partecipato di così non si poteva fare, su un argomento di così
grande delicatezza! Quando lei mi dice: prendiamo la strada come
Regione, le posso assicurare che l'ANAS ce la regala domani, perché
pur di levarsi un debito ce la regala. Ma alla RAVA non conviene in
quanto il ragionamento è che devi fare comunque tutti gli
interventi di manutenzione e messa in sicurezza, mentre
nell'accordo che abbiamo fatto, caro collega, abbiamo portato a
casa, con la convenzione stipulata, 14.000.000 di euro anziché
doverli mettere noi, visto che abbiamo già qualche ristrettezza di
bilancio! Poi, quando parliamo di sicurezza, caro Donzel, anche se
diventasse di proprietà regionale, lei dovrebbe avere le stesse
misure sulla sicurezza, perché le strade regionali a quattro corsie
devono rispettare quegli standard di sicurezza previsti dal Codice
della strada. Non è che perché sono della Regione le quattro
corsie, cambia il codice della strada rispetto ad ANAS; questo è
l'ABC del codice della strada, non è che cambia!
Il ragionamento qual è stato? Abbiamo fatto un discorso molto
chiaro con tutti, abbiamo risolto tutte le situazioni. Con tutta
onestà abbiamo ancora oggi la contraddizione fra quella che è
l'impostazione ANAS e l'impostazione SAV sul discorso della rotonda
sita ad est nel Comune di Quart; SAV non la vuole, ANAS è disposta
a farla o a tenere il semaforo, tutti i cittadini del luogo lo
sanno, e si sta analizzando questa situazione con SAV ed ANAS alla
Conferenza Stato-Regioni, perché è una cosa talmente importante che
passa dalla Conferenza Stato Regioni, non Regione e Comune, e scade
a fine mese. Quindi, dico che su una situazione del genere non
possiamo, se abbiamo il vero obiettivo che lei ha detto nelle
premesse, che proseguire con queste azioni. Dopo aver ascoltato
tutti in maniera così partecipata tanto che, sia ANAS, sia i
soggetti interessati, hanno detto che non era possibile tenere un
confronto così estenuante, ma noi siamo andati avanti lo stesso,
perché più teste sbagliano di meno...l'obiettivo era quello e,
secondo me, ci stiamo arrivando. Ma l'obiettivo è anche quello di
soddisfare al massimo le esigenze di chi lavora e di chi dà lavoro,
tenendo presente che operiamo in una situazione delicata, già
urbanizzata in una certa maniera e che presenta delle difficoltà
enormi. Ribadisco che se perdiamo questo treno, è chiaro che saremo
qui ancora a fare come è stato fatto per 25 anni, perché senza
alcuni piccoli compromessi tra le parti, per risolvere i piccoli
problemi si torna a mettere il progetto nel cassetto!
Credo che non possiamo perdere un'occasione come questa, dove
c'è un contributo ANAS, per dare dignità a quella zona ed un
ingresso alla città di Aosta capoluogo di una Valle che si ritiene
turistica; quando qualcuno viene a trovarci, vedere quel tratto fa
male al cuore, e non si dà un'immagine gratificante di Regione
turistica!
Nell'enfasi, dimenticavo la seconda domanda. La richiesta che
lei mi fa di portare in commissione per guardare assieme i cancelli
e i passi carrai...mi sembra che non regga e non ho mai sentito, in
un'aula consiliare, una richiesta del genere, come credo che nessun
collega l'abbia mai sentita! Questo a dimostrazione della natura
strumentale della sua richiesta.
Presidente
- La parola al Consigliere Donzel.
Donzel (PD)
- Grazie Presidente.
Le dico con molta franchezza che sono assolutamente ignorante su
questa materia e lei lo ha ribadito a piena voce. Lei, invece, è un
professore della democrazia, perché invece di rispondere nel
merito, ci ha illustrato quanti incontri ha fatto! Allora io
replicherò con una battuta alle sue provocazioni. Sì, ascolto molto
i comitati, è vero, meglio che tutti i buffet a cui partecipa lei
con i suoi colleghi! Allora è meglio ascoltare la gente, rispetto a
girare nei buffet, tanto per chiarirci! Quanto ai comitati, le
faccio presente che non c'è nessuna persona del PD ufficialmente
presente nel comitato, mentre ci sono esponenti di maggioranza in
questo comitato che vanno lì a sollevare chissà che polverone,
invece di sostenere la maggioranza e risolvere le questioni!
Questioni che lei dice: se si ascoltano le piccole cose, non
andiamo da nessuna parte. Ma caro Assessore, lei è andato, persona
per persona, a dire: io le sposto l'accesso più su o più giù di un
metro, altro che le piccole cose! È questo il modo con cui lei fa
politica, promettendo ad ogni singolo cittadino di spostargli
l'accesso, anziché risolvere i problemi collettivi! È questo il suo
modo di fare politica!
Allora veniamo alle questioni. Lei dice: l'ANAS ce lo regala
quel pezzo di strada; allora prendiamolo, facciamo vedere cos'è la
Valle d'Aosta! Poi aggiunge: ma così perdiamo il contributo ANAS
per metterlo a posto. Allora lo dica anche a quei cittadini, ai
quali ha detto che non si può prendere quel pezzo di strada. Sono
le parole registrate, caro Assessore! Lei ha registrato...
(interruzione dell'Assessore Marco Viérin, fuori
microfono)
...sì, tornerò ad insegnare nell'asilo nido, ma lei ha
registrato: l'ANAS ce lo regala quel pezzo di strada. Allora misuri
le parole che dice, perché saremmo molto interessati ad acquisire
direttamente quel pezzo di strada ed a farne una proprietà
regionale!
Altra questione, sulla rotonda: sui giornali sembrava cosa
fatta, adesso si cerca di scaricare in uno strano contenzioso
ANAS-SAV, eccetera, ma la SAV è uno di quei posti dove noi abbiamo
dei consiglieri nel Consiglio di amministrazione, non è Marte la
SAV! Allora come può dire che la SAV non è d'accordo con noi...ma
ci sarà la nostra parte dentro la SAV che si schiera con la
Regione? Non mi risulta per il momento, a sentire le sue parole,
sembra che sia un ente contrario, ci impedisce di spostare...ma la
SAV siamo noi! Come può la SAV mettersi contro i progetti
dell'Amministrazione regionale? È che questa interpellanza
smaschera questo continuo circuito che è stato messo in giro,
interno al comitato, con cui si dice: io farei, ma l'altro non mi
lascia, io vorrei, ma l'altro non mi lascia! Allora, quando uno è
messo ad amministrare, dice esattamente quello che può fare, e non
che la SAV non mi lascia fare, quando un pezzo della SAV siamo noi!
È chiaro?
Nel caso di Saint-Pierre, le rotonde sono state spostate, è
stato modificato fortemente il progetto. Non capisco perché, in
questo caso, al di là di promettere a tutti che viene spostata più
su o più giù, allargata la possibilità di accesso al singolo, che è
una cosa buona, tanto per chiarirci...ma è tanto per dire che se
contattiamo i cittadini, lo facciamo senza i mezzi che ha lei
addirittura di promettere spostamenti di progetto, eccetera, cioè
senza nessuno scopo clientelare, tanto per essere chiari fino in
fondo! Senza nessun obiettivo clientelare, ma per ottenere un
progetto che sia quello di un'area che non è più un'area
commerciale di grandi magazzini, bensì un'area fortemente
urbanizzata. Questo è quello che chiediamo...vuole ascoltare quello
che abbiamo cercato di rappresentare oppure vuole denigrare e dire
che Donzel è un ignorante? Queste sono sue valutazioni, che magari
sono anche corrette...io non sono un professorone laureato in
ingegneria stradale come lei, che è un grande esperto di ingegneria
stradale! Quel poco che ho capito è che avete piazzato rotonde
dappertutto, tranne dove ve le chiedono i cittadini! Le fate
dappertutto, ma se un cittadino le chiede, non si possono fare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK