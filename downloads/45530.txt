Consiglio Regionale della Valle d'Aosta - Oggetto del Consiglio n. 2205 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2205 del 23 marzo 2023 - Resoconto
OGGETTO N. 2205/XVI - Interrogazione: "Azioni volte a
contrastare lo stato di degrado della Tour du Pailleron sita in
prossimità della piazza della stazione ferroviaria di
Aosta".
Bertin (Presidente) -
Punto n. 29. Risponde l'assessore
Jean-Pierre Guichardaz a cui passo la parola.
Guichardaz J. (FP-PD) -
Alla prima domanda, "Quali siano
le criticità che hanno portato a trascurare le segnalazioni
inoltrate alla Soprintendenza ai beni culturali concernenti la
Torre del Lebbroso": innanzitutto voglio esprimere un
ringraziamento a Legambiente per l'intervento di pulizie
effettuato, mi pare doveroso perché si sono mobilitati, come lei ha
ben argomentato nella sua premessa.
La problematica del disordine e degrado causato da comportamenti
incivili dei cittadini in spazi all'aperto connotati dalla presenza
di vestigia storiche è nota ai componenti degli uffici della
Soprintendenza per i beni e le attività culturali.
Le zone più critiche sono quelle lungo la cinta delle mura
romane, ma anche la Porta Pretoria e Piazza Severino Caveri sono
oggetto di atti che denotano una mancanza di senso civico di
passanti e fruitori dei luoghi, di Piazza Severino Caveri lo posso
attestare giornalmente perché è veramente un disastro.
Spesso gli uffici della Soprintendenza devono ricorrere a
operazioni di riordino che, se possibile, sono effettuate da
personale interno ma, a volte, richiedono l'intervento di ditte
esterne per la tipologia dei rifiuti da trattare.
Un controllo più ricorrente della situazione avviene nelle zone
maggiormente frequentate in concomitanza di eventi e manifestazioni
che, richiamando molte persone, determinano inevitabili esigenze
d'intervento.
Le segnalazioni di degrado sono pertanto utili perché i luoghi
sono molteplici e il numero limitato di dipendenti, assorbiti dalla
gestione dei siti aperti al pubblico, non consente un monitoraggio
costante e diffuso dei luoghi.
Nel caso specifico della Torre del Lebbroso, alla segnalazione
del Comune - avvenuta probabilmente in prima battuta per vie
verbali e formalmente dopo l'intervento di Legambiente - non è
seguito immediatamente un intervento per difficoltà contingenti di
organizzazione degli uffici competenti, impegnati nelle azioni
propedeutiche alle attività di valorizzazione programmate.
La situazione venuta a crearsi ha portato a riflettere
nuovamente sulle problematiche proprio perché, come già detto, i
siti culturali a rischio sono molti e l'esperienza di questi ultimi
anni porta a rilevare un aumento della scarsa considerazione del
bene comune, con conseguente aumento dei cittadini che giustamente
lamentano contesti poco dignitosi.
Considerato che il decoro urbano e dei beni culturali in
particolar modo non può dipendere dalla contingente disponibilità
di personale delle strutture dell'Amministrazione regionale, alla
luce di tali criticità il Dipartimento Soprintendenza per i beni e
le attività culturali, Comune di Aosta, il Dipartimento risorse
naturali e Corpo forestale si stanno coordinando per integrare in
modo più efficiente le rispettive competenze e risorse, in modo da
attivare e garantire un controllo periodico più puntuale delle
aree, con successivo intervento di personale per la pulizia, il
posizionamento di ulteriori cestini per la raccolta differenziata e
un'intensificazione dei passaggi di pattuglie della Polizia locale
in orario serale.
In parallelo, il Dipartimento Soprintendenza sta predisponendo
la documentazione per procedere all'affido di un eventuale servizio
esterno di pulizia e rimozione di rifiuti e materiali da
effettuarsi a completamento delle attività svolte dal personale
interno.
Alla domanda n. 2, "Se a fronte dell'identica situazione che
coinvolge la Tour du Pailleron siano state messe in campo delle
azioni efficaci a contrastare lo stato di degrado della struttura":
l'installazione di pannelli di compensato e reti di plastica sul
monumento si è resa necessaria dopo che una ragazza, salita sulla
Tour du Pailleron - per urinare, mi dicono - vi è precipitata
all'interno.
Anche in questo caso la Soprintendenza, che dovrebbe occuparsi
di tematiche relative alla tutela e alla valorizzazione dei beni
culturali, ha dovuto affrontare un'emergenza attinente alla
mancanza di senso civico della popolazione e mettere in atto
accorgimenti di emergenza finalizzati a evitare ulteriori
spiacevoli incidenti.
Tale soluzione è ovviamente di carattere temporaneo. Un
intervento di sistemazione del bene verrà inquadrato in uno dei
prossimi interventi di valorizzazione più complessiva della cinta
muraria di cui fa parte, di cui ora non si è in grado di fornire
una tempistica precisa.
Per quanto concerne il mantenimento del decoro urbano dell'area,
ovviamente si fa riferimento a quanto ho appena esposto. Credo che
sia una delle questioni che ha posto.
Presidente -
Replica il consigliere Manfrin.
Manfrin (LEGA VDA) -
Grazie, Assessore, per la sua
risposta. Guardi, mi permetta di cominciare con un piccolo ricordo,
probabilmente il collega Marzi, che non vedo, lo rammenterà, ma
diciamo che la questione della Tour du Pailleron non arriva come un
fulmine a ciel sereno.
Già quando ero in Consiglio comunale ad Aosta, ho fatto una
bella serata a girare per quella zona: tra la stazione, il parco
della stazione, la zona delle mura, La Tour du Pailleron rilevando
e ritrovando, oltre a numerosi soggetti che utilizzavano la zona
per pernottare in maniera romantica alla luce della luna, anche
personaggi che ovviamente invece erano dediti a commercio
nell'area; di fatto la Tour du Pailleron era una discarica perché
gli oggetti venivano buttati al suo interno: abbiamo recuperato
delle biciclette, abbiamo recuperato di tutto, e quindi questo non
è un problema che arriva, appunto, come un fulmine a ciel
sereno.
Diciamo che lei - dando testimonianza di grande fiducia - si
affida al fatto che ci sia un servizio serale di ronda della
Polizia locale, questo è quello che lei giustamente ha
riassunto.
Io le chiederei fino a che ora, secondo lei, la Polizia locale
del Comune di Aosta fa servizio, perché, nel caso in cui non lo
sapesse, glielo posso dire io.
Aosta è l'unico capoluogo di regione in cui la Polizia locale
non fa servizio notturno, per cui significa che se ci sono persone
che pernottano e trasformano i nostri monumenti in dei cestini per
l'immondizia - e che provocano anche degrado nel frattempo -
evidentemente avranno tutta la notte davanti per poterlo fare,
perché il servizio della Polizia locale di notte non è coperto.
Quindi da questo punto di vista io, purtroppo, non faccio
eccessivo affidamento.
Dall'altra parte, lei ci ha detto che probabilmente la
segnalazione, rispetto alla Torre del Lebbroso, è stata girata
verbalmente dal Comune alla Soprintendenza; qui in realtà
Legambiente dice una cosa diversa, cioè dice: "Abbiamo presentato
le criticità al Comune che ci ha comunicato di aver girato la
segnalazione alla Soprintendenza", non credo che abbiano girato una
conversazione orale, credo che abbiano girato qualcosa di più
concreto.
Se, a fronte di questa segnalazione, nulla è accaduto, lei
giustamente ci dice: "Eh, va beh, ma dipende dalla natura dei
rifiuti".
Ora, per fortuna, Legambiente ha fornito una documentazione
fotografica rispetto al suo intervento e, rispetto ai rifiuti che
sono stati tolti, non mi è parso di vedere proietti all'uranio
impoverito, non mi è parso di vedere dell'amianto, non mi è parso
di vedere nulla che richiedesse l'intervento di una gru, quindi mi
chiedo effettivamente questa tipologia di rifiuto qual era e qual è
stato il problema che non ha permesso d'intervenire in diverso
tempo.
In ogni caso io credo che la situazione sia abbastanza
sconfortante, il problema delle mura della zona della stazione e
delle Torri è noto; è un problema molto grave, perché ovviamente
sono monumenti che hanno una storia direi abbastanza importante
alle spalle, ma soprattutto sono il primo punto che i turisti che,
per esempio, scendono alla stazione di Aosta - i pochi coraggiosi
che affrontano questo tipo di tratta - vedono e incrociano, vedere
che ci siano delle torri circondate di compensato con la roba di
plastica o lo spacciatore nel passaggio vicino con quello che dorme
con il sacco a pelo sotto il muro eccetera, non credo che ci
presenti nella maniera migliore a chi vuole godere della città di
Aosta.
Quindi le chiederei, al di là degli impegni formali, un impegno
che preveda un preciso monitoraggio rispetto al degrado, perché -
come nella teoria delle finestre rotte formulata da James Wilson e
George Kelling - è chiaro che il degrado chiama degrado, se invece
riusciamo a tenere un certo decoro, anche probabilmente il degrado
riuscirà a stare lontano da quella zona che sicuramente è molto
delicata.
Presidente -
A precisazione, ne ha facoltà.
Guichardaz J. (FP-PD) -
Solo una precisazione, forse ho
letto male io... dicevo che: "Nel caso specifico della Torre del
Lebbroso, alla segnalazione del Comune avvenuta probabilmente in
prima battuta per vie verbali e formalmente dopo l'intervento di
Legambiente", quindi è corretto quello che riporta lei, ma pensavo
di averlo letto così.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK