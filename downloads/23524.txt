Consiglio Regionale della Valle d'Aosta - Oggetto del Consiglio n. 2618 del 4 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2618 del 4 aprile 2007 - Resoconto
OGGETTO N. 2618/XII - Riapertura di un'adeguata sede
dell'Agenzia del Demanio nella nostra regione.
(Interpellanza)
Interpellanza
Venuto a conoscenza della notevole rilevanza che riveste il
patrimonio del Demanio Statale nella nostra Regione, tra cui almeno
120 immobili e terreni per cui è aperta una procedura di
trasferimento all'Amministrazione regionale;
Constatato che tra questi immobili vi sono alcuni beni
importanti, in particolare per la realizzazione di progetti, come
ad esempio la Caserma del Piccolo San Bernardo per il Comune di La
Thuile, i terreni della Caserma dei Carabinieri per il comune di
Etroubles, i terreni dell'ex campo di volo della Città di
Aosta;
Tenuto conto che l'Agenzia del Demanio Statale non è più
presente nella nostra Regione, se non con un ufficio secondario, e
che pertanto i decreti di trasferimento devono essere istruiti
nella sede di Torino;
i sottoscritti Consiglieri regionali
Interpellano
il Governo regionale per conoscere se intenda:
1) attivarsi presso il Ministero delle Finanze perché venga
riaperta un'adeguata sede dell'Agenzia del Demanio nella nostra
Regione, almeno fino al completamento del trasferimento di tutti i
beni demaniali alla Regione, ivi compresi quelli che saranno resi
disponibili dal Ministero della Difesa (Caserma Testafochi,
eccetera);
2) richiedere il trasferimento dei beni già identificati alla
disponibilità della Valle d'Aosta nel più breve tempo
possibile;
3) effettuare una consultazione con tutti gli enti locali
della Regione per definire le priorità in tema di beni
demaniali;
4) vigilare perché, nel frattempo, tutti i terreni e gli
immobili che potrebbero essere trasferiti alla Regione non siano
oggetto di trattative con privati al fine della stipula di
contratti di affitto, d'uso o di servitù di passaggio, che possano
condizionare la loro futura piena disponibilità per
l'Amministrazione regionale.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Il problema è relativamente
complesso, nel senso che credevo fino a poco tempo fa,
scioccamente, che non vi fossero più proprietà del Demanio dello
Stato nella nostra Regione, pensavo che fossero tutte state
trasferite alla Regione Valle d'Aosta, a parte gli immobili della
difesa che per questioni nazionali potevano essere rimasti in capo
al Demanio. Sono invece venuto a conoscenza che esiste un elenco di
oltre 120 immobili e terreni sparsi in tutta la Valle d'Aosta, di
cui è aperta una procedura di trasferimento che però finora non si
è concretata. In questo "pool" di immobili e terreni ve ne sono
alcuni di grande rilevanza, come la Caserma del Piccolo San
Bernardo in Comune di La Thuile, credo sia la Caserma della Guardia
di finanza, i terreni della Caserma dei Carabinieri per il Comune
di Etroubles, gli importanti terreni dell'ex campo di volo della
città di Aosta che sono al Quartiere Dora e sono oggetto di varie
problematiche rispetto alla vicinanza con momenti difficili, tipo
il decapaggio della "CAS" o alcuni PUD abbastanza contestati nella
stessa area. Vi sono poi alcune difficoltà operative relative al
fatto che ad Aosta non esiste più un ufficio del Demanio, per cui
chi ha dei problemi di rapporti con il Demanio e chi ha in affitto
o in uso alcuni di questi terreni o che vorrebbe utilizzare tali
immobili - come le Amministrazioni comunali di La Thuile e
Etroubles - hanno grandi difficoltà ad avere anche solo rapporti
con questi uffici, perché bisogna far riferimento ad un funzionario
del Demanio di Torino. Da questa situazione emergono anche
difficoltà di tipo operativo, ad esempio, gli immobili del Demanio
dovrebbero, quando saranno conferiti agli enti locali competenti,
in questo caso la Regione Valle d'Aosta, essere liberi da
contratti, mentre mi viene segnalato che non tutti gli immobili che
dovrebbero entrare in questo "pool" dovrebbero essere liberi, anzi
vi sono trattative in atto per l'acquisto di tali terreni. Il
problema allora è capire se vi è la volontà da parte del Governo
regionale di prendere in mano questa situazione, per arrivare al
trasferimento al Demanio regionale il più in fretta possibile di
tali immobili importanti e se vi è la volontà di aprire un rapporto
con gli enti locali della Valle d'Aosta per favorire il successivo
trasferimento all'ente locale di questi immobili per consentirne
gli usi che tali enti hanno ipotizzato di fare. Credo che su questi
temi valga la pena fare chiarezza, anche perché in tali fasi di
momenti di difficoltà potrebbero inserirsi manovre speculative,
come stiamo vedendo per i terreni dell'ex campo di volo di
Aosta.
Presidente
- La parola al Presidente della Regione,
Caveri.
Caveri (UV)
-Vorrei intanto tranquillizzarla, nel senso
che non vi possono essere fenomeni speculativi perché, mentre fino
al 1991 poteva esistere una qualche alea di dubbi sul trasferimento
di una serie di beni alla Regione, con la sentenza n. 383/1991
della Corte costituzionale, la quale afferma che l'articolo 5 dello
Statuto prevede il trasferimento "ipso iure" dei beni del demanio
dello Stato situati nel territorio regionale, oggi siamo
tranquilli, ossia qualunque bene si dismetta, nel tempo, passa alla
Regione: questo è significativo perché l'interpretazione che lo
Stato dava all'epoca era contraria, era quella di dire: "lo Statuto
è stato fatto nel 1948, ci si riferiva ai beni del 1948"; allora
tale sentenza è importante perché segna una tendenza evolutiva.
Credo che se oggi chiedessimo al Ministero delle finanze di aprire
una sede dell'Agenzia del Demanio alla nostra Regione, il Ministero
ci farebbe una pernacchia, perché la realtà odierna è quella di una
dismissione continua degli uffici dello Stato rispetto ai quali
siamo in gravissima difficoltà. Abbiamo degli uffici esistenti in
cui, se domattina si rompe una porta alla Questura di Aosta o si
svita un tubo nell'Ufficio delle entrate, con i tagli che ci sono
stati in questi anni nei trasferimenti agli uffici periferici dello
Stato, questi non sono in grado di far niente.
Prendo invece l'impegno di riflettere se la Regione non possa
nella fase gestionale intermedia prima dell'acquisizione
definitiva... poi la prego di darmi il documento che lei ha, per
una volta sono io che chiedo a lei un documento - e non viceversa -
ai sensi dell'articolo 116, ma non so se vale che il Presidente
della Regione, ai sensi dell'articolo 116, lo chiede al Consigliere
regionale, è un'inversione di ruoli significativa... perché, a
quanto ci consta, abbiamo un elenco, un DPCM di alcuni anni fa, che
fotografa il trasferimento.
Lei cita alcuni beni che sicuramente hanno degli aspetti
particolari, ad esempio la Caserma "Testafochi" non passerebbe mai
dal Demanio dello Stato, perché c'è un'intesa prevista dalla norma
di attuazione, così come devo dirle, pur avendo il Sindaco di La
Thuile e un po' meno quello di Etroubles negli uffici della
Presidenza, che non mi hanno mai manifestato questa problematica.
Nel tempo, con La Thuile abbiamo seguito dei trasferimenti di beni
quasi sempre direttamente con il centro, perché sono dei decreti
che alla fine vengono fatti dai Ministeri competenti a Roma. Credo
che potrebbe essere interessante capire se questo può essere uno di
quegli argomenti di cui possiamo chiedere fin d'ora una
regionalizzazione nella gestione di alcuni beni, come hanno fatto
Trento e Bolzano, per cui le manderò una "e-mail" per chiederle
l'accesso a tale documento.
Presidente
- La parola al Consigliere Sandri.
Sandri (GV-DS-PSE)
- Ci faremo parte attiva affinché la
risposta possa essere consegnata nei 30 giorni canonici al
Presidente Caveri, che ringrazio per la disponibilità ad affrontare
il tema per il bene della Valle d'Aosta. Sono particolarmente
contento che siamo al riparo da manovre speculative, ma richiamo
l'attenzione del Presidente, perché la mia impressione è che,
sfruttando giochi vari, servitù di servizio, affitti... c'è chi in
questo momento sta tentando di utilizzare tali cose.
La seconda questione è che da questa analisi e dagli
intendimenti che ha espresso il Governo regionale può venir fuori
una cosa interessante in materia di gestione di tale patrimonio.
Prima si arriva alla sua definizione e meglio è, se questo può
diventare un momento di potenziamento degli strumenti regionali,
ben venga. La mia preoccupazione è di capire qual è la via migliore
per arrivare ai decreti: se è Roma che sia Roma, se è Torino sia
Torino, non mi faccio problemi in materia. Chiedo solo di poter
lavorare su questo tipo di argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK