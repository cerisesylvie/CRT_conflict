Consiglio Regionale della Valle d'Aosta - Oggetto del Consiglio n. 166 del 28 giugno 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 166 del 28 giugno 1972 - Resoconto
OGGETTO N. 166/72 - Dichiarazione di interesse regionale
delle opere di sistemazione straordinaria della strada dell'envers,
nel tratto da Villeneuve a Pontey. Delega alla Giunta.
Rollandoz
(D.P.)
- La strada denominata
dell'Envers corre in sponda destra orografica dal Comune di
Villeneuve sino alla località St. Clair in Comune di Châtillon; si
tratta di una arteria con andamento plano-altimetrico molto vario,
lunga circa 40 km. e di larghezza variabile da metri 5,50 nel
tratto Pont Suaz-Gressan a metri 3,50 in alcuni tratti in Comune di
Brissogne, Neyran e di Chambave-Margnier.
Nel tratto iniziale, inoltre, non raggiunge il Capoluogo di
Villeneuve, terminando presso una cava di pietra sotto il cimitero,
è però collegabile con la realizzazione di un viadotto di costo non
eccessivo con l'ex strada statale 26 e di qui con il centro abitato
di Villeneuve.
La strada classificata in parte come regionale nei tratti
Jovençan-Pollein, nel tratto Chez Sapin-Chez Crosé a Fénis, nel
tratto Pontey-Châtillon.
Per i rimanenti tratti è strada comunale nei vari Comuni
attraversati e proprio in questi presenta la maggior carenza di
manutenzione, sia ordinaria, sia straordinaria che ne rendono non
del tutto agevole e sicuro il transito specie nella stagione
invernale.
Si deve ancora osservare che, mentre per tutti i tratti
regionali della strada sono in corso le progettazioni dei relativi
lavori di rettifica e di allargamento facenti parte di un vasto
programma di ammodernamento dell'intera rete delle strade
regionali, non risulta altrettanto per i tratti comunali ove
l'unica opera per cui esiste un progetto è solo di massima è il
previsto viadotto iniziale di Villeneuve.
Se si tiene conto che la rotabile ha carattere unitario ed
interessa ben 12 Comuni, balza evidente l'opportunità che le sue
caratteristiche tecniche siano opportunamente aggiornate in modo da
conferirgli nella scorrevolezza e capacità di traffico che possano
permettere il miglior uso, anche ai fini del rilancio economico e
turistico delle zone attraversate.
La strada in questione, inoltre, fa parte di un gruppo di 29
strade per una lunghezza complessiva di 295 km. circa, che si
considerano di interesse regionale e sulle quali sarà opportuno
porre l'attenzione di questa Amministrazione.
Per tutte queste opere è stata richiesta a suo tempo dai Comuni
la classifica a strade regionali, richiesta, che ha suscitato e
suscita notevoli perplessità per il maggior onere che verrebbe a
gravare sulla Regione e per il minor potere decisionale lasciato
alle Amministrazioni locali.
È, però, probabile che a seguito della recente legge regionale
che stabilisce la corresponsione di un contributo annuo
chilometrico per le strade comunali extra urbane, buona parte di
tali richieste venga lasciato cadere, essendo ormai le
Amministrazioni Comunali in grado di garantire agevolmente la
manutenzione ordinaria.
I costi previsti per le opere di ammodernamento della "Route de
l'Envers" sono di 500 milioni di lire circa per i tratti
attualmente regionali e di circa 1000 milioni per i tratti
comunali, per i quali occorre anzi tutto provvedere alle necessarie
progettazioni relative; per ora ai tronchi più disagiati che in
riassunto sono: Villeneuve, Aymavilles-Jovençan, Brissogne-St.
Marcel nella zona di Neyran e nel tratto del Comune di Chambave
zona Arlier, Margnier, confini di Pontey.
Naturalmente le progettazioni ed i relativi lavori dovranno
svolgersi secondo una direttrice unitaria, in modo da portare con
il tempo l'intera strada ad assolvere alle sue funzioni di opera di
interesse regionale.
La spesa complessiva di Lire 1000 milioni per la sistemazione di
tutti i tratti comunali si riduce a 300 milioni per i tratti più
urgenti di prima attuazione.
E pertanto per risolvere questo problema abbiamo portato
all'attenzione del Consiglio, affinché lo voti se lo ritiene
opportuno, questa delibera per dichiarare tutta la strada
dell'Envers di interesse regionale.
Bancod
(U.V.)
- Questa volta non farò uscire in
espressioni di nervosismo l'Assessore, perché effettivamente si è
portato un'opera in Consiglio, un problema diciamo così di
giustizia per questi Comuni, perché effettivamente come già è stato
detto sono Comuni che hanno bisogno di sviluppo, hanno bisogno di
una strada percorribile regolarmente sia di svincolo alla statale
26 e anche per i servizi locali.
Comunque, vedo dalla relazione dell'Assessore che i punti che
sono stati indicati, vedo che sono stati rispettati insomma, vedo
che si cerca di arrivare ad una soluzione che piano piano andrà del
tempo ma che si cerca di portare a compimento.
Io invito, naturalmente, che si dia inizio al più presto insomma
sarà votata come spero questa legge, che si dia inizio al più
presto il lavoro insomma dei tecnici perché praticamente sono loro
che devono dare con questi indirizzi, sono loro che devono vedere i
punti più necessari; con questo, spero che sia a buon punto.
Savioz
(P.C.I.)
- Io vorrei soltanto ricordare
ancora la premessa fatta già l'altra volta perché abbiamo parlato
di questo problema che indubbiamente ha la sua importanza ed è
urgente risolvere, di non dimenticare che l'arteria sulla destra
orografica della Dora Baltea ha una importanza eminentemente di
carattere turistico e, quindi, bisognerà tenere con grande conto
sia la percorribilità della nuova arteria, perché mi permetto di
chiamarla nuova arteria in quanto che una buona parte deve essere
rifatta completamente e i tracciati modificati, e di tenere conto
degli allacciamenti per le zone di interesse particolarmente
turistico. Ecco io ho queste due raccomandazioni qui da fare, poi
l'esecuzione dell'opera avvenga pure a tratti, avvenga pure là nei
posti che sono più urgenti, però in base ad un progetto completo,
totale assoluto, che non ci siano più remore, non ci siano più
pasticci e soprattutto raccomandazione ai tecnici che non ascoltino
le necessità, le prerogative, le possibilità e le richieste dei
vari Sindaci, dei vari proprietari terrieri, perché purtroppo in
Valle d'Aosta avviene sovente, dobbiamo constatare che delle opere
fatte dalla Regione, sempre e mica solo oggi, sempre nel tempo è
stato così, purtroppo molte volte vediamo che ci è passata la volpe
davanti e non il geometra a trattare la strada.
Fosson
(U.V.)
- Sono lieto anch'io che sia stato
portato questo argomento al Consiglio e, quindi, non abbiamo altre
parole da spendere.
La questione, però, vorrei chiedere, riallacciandomi a quanto ha
detto Savioz, forse non ho fatto bene attenzione alla relazione, è
previsto come si fa l'allacciamento al capoluogo di Villeneuve per
arrivare giù alla strada? Avere un chiarimento e penso che quello è
uno dei punti effettivamente che va studiato anche bene proprio dal
punto di vista paesaggistico: non sto a ribadire quello che ha già
detto Savioz per gli altri tratti, sia per la funzionalità della
strada sia agli effetti del paesaggio, ma penso che uno dei punti
veramente delicati sia quello dell'allacciamento al capoluogo di
Villeneuve, quindi vorrei solo sapere se c'è una certa
previsione.
Rollandoz
(D.P.)
- Consigliere Bancod, i tratti
maggiormente disagiati li hanno segnalati i tecnici, io non è
che... quindi è un problema tecnico, hanno esaminato dove
tecnicamente bisogna intervenire prima e hanno proposto un elenco,
quindi è chiaro mi pare che quello che dice il Consigliere Bancod
vada bene, terremo conto e diremo particolarmente ai tecnici di
tenere conto delle raccomandazioni fatteci dal Consigliere Savioz,
speriamo, i tecnici, speriamo come di solito siano seri e cerchino
nel limite del possibile di fare un tracciato prettamente tecnico
prima che di interesse, di particolarismi diciamo.
Al Vice Presidente Fosson: l'Amministrazione comunale di
Villeneuve aveva proposto quel primo collegamento tramite una
galleria, però, l'aveva proposto nel momento in cui quella era
ancora strada statale 26; al momento attuale essendo ex strada
statale, essendo stata eseguita la circonvallazione, questa strada
ha soltanto il transito per servire la zona di Villeneuve e le due
vallate laterali, quindi in linea di massima l'Ufficio tecnico dei
Lavori Pubblici proponeva di sostituire l'attuale passerella in
legno con un viadotto.
Comunque non è ancora definito tecnicamente, questa è soltanto
un'idea orientativa.
Fosson
(U.V.)
- Non è oggi il caso di fare una
discussione, ma è proprio questo fatto di prevedere in quella zona
un viadotto, penso che paesaggisticamente non sarebbe appropriato;
quindi se si va sul letto della Dora è un conto, ma lì bisogna
tenere conto anche del ponte che c'è; ad ogni modo non facciamo
oggi la discussione però quella è una questione da definire molto
bene prima di prendere una decisione.
Chabod
(D.C.)
- All'Assessore Rollandoz, facendo
quel viadotto lì, siccome è prevista anche la strada che va al
cimitero, mi pare lì no? Facendo il viadotto magari poi si ostacola
la strada che va al cimitero o no? O si può fare tutte e due?
Rollandoz
(D.P.)
- Come ho detto non voglio venire
qui a fare il tecnico perché spero che non sia il mio compito in
questo momento, comunque mi risulta che l'Amministrazione comunale
di Villeneuve abbia mandato avanti un progetto per la sistemazione
della strada del cimitero; la questione di risolvere
l'allacciamento con la strada dell'Envers con un viadotto è un'idea
così di massima espressa dall'Assessorato, però potrebbe ancora
essere rivista, probabilmente dovrà ancora essere rivista, sentita
la Sovraintendenza, Antichità e Belle Arti. Non è che dica questa è
la soluzione, era un'idea dell'Assessorato e che io ho espresso in
Consiglio.
Montesano (P.S.D.I.)
- Allora chiusa la discussione, si
passa alla votazione, chi è favorevole alzi la mano, contrari?
Astenuti? Il Consiglio approva.
Oggetto n. 16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK