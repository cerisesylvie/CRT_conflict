Consiglio Regionale della Valle d'Aosta - Oggetto del Consiglio n. 387 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 387 del 25 febbraio 2021 - Resoconto
OGGETTO N. 387/XVI - Interpellanza: "Intendimenti per
garantire il rispetto delle convenzioni in essere con le
associazioni sportive che svolgono la loro attività all'interno del
Palaindoor".
Bertin (Presidente) -
Punto n. 36, consigliere Perron per
l'illustrazione.
Perron (LEGA VDA) -
Ritorniamo sull'annosa questione del
Palaindoor. Ricostruisco un po' le notizie riguardo alle decisioni
prese dalla Giunta.
La decisione di adibire il Palaindoor a centro vaccinale ci
arriva per mezzo stampa, sulla Gazzetta Matin di lunedì primo
febbraio; si apprende così che le associazioni sportive hanno
ricevuto dall'azienda romana "Sport e Salute", già "CONI S.p.A.",
la comunicazione che la struttura chiuderà i battenti il 5 febbraio
e sono in subbuglio.
Conferma l'assessore Barmasse nell'articolo: "La Protezione
Civile ha ritenuto la struttura come la più idonea, non ha
certezze" - e questo elemento ha attirato un po' la nostra
attenzione perché eravamo al primo febbraio - "ma non esclude la
data fatidica del 5 per la requisizione".
L'articolo poi riporta: "È furibondo il Presidente del CONI
Valle d'Aosta, il quale dichiara che è arrivata totalmente a
sorpresa la comunicazione da Sport e Salute" e spiega che "dopo la
proroga al 31 marzo era arrivata la decisione di chiudere tutto a
partire dal 5 febbraio" e ancora: "Nessuno ci ha detto niente, c'è
stato un sopralluogo imprevisto da parte della Protezione Civile e
ASL ma si era parlato di chiudere dopo il 12 febbraio, invece poi è
arrivata la mazzata".
Tra gli altri pareri riportati dall'articolo, il Presidente
della Disval non si dava per vinto e sosteneva "Non abbiamo ancora
ricevuto comunicazioni ufficiali, speriamo nell'incontro con il
Comune che sarebbe dovuto avvenire martedì" - presumo io martedì
forse il 2 febbraio - "per trovare una soluzione."
Aosta Cronaca, sempre lo stesso primo febbraio, riporta la
notizia commentando che la gara di arrampicata del 6 e 7 febbraio
sarebbe stata la prima e l'ultima dell'anno e interpella il Sindaco
di Aosta, il quale conferma la scelta come inevitabile.
Tre giorni dopo, arriva il comunicato stampa regionale, siamo al
4 febbraio, nel quale si comunica che la scelta, proposta dalla
Protezione Civile e condivisa dalla ASL, è stata reputata la più
idonea da tutti gli enti coinvolti.
Arriviamo al 5 febbraio: lo sgombero per le associazioni diventa
ormai fattivo e a questo segue anche l'annullamento della gara di
arrampicata - che non era, tra l'altro, una garetta piccola interno
alla palestra, era una prova del circuito macro Regione
Piemonte-Valle d'Aosta, c'era parecchia gente coinvolta - alla
quale si faceva riferimento nell'articolo di giornale come prima e
ultima. In realtà salterà anche questa, perché evidentemente è
fuori dal termine fatidico e l'apprendiamo proprio dalla stampa del
5 febbraio.
Ne deduciamo un sicuro danno d'immagine per la Valle perché -
come sappiamo, per l'esperienza dello sci - vedere tutto cancellato
all'ultimo non è piacevole e non si fa bella figura.
Quindi ci siamo chiesti su quali basi, su quali atti siano state
prese le decisioni e quali siano state le modalità di comunicazione
adottate nei confronti dell'ente gestore e delle associazioni
coinvolte, perché non bisognava essere dei geni per capire -
leggendo i giornali e assistendo alla manifestazione in piazza di
protesta lo scorso venerdì 5 febbraio, tra l'altro manifestazione
alla quale c'era lo stesso assessore Guichardaz - che qualcosa
nella catena di trasmissione non aveva funzionato.
Allora abbiamo fatto una ricerca e l'unico atto relativo al
Palaindoor del quale siamo venuti a conoscenza alla data di
deposito della nostra iniziativa, che è il 12 febbraio, risulta
essere la delibera di Giunta comunale n. 175, quella del 31/12, la
quale autorizzava il CONI all'apertura della stessa struttura per
le attività che non avessero trovato una nuova collocazione fino e
non oltre il 31 marzo, quindi i famosi tre mesi di tempo.
Della data del 5 febbraio la traccia non c'era. Nello scorso
Consiglio, fra le altre questioni riguardante il Palaindoor, il
collega Manfrin ha chiesto espressamente al presidente Lavevaz -
che tra l'altro mi spiace che non sia presente - su quali atti si
basasse la decisione, ma la risposta non ci era pervenuta.
Abbiamo allora cercato da altre parti, abbiamo guardato il piano
vaccinale predisposto a gennaio, il quale al punto 7 prevede un
punto di somministrazione centralizzato al servizio della città di
Aosta e altri punti di somministrazione, Châtillon e Donnas, ma
esplicitamente riferisce come il punto per Aosta e zone limitrofe
sia ancora da individuare.
Arriviamo quindi al 19 febbraio e abbiamo la delibera di Giunta
regionale, la n. 139, già citata anche ieri; da questa possiamo
apprendere - e mi spiace che sono un po' noioso nella descrizione,
ci sono tanti pezzi ma, ahimè, mi tocca - da questa possiamo
apprendere che l'azienda USL ha trasmesso con nota del 16 febbraio
all'Assessorato della sanità e al Capo della Protezione Civile il
verbale della riunione datata 8 febbraio, quindi attenzione alla
data, 8 febbraio, tre giorni dopo che erano già stati sgomberati...
è il verbale della riunione del gruppo tecnico per il coordinamento
dell'attività vaccinale che ha stabilito di utilizzare il
Palaindoor appunto come centro per le vaccinazioni.
Nella stessa delibera, e continuo a citare espressamente, si
ricorda che l'unità di supporto e coordinamento per emergenza Covid
ha preso atto della scelta fatta da ultimo nella riunione del 15
febbraio.
Ricapitolo per essere un po' più 'chiaro: l'otto febbraio, dai
documenti che abbiamo, il Gruppo Tecnico per il coordinamento
dell'attività vaccinale stabilisce come centro vaccinale il
Palaindoor, quindi finalmente - sulla base degli atti - sappiamo
chi ha deciso.
Il verbale viene poi trasmesso all'USL il 16 febbraio, l'unità
di supporto e coordinamento prende atto della scelta effettuata da
ultimo nella riunione del 15 febbraio.
Quindi noi al 12 febbraio ci chiedevamo quali fossero gli atti e
non li trovavamo, adesso li abbiamo visti, ma non solo, nessuno
specifica la data di requisizione della struttura, il 5 febbraio,
noi non lo abbiamo trovato, magari avremo novità, ma soprattutto
non si rispettano le tempistiche, perché se la decisione è stata
ufficialmente presa l'8 febbraio, su quali basi il Palaindoor è
stato chiuso il 5?
"Quali sono state le modalità di comunicazione adottate nei
confronti dell'ente gestore e delle associazioni coinvolte?" È
stato ritenuto sufficiente un comunicato stampa il 4 febbraio
quando erano già apparse, tra l'altro, notizie sui giornali nei
giorni precedenti; ecco perché sono importanti le date: era il
primo febbraio, sappiamo le cose dai giornali e poi non troviamo
gli atti.
Sono state fatte soltanto comunicazioni informali agli
interessati senza alcuna base amministrativa o sono state affidate
alla comunicazione della società "Sport e Salute"?
Ecco, questo chiediamo nella nostra iniziativa e chiediamo
inoltre quali siano gli intendimenti per garantire nel prossimo
futuro il rispetto delle convenzioni in essere con le associazioni
sportive, anche se già l'iniziativa dei colleghi di Pour
l'Autonomie ieri era stata portata avanti su questo tema, quindi
alcune risposte sono già state date.
Ci interessa capire quale sia stato il modus operandi e capire
le questioni un po' più tecniche.
Presidente -
Per il Governo regionale risponde
l'assessore Barmasse.
Barmasse (UV) -
Già il Piano vaccinale anti Covid-19
dell'Azienda USL, richiamato per la prima volta in un comunicato
stampa aziendale del 22 dicembre 2020, e in seguito il Piano
regionale, definitivamente approvato con Dgr n. 51 in data 25
gennaio 2021, avevano indicato per la fase della vaccinazione di
massa la necessità di dotarsi di un punto di somministrazione
centralizzato al servizio della città di Aosta e delle Unités
Grand-Combin, Monte Emilius e Grand-Paradis.
Questo punto è stato individuato - su proposta della Protezione
Civile regionale e dal gruppo tecnico per il coordinamento
dell'attività vaccinale dopo aver sbagliato diverse ipotesi - nella
struttura polivalente "Palaindoor Marco Acerbi", sita nel Comune di
Aosta in corso Lancieri, che presentava la localizzazione utile e
le caratteristiche logistiche di ambienti e spazi precostituiti
necessitanti di pochi e rapidi interventi per essere idonei allo
scopo.
Nel frattempo il Comune di Aosta, con cui l'Azienda USL aveva
intrattenuto rapporti, si era reso disponibile a concedere
all'Azienda USL stessa i locali sopra descritti da destinare al
punto di vaccinazione territoriale, mediante la stipula di un
contratto di comodato d'uso gratuito.
Tale punto è stato definitivamente approvato e dotato di
autorizzazione sanitaria temporanea con Dgr 139/2021.
I lavori di allestimento della struttura sono in corso per
permettere l'avvio della cosiddetta fase B, cioè della campagna di
vaccinazione di massa a partire dagli inizi del mese di marzo.
Con nota protocollo 1168 del 16 febbraio, l'Azienda USL ha
trasmesso all'Assessorato sanità, salute e politiche sociali e al
capo della Protezione Civile della Presidenza della Regione il
verbale della riunione dell'8 febbraio 2021 del gruppo tecnico per
il coordinamento dell'attività vaccinale, il quale ha stabilito di
utilizzare le tre strutture regionali da utilizzare come punto
vaccinale.
L'unità di supporto e di coordinamento tra i componenti della
quale figura anche il Sindaco di Aosta, nella riunione del 15
febbraio 2021 ha preso atto della scelta delle tre strutture
predette e conseguentemente questo Assessorato ha proceduto a
predisporre la sopracitata delibera 139/2021.
Ora è proprio al Comune che spetta la competenza diretta dei
rapporti con l'ente gestore e con le associazioni sportive citate
nell'interpellanza. Il Sindaco Nuti ha dimostrato ancora oggi
disponibilità e collaborazione in un momento in cui questa è
necessaria per il benessere collettivo.
Dall'informazione che il Comune ci ha fornito il 2 febbraio
scorso, è stato organizzato un incontro con le associazioni che
svolgevano attività presso il Palaindoor, alle quali era già stata
comunicata l'impossibilità di continuare a utilizzare la struttura
a partire dal 31 marzo.
Successivamente il Comune ha comunicato formalmente all'ente
gestore la necessità di rinunciare all'utilizzo già nel mese di
febbraio.
Per quanto riguarda la terza domanda, cioè "quali siano gli
intendimenti dell'Amministrazione regionale", il Comune - di intesa
con la Regione - sta cercando di dislocare tutte le Federazioni che
usano il Palaindoor e al momento l'80% delle società ha ricevuto
una proposta, al fine di valutare ogni soluzione per non
penalizzare troppo il mondo dello sport.
Vogliamo ribadire che l'istituzione del centro vaccinale
all'interno del Palaindoor non precluderà comunque nei prossimi
mesi la possibilità di avviare il percorso calendarizzato degli
interventi di adeguamento e di ristrutturazione da realizzare per
riportare la struttura alla piena fruibilità proprio grazie alla
collaborazione dell'Amministrazione regionale e comunale;
l'assessore Guichardaz, in ogni caso, questa mattina ha già
risposto dettagliatamente al tema della ricollocazione delle
singole attività nell'interpellanza 16 presentata dal consigliere
Baccega. L'Assessorato si è comunque fatto carico di un confronto
che è stato immediatamente avviato, come già detto nello scorso
Consiglio regionale, garantendo un confronto anche attraverso un
tavolo con referenti di varie società e federazioni sportive.
Ne approfitto per ricordare, visto che si parla di vaccini, che
la Valle d'Aosta è la Regione in Italia che ha utilizzato la
maggior parte dei vaccini, mi sembra oltre il 94%, e siamo 20 punti
percentuali al di sopra della media italiana, questo solamente per
ribadire, a mio avviso, che la campagna vaccinale magari non sarà
perfetta ma è una buona campagna vaccinale.
Presidente -
Per la replica, il consigliere Perron.
Perron (LEGA VDA) -
Prendo atto di quello che dice, la
ricostruzione dell'iter amministrativo che avevamo fatto era
corretta perché mi riporta le stesse date.
Ora io credo anche che non stiamo mettendo in dubbio né la
validità del piano vaccinale né i suoi risultati eccetera, penso
anche che lei sia coinvolto parzialmente in questo perché mi spiace
non vedere, ripeto, il presidente Lavevaz e neanche più l'Assessore
allo sport, ma qui io credo che la responsabilità sia generale,
perché a parte che la delibera regionale... tra l'altro ieri
abbiamo fatto un'iniziativa gemella sul Comune di Aosta, abbiamo
avuto delle altre informazioni, compare una data del 4 febbraio per
cui l'unità di supporto identifica il Palaindoor come unica sede
possibile, mentre qui abbiamo l'8, quindi c'è ancora qualche
incongruenza. A parte che la delibera regionale è l'atto
amministrativo ma qui vengono citati dei verbali che purtroppo
valenza amministrativa non hanno, perché questo il punto. Io non
discuto sul merito della questione della scelta, di quello se n'è
già parlato, qui abbiamo ricostruito un iter amministrativo che
presenta dei vizi di forma, questo è il problema!
La delibera di Giunta arriva, tra l'altro, 14 giorni dopo che il
Palaindoor è stato chiuso, e in questo caso senza atti
amministrativi, e si apre anche la possibilità che coloro che siano
stati danneggiati possano ricorrere a vie legali, perché qui c'è un
vizio di forma, questo era il tema, lo abbiamo accertato anche ieri
e quindi in questo caso io credo che, al di là di lei Assessore, il
Presidente della Giunta debba prendersi la responsabilità di fronte
alla collettività: sono state prese delle decisioni, sono state
comunicate in maniera... alcuni con le telefonate; la data del 5
febbraio non compare, c'è un vizio di forma e quindi la
responsabilità è interamente della Giunta.
Presidente -
Vedo la prenotazione del consigliere
Marguerettaz.
Marguerettaz (UV) -
Solo per un chiarimento. Il
presidente Lavevaz è in conferenza con il ministro Speranza e con
la ministra Gelmini, quindi solo per informare che non è una
mancanza di rispetto, ma è in videoconferenza con i membri del
Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK