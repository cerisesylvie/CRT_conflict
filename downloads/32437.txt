Consiglio Regionale della Valle d'Aosta - Oggetto del Consiglio n. 1162 del 21 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1162 del 21 aprile 2010 - Resoconto
OGGETTO N. 1162/XIII - Interpellanza: "Modalità di
applicazione della legge n. 38/2010 in materia di terapia del
dolore".
Interpellanza
La L. 15 marzo 2010, n. 38 "Disposizioni per garantire
l'accesso alle cure palliative e alla terapia del dolore", è venuta
nelle scorse settimane a colmare un vistoso vuoto legislativo,
introducendo tra l'altro l'obbligo per i medici di monitorare il
dolore degli assistiti nella cartella clinica, prevedendo
l'istituzione di due reti distinte di strutture sanitarie, una per
le cure palliative, l'altra per la terapia del dolore e promuovendo
articolati interventi formativi, informativi e di
controllo.
Nell'ambito dell'Ospedale di Aosta, opera attualmente la
Struttura Semplice Dipartimentale di Terapia del Dolore intra ed
extra ospedaliero che si occupa della diagnosi e terapia del dolore
mediante tecniche di I e II livello.
Il reparto appare al momento privo di idonei spazi, di sale
d'attesa adeguate e perfino di bagni (dovendosi spesso utilizzare
allo scopo quelli del vicino servizio di nefrologia).
Il settore vedrà certamente crescere, anche per effetto della
recente nuova normativa, le proprie competenze e saranno
presumibilmente richiesti interventi più numerosi e
complessi.
In relazione a ciò,
i sottoscritti Consiglieri regionali
Interpellano
l'Assessore competente per sapere:
1) se ritiene congrue per numero e livello formativo le
dotazioni di personale operanti nel reparto e quali siano in
conseguenza le iniziative che intende assumere;
2) se sia prevista o prevedibile la trasformazione
dell'attuale assetto di Struttura semplice in quello di Struttura
complessa;
3) quali migliorie strutturali si intendano apportare
all'attuale sede del reparto per garantire adeguate condizioni di
prestazione delle terapie antalgiche.
F.to: Louvin - Patrizia Morelli
Président
- La parole au Conseiller Louvin.
Louvin (ALPE)
- Grazie.
Assessore Lanièce, la legge che è stata votata dal Parlamento in
modo convinto e unanime per quanto riguarda l'accesso alle cure
palliative alla terapia del dolore è stata accolta positivamente in
Valle; lo stesso Senatore valdostano ha espresso ampia
soddisfazione a questo proposito, sottolineando la natura di legge
di civiltà di questa nuova normativa, ed è una legge che abbiamo
voluto studiare con un po' di attenzione, perché credo avrà degli
impatti profondi sull'approccio dal punto di vista terapeutico, ma
anche forse dei riflessi di carattere organizzativo che sono
abbastanza importanti.
C'è, mi pare di aver capito, lei sa che non sono un tecnico del
settore, ma c'è un cambio culturale a monte, c'è un approccio
diverso che avrà delle conseguenze organizzative nel monitoraggio
del dolore, quindi anche dal punto di vista della gestione delle
cartelle cliniche, del
suivi
di ogni singolo paziente, e
anche nella costituzione delle distinte reti sanitarie che vengono
scisse fra cure palliative e terapia del dolore.
Abbiamo messo in relazione questa nuova legge con una serie di
impegni che sono in parte contenuti nella legge stessa, ma anche in
parte in un documento che hanno sottoscritto i Governi regionali
con lo Stato in un accordo Stato-Regioni del 2007 e che mettono in
sollecitazione tutto l'apparato sanitario per interventi formativi,
d'informazione, di controllo, di organizzazione. Credo che questa
sia una battaglia che tutti abbiamo il dovere di condurre
intelligentemente,
in primis
chi se ne occupa
professionalmente all'interno delle nostre strutture sanitarie, e
noi le abbiamo rivolto dei quesiti per portare allo scoperto le
problematiche organizzative che ci sembrano di primaria importanza.
La prima riguarda la congruità del personale di cui dispone
attualmente l'Unità sanitaria locale per questo tipo di interventi,
sia dal punto di vista numerico che come livello formativo, cosa
sarà necessario.
Credo fra l'altro che ci siano già state - da come ho potuto
ricostruire - anche delle iniziative convegnistiche e formative
importanti in Valle d'Aosta, ci muoviamo già in modo significativo,
ma sarà necessario spingere sull'acceleratore da questo punto di
vista; se ci siano anche assetti organizzativi in evoluzione dal
punto di vista interno dell'Unità sanitaria locale, dal punto di
vista delle strutture semplici o complesse che siano, se qualche
nuova articolazione è in qualche modo prevista e, dal punto di
vista logistico - perché ci vuole anche quello -, se le strutture
di cui si dispone attualmente dal punto di vista degli spazi e
della strumentazione - ma direi prevalentemente degli spazi per le
terapie antidolore -, siano adeguate. Abbiamo segnalato
incidentalmente delle carenze che ci sembrano essere state
registrate, sicuramente l'Assessorato e l'Unità sanitaria locale
avranno già svolto una ricognizione più approfondita e potranno
sicuramente darcene conto.
Grazie, Assessore, crediamo che sia una questione di primario
interesse della comunità.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio il Consigliere
Louvin, che so essere sensibile in modo particolare sotto l'aspetto
delle patologie tumorali, eccetera.
I competenti uffici dell'Assessorato, anche in ottemperanza alle
disposizioni della legge n. 38/2010 che è stata prima ricordata,
stanno predisponendo le linee guida per un modello organizzativo
sia della rete delle cure palliative che della rete della terapia
del dolore, che è la suddivisione che ha voluto questa nuova legge,
specificando bene questi due aspetti: cure palliative più mirate
alla cura delle malattie oncologiche e terapie del dolore, più in
generale, sulla cura delle malattie croniche, in collaborazione con
tutte le parti in causa, individuando i bisogni attraverso
un'approfondita analisi dello stato dell'arte, il modello
organizzativo confacente alle esigenze regionali, le risorse
strutturali, strumentali, umane e finanziarie necessarie, e
approntando inoltre quanto necessario per un monitoraggio continuo
per il riscontro di eventuali anomalie del sistema.
Voglio ricordare brevemente quanto in Valle d'Aosta si è fatto
ed è in atto, perché per molte delle cose previste dalla legge noi
fortunatamente abbiamo già provveduto. In Valle d'Aosta le cure
palliative si sono sviluppate all'interno della S.C. di Oncologia
fin dalla sua origine dal 1990 per i pazienti in ricovero o
ambulatoriali e, a partire dal 1991, dalla sinergia fra S.C. di
Oncologia e il Gruppo Assistenza Domiciliare della Lega contro i
Tumori di Aosta per i pazienti a domicilio. Dal 1995 l'attività
domiciliare della Lega Tumori, che ringrazio per la sua azione, è
convenzionata con l'Azienda USL della Valle d'Aosta. Le successive
principali tappe di sviluppo si possono così riassumere: nel 2006 è
stato attivato il progetto assistenza medica palliativa con cui è
stato convenzionato un medico specialista oncologo per l'attività
domiciliare per le cure palliative; dal giugno 2006 è stata creata
la S.S. cure palliative all'interno della S.C. Oncologia; nel 2006
è stato predisposto e approvato dall'azienda USL il protocollo di
cure palliative territoriali, che regola l'attività di assistenza
di cure palliative su tutto il territorio regionale (da marzo 2007
tale protocollo ha trovato applicazione nei quattro distretti
dell'USL); dal giugno 2007 sono stati attribuiti alla S.C. di
Oncologia sei letti di degenza presso la RSA Festaz di Aosta che,
di fatto, sono stati utilizzati per i pazienti in cure palliative
con un'organizzazione di tipo
hospice
, pur in assenza di
criteri formali previsti per gli
hospice
s. A dicembre 2007 è
stato formulato il progetto aziendale di rete cure palliative,
sistema integrato di differenti tipologie di intervento fra loro
complementari, volte al soddisfacimento dei variegati fabbisogni
sanitari e sociali di questa popolazione eterogenea di pazienti;
dall'aprile 2008 è stata formalizzata l'attività di consulenza
specialistica di cure palliative a favore dei ricoverati in
ospedale; dal novembre 2009 l'oncologo responsabile della S.S. Cure
Palliative si è dedicato al 100% alla specifica attività; da
gennaio 2010 è attivo l'
hospice
presso il presidio
Beauregard con sette posti letto e personale specificamente
dedicato, con contemporanea cessazione dell'attività presso la RSA
del Festaz.
L'organico dell'
hospice
, come ho già detto, è una
struttura semplice: il personale medico è costituito da un medico a
tempo pieno un medico non-strutturato e altri due medici
appartenenti a strutture esterne che si dedicano alle cure
palliative, personale infermieristico, otto unità di supporto e sei
unità di operatori sociosanitari. A tutt'oggi sono assenti i
servizi essenziali quali il supporto psicologico per i pazienti, i
familiari, operatori e fisioterapista e la presenza delle
associazioni di volontariato, che partiranno prossimamente con una
stipula di convenzione con la Lega Tumori.
Il servizio territoriale: il numero dei medici di medicina
generale che attivano l'ADI cure palliative, a cui partecipa
attivamente il medico oncologo palliativista, è variabile e, nel
corso del 2008, sono stati 28, quindi sono 28 i medici di famiglia
che partecipano alla cura a domicilio dei pazienti oncologici. Nel
2008, per l'attività residenziale presso la RSA Festaz, sono stati
92 i pazienti ricoverati per l'attività di cure palliative
domiciliari; secondo le modalità ADI cure palliative sono stati
assistiti 43 pazienti su tutto il territorio regionale, sono state
erogate 1.618 giornate di assistenza domiciliare. Per l'attività di
cure palliative domiciliari del gruppo assistenza domiciliare della
Lega Tumori, in convenzione con l'Azienda USL, sono stati assistiti
49 pazienti nell'area di Aosta per un totale di 2.742 giornate di
assistenza. Mi sembrava giusto ricordare tutte queste attività
riguardanti la parte di cure palliative, proprio anche in virtù
dell'impegno non solo del personale sanitario, ma del personale di
volontariato coinvolto nella Lega Tumori.
Per quanto riguarda invece la terapia del dolore, anch'essa è
una struttura semplice, una terapia del dolore intra e extra
ospedaliera; in organico ci sono tre medici, tre infermieri, un
coordinatore infermieristico e due unità di personale
amministrativo. Collabora con il servizio anche un dirigente
psicologo. La dotazione di spazi, ancorché ampiamente prevista in
ampliamento per un prossimo futuro, è stata oggetto pochi anni or
sono di un intervento di ristrutturazione e messa a norma.
Relativamente all'attività interventistica è attiva una seduta
operatoria settimanale. Fin dal 2001 è presente, all'interno della
struttura ospedaliera - quindi terapia del dolore -, il cosiddetto
"COSD" (Comitato ospedale senza dolore), che da allora svolge
un'importante funzione di stimolo, sensibilizzazione e formazione
per tutti gli operatori sanitari del trattamento del dolore.
Per quanto riguarda i punti specifici:
"se ritiene congrue
per numero e livello formativo le dotazioni di personale operanti
nel reparto..."
, al momento si ritiene congrua la dotazione di
personale assegnato.
Per i punti 2 e 3:
"se sia prevista... la trasformazione...
da struttura semplice in struttura complessa"
e
"quali
migliorie... si intendano apportare"
, ricordo come le strutture
complesse siano unità operative caratterizzate da un grado di
complessità organizzativo gestionale elevato, comportante
l'assunzione di responsabilità che impegnano l'Azienda verso
l'esterno per l'attuazione degli obiettivi di programmazione
regionale aziendale, quindi come si sa sono tutti i grossi reparti
di degenza ospedaliera. Le strutture semplici sono unità operative
attinenti ad una specifica attività o funzione, che rispondono al
dirigente della struttura complessa in cui sono inserite, e possono
anche essere strutture dipartimentali, cioè dipendenti dal
dipartimento e non da un reparto specifico. Ne sono degli esempi,
come ho detto prima, la struttura semplice di Cure Palliative, la
struttura di Diabetologia, Dietologia, la stessa Chirurgia
d'urgenza.
Puntualizzato questo, come ho detto in premessa stiamo valutando
anche la trasformazione eventuale da struttura semplice a
complessa, quindi soprattutto lo sviluppo delle funzioni sul
territorio, sia delle cure palliative che della terapia del dolore,
di conseguenza, anche l'assegnazione di nuovi spazi anche in
relazione all'applicazione della legge n. 38/2010. Grazie.
Président
- La parole au Conseiller Louvin.
Louvin (ALPE)
- Assessore, parto dal fondo, perché non ho
capito la risposta al punto 3, sulle migliorie strutturali che
erano in relazione a degli aspetti che avevamo evidenziato nelle
premesse, in particolare agli spazi, le sale di attesa e gli spazi
sanitari. Se la risposta è che è previsto un ampliamento in un
prossimo futuro, è una risposta che considero un po' generica, ma
lei non dispone di elementi ulteriori, non ha ulteriori dati da
aggiungere e noi ce ne rammarichiamo, perché abbiamo percepito,
attraverso indicazioni che ci sono state date purtroppo
dall'utenza, l'esistenza di alcuni problemi di disagio in queste
circostanze, quindi avremmo immaginato una maggiore rapidità da
parte vostra nel predisporre delle soluzioni. Naturalmente non si
improvvisano dall'oggi al domani e non sono legate però a questa
legge in particolare; è lo sviluppo di un'attività che ormai
procede da tempo e che richiede qualche spazio in più perché si
svolga in condizioni di dignità e di autonomia delle persone, tutto
quello che lei sa molto bene essere standard minimo, livello
essenziale di assistenza, come dichiara questa legge rispetto ai
pazienti.
Per quanto riguarda l'altra questione relativa alla
riorganizzazione della struttura, mi pare di capire che si sia
preso atto della complessità crescente di questo settore e che la
rete anche territoriale che si dovrà stabilire per evitare non solo
di lasciare tutto sulle spalle di un volontariato, esistente in
questa Regione, ma che non può sempre coprire tutte le necessità,
questo richiede ormai un salto di qualità, una trasformazione
evidente di questa struttura anche con connessioni esterne, con
soggetti territoriali, con operatori di varia natura. Credo che
questo sarà nei prossimi anni uno dei terreni più sollecitati del
suo Assessorato, quindi le chiediamo un forte impegno ed una grande
attenzione.
La questione della congruità del numero del livello formativo
non è questione sulla quale intendiamo pronunciarci nel merito,
perché non ne abbiano nessuna competenza; pensiamo peraltro che sia
utile formare quanto più possibile rapidamente persone in grado di
affrontare adeguatamente questo terreno. Lei ha giustamente
sottolineato come il problema sia prevalentemente legato alle cure
palliative e alle terapie oncologiche, ma non c'è solo questo: c'è
una concezione complessiva del modo di affrontare il problema del
dolore, della sofferenza fisica in tutte le patologie, anche alcune
banali, quotidiane, dagli aspetti più diffusi e purtroppo più
radicati, che richiedono una terapia antalgica particolare; ecco
che questa struttura, sia semplice o complessa, naturalmente questo
lo si vede in sede tecnica, ma diventi un motore per alleviare
tante diffuse sofferenze. Grazie intanto, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK