Consiglio Regionale della Valle d'Aosta - Oggetto del Consiglio n. 1642 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1642 del 22 giugno 2022 - Resoconto
OGGETTO N. 1642/XVI - Interrogazione: "Notizie in merito al
progetto "VDAlavora", con particolare riferimento alle
problematiche relative all'incontro tra domanda e offerta di lavoro
in Valle d'Aosta".
Bertin (Presidente) -
Punto n. 15. Risponde l'assessore
Bertschy.
Bertschy (AV-VdA Unie) -
Il progetto "VDAlavora" è parte
di una strategia molto più ampia che è delineata dall'anno scorso
dal Piano politiche del lavoro.
Con l'approvazione del Piano, tra gli indirizzi che sono stati
dati in gestione, c'è stato anche quello di realizzare tutta una
serie di azioni, di comunicazioni e di sensibilizzazione sul tema
del lavoro per riportare, anche nella fase post-pandemica, tutta
una serie di attenzioni a un mondo del lavoro che cambia,
situazioni che oramai sono ben presenti anche nella nostra regione
e da altre parti sono oggetto di trasformazioni continue; quindi
l'obiettivo che il Consiglio politiche del lavoro ha assegnato è
quello di costruire una serie di appuntamenti importanti per
definire momenti di confronto, di incontro con altre realtà e di
conoscenza di tutta una serie di iniziative che possono essere
utili a costruire delle relazioni e allo stesso tempo a produrre
delle politiche e delle buone pratiche per il futuro.
All'interno di questo progetto c'è la realizzazione di un sito,
di una App con l'obiettivo di arrivare entro l'autunno, o comunque
entro la fine dell'anno, ad avere all'interno di questi servizi la
possibilità di promuovere tutte le azioni che fanno parte del PPL,
in particolare - a completamento della delibera che abbiamo
assunto, la delibera 299/22, attraverso la quale abbiamo approvato
il protocollo d'intesa tra Regione, soggetti pubblici e società
partecipate - il completamento di tutte le informazioni e delle
offerte di lavoro, attraverso la pubblicazione anche sulla App di
quest'offerta che si va a completare a quella dell'offerta
privata.
È in corso un lavoro che si completerà nel corso dell'anno per
arrivare alla massima potenzialità di questi strumenti. Nel
frattempo si è avviata questa campagna che continuerà nell'autunno
con altri appuntamenti e che ci ha permesso - seppure in una fase
ancora pandemica, quella della prima fase dell'anno - di
raggiungere un'utenza che ha cominciato a frequentare e soprattutto
a seguire i nostri appuntamenti, a prendere conoscenza dei servizi
e credo che la cosa più positiva è che soprattutto è un'utenza che,
per i target che sono stati proposti, si è presentata attenta a
sviluppare ulteriori collaborazioni con i servizi dei centri
dell'impiego e del Dipartimento del lavoro.
Il Piano politiche del lavoro - e quindi anche quest'azione -
sarà monitorato e verrà monitorato dal gruppo di monitoraggio che è
stato selezionato e che prevede la partecipazione di un docente
dell'Università Cattolica, di un rappresentante delle Associazioni
datoriali, di un rappresentante dei lavoratori, di un
rappresentante del terzo settore, del coordinatore e di un esperto
di politiche del lavoro.
Le prime indicazioni rispetto agli appuntamenti sono molto
positive per quello che l'obiettivo si prefigge, cioè creare
cultura, parlare di lavoro, valutare le trasformazioni in corso e
organizzare una progettualità futura che va nella direzione e
nell'obiettivo di riuscire, nei prossimi anni, a dedicare - come
fanno altre regioni - appuntamenti importanti dedicati all'economia
e al lavoro.
Le cifre stanziate e impegnate in questo momento sono 138 mila
euro, che sono legate agli appuntamenti, al sito, all'App e
soprattutto a una serie di organizzazioni in corso che si
completeranno nei prossimi mesi.
La progettualità sulla comunicazione e sulla cultura del lavoro
è parte di una strategia molto più ampia e - se ho capito bene le
finalità della seconda e della terza domanda - è bene ricordare che
il Dipartimento del lavoro e l'Assessorato sta sviluppando azioni
molto concrete che vanno a completare, in maniera importante, tutta
la strategia che è stata lanciata. Ad esempio, posso elencare
alcune di queste azioni: abbiamo prodotto nel 2021, riguardo al
settore turistico ricettivo, gli incentivi all'assunzione; abbiamo
stipulato 848 contratti, 339 nuove assunzioni, 509 trasformazioni,
100 nuove assunzioni, e 234 trasformazioni riguardano proprio il
settore turistico ricettivo.
Stessa cosa nel 2022: su 466 contratti stipulati, 197 nuove
assunzioni e 269 trasformazioni, 32 di queste assunzioni e 66 di
queste trasformazioni sono andate proprio a sostegno del settore
turistico ricettivo.
Stessa cosa vale per i percorsi d'inclusione: sono attivi in
questo momento per i disoccupati 32 corsi di formazione, 15
percorsi formativi per gli occupati, 6 percorsi di formazione
professionale per i giovani, 84 voucher erogati per le qualifiche
patenti, più altri 152 per le iniziative sulla formazione
individuale. É partito il progetto "Bon Emploi" ci sono 471 voucher
che sono stati da pochi mesi erogati per le azioni formative e il
rientro delle persone nell'ambito del lavoro.
Poi potrei elencare tutta una serie di azioni, ma va a finire il
tempo e quindi è bene che vada alla terza domanda.
Questo per dire che la risposta è molto più ampia di quella che
è una delle iniziative che è in corso nel piano delle politiche del
lavoro. Le associazioni di categoria che sono presenti nel
Consiglio delle politiche del lavoro, attraverso il loro confronto,
stanno portando all'attenzione dell'Amministrazione regionale tutto
il tema riguardo all'assenza e alla mancanza di lavoratori, che
ovviamente riguardano il settore turistico ma non solo, e sono allo
stesso tempo il tavolo di lavoro per organizzare tutte le azioni
che servono per provare a dare una risposta che è bene provare a
dare sul piano regionale, ma sappiamo bene che il problema della
carenza dei lavoratori in questo momento è nazionale e direi
quantomeno a livello europeo si vivono gli stessi problemi; abbiamo
avuto contatti alcuni giorni fa con le associazioni francesi che
lamentano lo stesso problema.
Noi ci stiamo occupando di dare una risposta forte anche
attraverso l'iniziativa del PNRR PAR GOL che dovrà mettere in
condizioni le persone che attualmente sono iscritte ai centri
impiego di recuperare le competenze che alcuni hanno già nel
settore turistico ricettivo e ad altri di dare queste
competenze.
Stiamo organizzando in maniera ancora differente dal passato i
progetti d'organizzazione della domanda-offerta con il "Job
e-Training Days" con un'attenzione diversa ancora da quella che
abbiamo messo in campo nel passato per vedere di avere una maggiore
risposta e in questo senso sono coinvolte le imprese e le
associazioni di categoria e si sta lavorando per il settore
turistico ricettivo: siamo agli inizi di un lavoro che deve provare
a portare a definire un'azione contrattuale a livello territoriale
che possa essere oggetto di una maggiore attrattività per il futuro
dell'intero comparto.
Ovviamente in tutto questo c'è un'attenzione anche alla
formazione dei giovani, quindi la formazione professionale, in
particolare l'IPRA, sapendo bene che però con l'attuale demografia,
quindi con il calo demografico in corso, se rivolgiamo azioni
formative in maniera maggiore a un settore piuttosto che a un
altro, il rischio è poi di avere, o da una parte o dall'altra, una
mancanza di lavoratori in futuro. Quindi anche in questo caso
bisogna cercare di equilibrare la formazione professionale su tutti
i settori che sono oggi richiesti dal comparto.
Presidente -
Per replica, consigliere Marquis.
Marquis (FI) -
Grazie, Assessore, per la risposta che ha
fornito. In realtà l'interrogazione si prefiggeva di entrare
proprio nel merito di quello che è il momento di incontro tra la
domanda e l'offerta.
Lei ha dato ampia illustrazione, dove sostanzialmente è stata
evidenziata tutta l'attività della parte informativa,
convegnistica, di sensibilizzazione culturale, se vogliamo, delle
parti interessate.
A me stava molto a cuore anche l'altra parte, la parte più
prettamente operativa del mettere insieme la domanda con l'offerta,
perché sicuramente è ampio il significato di quest'accezione, così
come ha evidenziato la Fipe Confcommercio, che in questo momento ha
definito drammatica la situazione, per via del fatto che a mancare
sono i lavoratori più che il lavoro, e quindi ha invitato
all'istituzione di una specifica task force regionale che favorisca
e potenzi i meccanismi d'incontro tra domanda e offerta di lavoro
in Valle d'Aosta.
Era proprio questo il nocciolo che intendevamo analizzare con la
presentazione dell'interrogazione.
Tenuto conto di quello che è il Piano delle politiche del
lavoro, abbiamo avuto un po' l'impressione che effettivamente porti
un approccio un po' innovativo, dove si cerca di andare oltre alla
situazione consolidata, cercando di monitorare anche i
risultati.
Io sono un po' preoccupato perché mi sembra che sotto questo
profilo probabilmente servirebbe un passo più sostenuto per andare
nel nuovo, perché abbiamo la programmazione 2021-2027 alle porte e
se adesso riusciamo a dare degli obiettivi che siano innovativi se
ne potrà beneficiare con i nuovi fondi del fondo sociale europeo
che sono messi a disposizione.
A mio avviso, bisogna interrogarsi molto sulla parte della
formazione delle competenze, perché in termini di monitoraggio di
risultati ottenuti - dal momento che in questo momento tutte le
categorie lamentano la mancanza di competenze e di pochi numeri in
Valle d'Aosta - bisognerebbe anche capire sui corsi che sono stati
fatti, quanti poi in realtà hanno trovato occupazione nel settore
per cui è stato fatto il corso, perché diversamente è vero che
creare delle competenze è un arricchimento, ma è un arricchimento
che rimane fine a se stesso se non viene tradotto poi in
economia.
Quindi, a mio avviso, per affrontare la programmazione
2021-2027, bisogna avere questi dati, sennò si continuano a
ripetere gli errori del passato.
Sarebbe questo credo un dato molto significativo, dopo tutta
l'attività di formazione per decine e decine di milioni di euro,
capire quante persone hanno trovato lavoro, perché è questo il
punto di caduta che credo interessi ai Valdostani. Io non me ne
intendo di costi di convegnistiche, probabilmente sono dei costi
anche ritenuti adeguati. Ho ascoltato quelle che sono le attività
che sono state poste in essere verso le varie categorie: 32 corsi
di formazione per i disoccupati, 6 per giovani, 84 voucher per
qualifiche.
Una cosa su cui vorrò entrare nel merito ed approfondire nei
prossimi Consigli regionali è il problema dei disabili. Quando si
parla con le cooperative, si parla con l'unità di valutazione
multidimensionale e ci dicono che non ci sono soldi per i disabili,
non ci sono disponibilità per tirocini, progetti di inclusione.
Qui però onestamente, abbiamo visto che a bilancio nel
rendiconto sono stati avanzati 26 milioni di euro, io credo che
tutte le categorie abbiano la necessaria dignità da essere
rispettate.
Se fosse vero questo, credo che sarebbe un problema da
affrontare con determinata tempestività, perché bisogna mettere
anche a favore di queste categorie delle risorse per poter
agevolare i processi d'inclusione sociale.
Poi sicuramente il tema è molto complesso, questo bisogna darne
atto, e i problemi sono anche dei problemi ereditati dal passato,
ma proprio come dicevo prima, per cercare di dare un cambio di
passo, a mio avviso non sarebbe male la costituzione di una task
force che si occupi anche di problemi più prettamente concreti
rispetto a quelli che sono solo una parte del problema, che sono
quelli dell'informazione.
Prima di tutto bisognerebbe mettere insieme la sostanza, per poi
poter ottenere dei risultati che vadano nell'indirizzo di dare
soddisfazione ai problemi della comunità che aspetta comunque delle
risposte per il suo progetto di vita, per la sua inclusione sociale
e per la possibilità di raggiungere il benessere aspettato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK