Consiglio Regionale della Valle d'Aosta - Oggetto del Consiglio n. 2438 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2438 del 10 maggio 2023 - Resoconto
OGGETTO N. 2438/XVI - Interrogazione: "Notizie in merito alla
partecipazione della Regione alla Conferenza Stato-Regioni e alla
Conferenza delle Regioni".
Bertin (Presidente) -
Punto n. 21. Risponde il Presidente
della Regione a cui passo la parola.
Testolin (UV) -
Il consigliere Restano chiede: "Quante
sedute della Conferenza Stato-Regioni si sono tenute dal giorno
della votazione del nuovo Governo regionale a oggi e a quante abbia
partecipato la Regione Valle d'Aosta; se nel medesimo periodo vi
sia stata una partecipazione della Valle d'Aosta alla Conferenza
delle Regioni; da chi siano stati rappresentati e in quale forma
nelle conferenze sopra richiamate; per quale motivo il Presidente
nelle sue comunicazioni non ha mai riferito al Consiglio in merito
alle posizioni assunte sugli argomenti trattati in sede di
Conferenza delle Regioni e Stato-Regioni ".
Con riferimento alle domande poste dall'interrogante, a partire
dal 2 marzo 2023 la Conferenza Stato-Regioni, Unificata e delle
Regioni e Province autonome, si sono riunite cinque volte, il 2,
l'8, il 22 marzo, il 19 e il 27 aprile.
Aggiungo che le conferenze sono convocate per oggi 10 maggio,
come era già stato peraltro ricordato dal Presidente in
mattinata.
Per quanto riguarda la seconda e la terza domanda, ricordo che
la Conferenza delle Regioni e delle Province autonome è organizzata
in Commissioni di lavoro, alle cui attività partecipano per materia
le strutture regionali competenti.
La Valle d'Aosta partecipa quindi direttamente ai lavori
preparatori della Conferenza finalizzati a definire la posizione
comune delle Regioni e delle Province autonome e viene poi resa in
sede di Conferenza Stato-Regioni e Regioni o Unificata.
Oltre ciò, ricordato che in ogni caso, anche se non partecipano
direttamente, le Regioni possono esprimere la propria posizione per
iscritto se divergente rispetto a quella delle altre Regioni.
Comunque ho partecipato direttamente in videoconferenza alle
riunioni della Conferenza delle Regioni e delle Province autonome
dell'8, el 22 marzo e del 27 aprile.
Infine vorrei rassicurare il consigliere Restano che non
mancherò certo di informare il Consiglio regionale ogni qualvolta
gli argomenti trattati in Conferenza delle Regioni o in
Stato-Regioni lo rendano necessario in merito ad argomenti di
particolare importanza per la nostra regione.
Presidente -
Per la replica, ha chiesto la parola il
consigliere Restano, ne ha facoltà.
Restano (GM) -
La ringrazio, Presidente, per la sua
risposta, che non è esaustiva, e le spiego il perché. È sicuramente
un organo molto importante, ma è un organo politico.
Ora lei nella sua risposta non l'ha detto esplicitamente ma
molte volte probabilmente, stante l'assenza, avrà delegato il
funzionario.
...oggi è già figlio di quest'interrogazione, perché ovviamente
è scontato, nonché della risoluzione che ho presentato questa
mattina, ma le spiego il perché: è importante perché - e mi ricordo
il presidente Lavevaz o altri Presidenti che addirittura spostavano
il Consiglio per partecipare, e mai nessuno si è opposto a questo -
l'insieme delle conferenze assume decisioni molto, molto importanti
e alcune decisioni hanno anche un riscontro economico.
Proprio in una di queste, del 19, dove lei era assente e poteva
evidentemente delegare forse il Vicepresidente o qualcuno, come ha
detto lei, che potesse degnamente rappresentarla, si sono
distribuiti parecchi milioni di euro.
In una di queste, dove si parla d'acquacoltura, brilla la Valle
d'Aosta perché è l'unica Regione che non si è preso niente e
l'hanno scritto, e noi non c'eravamo.
Presidente, quel giorno, con una botta di maggioranza, avete
invertito l'ordine del giorno, e io ero anche d'accordo, per andare
alla manifestazione di cerimonia della consegna della medaglia
d'oro all'abbé Prospèr Duc. Alle 11 qua - mi permetta la battuta -
si è consumato un delitto, poi magari quei soldi non li potevamo
prendere ma guardi che hanno distribuito 285 milioni su questa
voce. Forse alla Valle d'Aosta non spettavano, ma io sono andato a
fare una verifica e noi abbiamo delle aziende che fanno
acquacoltura, dobbiamo rifare il Piano ittico e allora mi sono
chiesto: ma come mai? La Valle d'Aosta di solito le sposta queste
cose, la minoranza non si è mai opposta, Presidente.
Detto questo - poi potrà verificare, in quell'occasione hanno
distribuito anche tanti altri soldi - da un lato abbiamo proposto
una legge che istituzionalizza la Conferenza delle Regioni,
dall'altra parte andiamo a sminuire, date le nostre assenze.
Allora io mi auspico, anche con la risoluzione, che sia data la
dovuta importanza al Consiglio, informandolo, non per le vie brevi,
come oggi, che c'è un impegno istituzionale e noi non ci
sottrarremo - mi permetto di parlare al plurale - anche spostando
il Consiglio, però ci sono momenti e momenti: non privilegiamo i
banchetti, le feste e le cerimonie istituzionali importanti,
possiamo fare tutti e due, ci confrontiamo, la disponibilità c'è,
ma vediamo di dare il giusto rilievo a tutte le occasioni che la
nostra Regione e che i Valdostani hanno, tramite nostro, di essere
degnamente rappresentati. La ringrazio.
Presidente -
Ha chiesto la parola il presidente Testolin
per una precisazione.
Testolin (UV) -
Nella richiesta di dialogo che anche il
collega Restano chiede, penso che sia opportuno, rispetto a queste
affermazioni, dare una spiegazione molto semplice in merito alle
ripartizioni di determinati fondi all'interno della Commissione
delle Regioni e i percorsi che li portano a essere assegnati, che
sono dei percorsi che si sviluppano in Commissione per qualsiasi
tipo di argomento e che analizzano e valutano, assieme agli
Assessori competenti, quelle che sono le spettanze.
È chiaro che se parliamo di acquacoltura, va da sé che le nostre
due aziende microscopiche probabilmente non andranno a incidere
sull'assegnazione di 285 milioni, però stia tranquillo che, quando
ci sono delle attenzioni da porre sui momenti del riparto e sulle
assegnazioni che le varie leggi dello Stato permettono di
ripartire, c'è un'attenzione particolare degli Assessorati
interessati.
Presidente -
Sono le ore 19:59, chiudiamo il Consiglio
per la giornata di oggi e i lavori del Consiglio riprenderanno
domani alle ore 09:00.
---
La seduta termina alle ore 19:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK