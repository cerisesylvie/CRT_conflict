Consiglio Regionale della Valle d'Aosta - Oggetto del Consiglio n. 2388 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2388 del 21 aprile 2023 - Resoconto
OGGETTO N. 2388/XVI - Interpellanza: "Indirizzi politici del
Governo regionale in merito alla revisione del Piano Territoriale
Paesistico della Valle d'Aosta".
Marguerettaz (Presidente) -
Punto n. 67 all'ordine del
giorno. Per la presentazione, ha chiesto la parola il collega
Marquis.
Marquis (FI) -
Grazie per la disponibilità che ci è stata
data di trattare i punti all'ordine del giorno che abbiamo
sottoposto all'attenzione dell'aula.
Il punto n. 67 si prefigge di chiedere al Governo regionale
quali sono stati gli indirizzi politici che il Governo stesso
intende perseguire con la revisione del piano territoriale
paesaggistico. È un'iniziativa che discende dalla presa conoscenza
della delibera che è stata fatta dalla Giunta regionale, di
incaricare un gruppo tecnico che compone le strutture regionali per
adempiere alla riconsiderazione del Piano territoriale paesistico
della Valle d'Aosta e alla revisione della legge n. 11 del 1998,
che sostanzialmente è la legge che disciplina le condizioni per
l'uso del territorio della regione, le sue trasformazioni edilizie
e urbanistiche. Il tutto deve avvenire in coerenza con le finalità
della pianificazione territoriale e paesaggistica, che è
disciplinata dalla legge n. 13 del 1998, che si connota come piano
urbanistico territoriale, con specifica considerazione dei valori
paesistici e ambientali.
L'attenzione che noi poniamo su quest'iniziativa deriva un po'
dal fatto che lo Statuto ci riconosce la competenza primaria sul
governo del nostro territorio e riteniamo che il governo del
territorio sia il momento più alto dell'espressione degli indirizzi
politici, per far fronte a quello che è il disegno del futuro
dell'assetto territoriale di una comunità. Sotto questo profilo, ci
ha colpito un po' che non siano stati forniti degli indirizzi
politici nell'approcciare a questo tipo di attività, che riteniamo
il momento più alto della considerazione politica. Grazie Assessore
per la risposta che darà.
Presidente -
Grazie collega Marquis per la sintesi. La
parola all'assessore Sapinet.
Sapinet (UV) -
L'interpellanza prende in considerazione
quanto approvato dalla Giunta regionale in data 19 settembre 2022
con la deliberazione n. 1067, avente a oggetto "Determinazioni
circa l'avvio del processo di riconsiderazione del Piano
territoriale paesaggistico della Valle d'Aosta, approvato con legge
regionale n. 13 del 1998 e di revisione della legge regionale n. 11
del 1998, normativa urbanistica e di pianificazione territoriale
della Valle d'Aosta. La delibera, di fatto, avvia questo processo
di riconsiderazione del principale strumento di pianificazione
territoriale della nostra Regione, il PTP, che contempera in un
solo strumento gli indirizzi di sviluppo socioeconomico e di tutela
del paesaggio, permettendo una visione unitaria dell'evoluzione del
territorio e delle azioni necessarie per la sua gestione, anche in
virtù delle competenze dello Statuto speciale della nostra Regione,
che lei ricordava poc'anzi, che all'articolo 2 attribuisce potestà
legislativa primaria, tra le altre, alle materie dell'urbanistica e
della tutela del paesaggio.
La stessa deliberazione integra nel processo anche la revisione
della legge regionale urbanistica, riconoscendo con ciò la stretta
relazione esistente tra i due strumenti, in quanto la revisione del
piano non può prescindere dal suo coordinamento con la legge di
riferimento. La legge peraltro ha bisogno di una riscrittura e una
riorganizzazione interna, a 25 anni dalla sua approvazione, dopo
ripetuti interventi puntuali di modificazione.
Le premesse della delibera di Giunta regionale n. 1067 del 2022
illustrano ampiamente le motivazioni che hanno indotto il Governo
regionale a intraprendere questo processo che ha la possibilità di
realizzarsi proficuamente, anche in considerazione del fatto che
ormai quasi tutti i Comuni hanno concluso l'iter di adeguamento al
PTP - abbiamo 65 Comuni su 74 - consegnando quindi al territorio
una certa e importante omogeneità normativa, che non è frequente in
altre Regioni italiane. L'aggiornamento del piano dovrà tenere
conto in particolare dell'evoluzione della realtà socioeconomica
della nostra regione, fare proprie le istanze di rinnovamento degli
strumenti di pianificazione territoriale provenienti dalle
normative di settore, come dai documenti strategici più recenti,
quali l'Agenda 2030 dell'ONU e le strategie nazionali e regionali
per lo sviluppo sostenibile, le strategie per l'adattamento ai
cambiamenti climatici, il piano per la transizione ecologica.
Il tracciato da seguire dovrà percorrere le tappe indicate dalla
legge regionale n. 11 all'articolo 6, che per l'aggiornamento del
PTP stabilisce una prima fase di riconsiderazione dei contenuti da
parte della Giunta regionale, la quale riferirà quindi in Consiglio
al riguardo, formulando eventuali proposte di variante; da qui le
indicazioni politiche. Successivamente spetterà al Consiglio
regionale promuovere le varianti che, in esito alla
riconsiderazione effettuata, reputerà opportune.
La delibera di Giunta quindi rappresenta il momento di avvio di
questo percorso complesso, che ha avuto lo scopo di stabilire le
linee entro le quali l'Amministrazione regionale dovrà inizialmente
muoversi per dar corso al processo di rinnovamento. È stato
istituito a tale scopo un gruppo di lavoro composto dai
rappresentanti dei dipartimenti interessati per materia, quindi da
tre rappresentanti del Consiglio permanente degli enti locali, dal
rappresentante dell'ARPA; al dirigente della struttura
pianificazione territoriale, è stato attribuito il coordinamento
dei lavori. Il gruppo di lavoro, così costituito, dovrà concludere
il proprio compito entro dodici mesi dall'approvazione della
delibera di Giunta regionale, quindi entro il 19 settembre del
2023, producendo gli elaborati i cui contenuti sono declinati
puntualmente nel deliberato e che andranno a costituire un
documento strategico di indirizzo, per la redazione di una proposta
di variante al PTP e d'impostazione della nuova legge urbanistica.
Il documento dovrà, nel contempo, precisare il percorso procedurale
che farà seguito all'eventuale l'approvazione da parte della Giunta
regionale del documento strategico presentato dal gruppo di lavoro
al termine di questi dodici mesi. Il gruppo istituito sta
attualmente lavorando nel rispetto delle indicazioni della delibera
di Giunta e quest'ultima si pronuncerà solo a conclusione dei
lavori, come stabilito dal deliberato, con l'esame della
documentazione che sarà presentata entro la metà del prossimo
settembre.
Allo stato attuale il Governo della Regione intende procedere
con quanto delineato nella delibera di Giunta regionale 1067/22.
Eventuali nuovi ulteriori indirizzi politici saranno espressi,
qualora ritenuti necessari, in occasione della valutazione del
documento strategico presentato al gruppo di lavoro. Invece, delle
modifiche e degli aggiornamenti alla legge n. 11 si è parlato in
occasione di altre iniziative: una prima modifica più leggera in
autunno, per poi, in seguito al PTP, una revisione della norma.
Presidente -
Per la replica, la parola al collega
Marquis.
Marquis (FI) -
Ho ascoltato ed è la risposta che
immaginavo mi venisse data, alla luce di quello che è il testo del
deliberato che è stato preso. Le considerazioni e le riflessioni
che vorrei aggiungere, ma che dovranno essere riprese probabilmente
in altre occasioni, a livello di estrema sintesi sono un po' le
seguenti.
Il piano territoriale paesistico e la legge n. 11 di assetto del
territorio sostanzialmente sono un documento di indirizzo e di
visione: di visione politica! È stato ricondotto, alla lettura del
deliberato, a un atto di recepimento normativo. Ci sono diversi
passaggi dove si dice che dobbiamo recepire le normative europee,
le normative nazionali, dobbiamo recepire tutto quello che sta
succedendo attorno a noi, quelli che sono i principi di carattere
generale. Ma le normative si possono recepire in mille maniere, non
c'è una maniera univoca di recepire una normativa. Quello che fa un
po' specie di quest'approccio è che non c'è una riga di indirizzo
politico a monte.
Faccio un esempio rispetto a cosa sta avvenendo in parallelo in
questo periodo nel Governo nazionale: è stato riformato il codice
degli appalti. Per riformare il codice degli appalti, la politica
ha detto alle strutture: "Vogliamo perseguire questi obiettivi" e
le strutture li hanno perseguiti ed è uscito un testo di
semplificazione.
In questo caso sembra che politica in Valle d'Aosta abbia
abdicato al suo ruolo. Questo lo riteniamo non bello, ma anche poco
utile nei confronti del nostro territorio e della nostra comunità
che siamo chiamati a gestire e ad amministrare. La politica ha il
dovere di dare degli indirizzi sulla pianificazione territoriale e
paesaggistica, il paesaggio è la componente principale da
valorizzare sotto il profilo turistico, il paesaggio è composto da
tante componenti, all'interno di cui c'è anche tutto il patrimonio
edilizio. Quali sono gli indirizzi che vengono dati? Non vedo una
parola di semplificazione, di sburocratizzazione. Viene gestito
come un atto meramente tecnico.
Io ho il timore che verrà prodotto un documento che sarà di
adempimento legislativo, ma non credo che sia questo di cui noi
abbiamo bisogno. Bisognerebbe interessare l'aula della discussione
e del confronto su questo argomento, per far sì che non perdano
tempo neanche i tecnici, perché oltretutto gli addebitiamo delle
responsabilità che non sono neanche loro. Delegare a un tecnico la
visione, è una responsabilizzazione, secondo noi, che non è
corretta, è sbagliata, sotto il profilo del principio. Bisognerebbe
che quest'aula dibattesse su quest'argomento e desse delle linee di
indirizzo, per far sì che il gruppo di lavoro che è stato
costituito possa produrre un documento conseguente, su cui poi sarà
possibile valutare il perseguimento degli obiettivi dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK