Consiglio Regionale della Valle d'Aosta - Oggetto del Consiglio n. 296 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 296 del 10 febbraio 2021 - Resoconto
OGGETTO N. 296/XVI - Interrogazione a risposta immediata:
"Valutazione della possibilità di intervenire sulla proroga degli
orari di apertura delle attività di somministrazione".
Bertin (Presidente) -
Punto n. 3.02 all'ordine del
giorno. Per l'illustrazione, ha chiesto la parola il consigliere
Manfrin, ne ha facoltà.
Manfrin (LEGA VDA) -
Abbiamo avuto un prologo di questa
question time
poco fa quando si è parlato appunto su una
domanda del collega Aggravi relativamente alla questione appunto
dei ristoranti e dell'incontro con i rappresentanti, però vede,
Presidente, noi abbiamo letto la sua ordinanza che in maniera
coraggiosa - e glielo riconosciamo - ha deciso di intervenire non
soltanto nel settore della ristorazione convenzionata e sul settore
dei musei, che peraltro però ha un legame anche con quello che
riguarda il nazionale, ma ha deciso di intervenire - e la
ringraziamo - anche sul settore delle palestre. Quello del settore
delle palestre è un tema che a livello nazionale non è stato
trattato, nel senso che permane, com'è stato riportato
nell'ordinanza, il divieto di apertura delle palestre. Noi invece
abbiamo preso atto che lei coraggiosamente ha deciso di aprire - e
noi la ringraziamo e ovviamente concordiamo su questo - e le
motivazioni che lei adduce sono la considerazione della rilevanza
del benessere psicofisico per la collettività, quindi questa è
sostanzialmente la motivazione che lei adduce a supporto di questa
sua apertura. Allora, alla luce di questo e del fatto che, come lei
saprà, c'è stata una manifestazione mercoledì scorso e ha ricevuto
ovviamente i rappresentanti... da questa sera non so in quanti
terranno aperto per protestare contro queste chiusure...
richiamando anche tutta una serie di posizioni nazionali e
regionali che la Lega ha avuto, quella della Lombardia, piuttosto
che di altre Regioni governate che hanno chiesto l'apertura fino
alle 22; vedendo che anche il Comitato tecnico-scientifico ha
sostanzialmente disciplinato il settore della riapertura anche
serale, abbiamo voluto quindi porre questa interrogazione per
chiedere se è possibile prevedere un'apertura anche in questa
regione, perché riteniamo che il settore della somministrazione
generale sia in grande sofferenza, sia stato completamente ignorato
e quindi abbia necessità di un intervento importante.
Presidente -
Per la replica, ha chiesto la parola il
Presidente della Regione, ne ha facoltà.
Lavevaz (UV) -
Come detto, in parte abbiamo già
affrontato nel
question time
l'argomento, concordo con lei,
ed è di tutta evidenza il fatto che le attività di
somministrazione, le attività di ristorazione siano tra le attività
che più hanno sofferto in questo anno le chiusure.
Come giustamente ha ricordato, dove possibile abbiamo attuato
delle iniziative per venire incontro alle necessità del nostro
territorio adeguando le norme nazionali alle nostre peculiarità
regionali: spostamenti su tutta la regione, la possibilità di
fruire dei servizi nei comuni vicini, l'aspetto dei
personal
trainer
che lei ricordava. Tutti questi aspetti, al di là che
non siano di competenza del Governo regionale, com'è stato inserito
nell'interrogazione, ma sono di competenza ovviamente di ordinanze
che condivido con il Governo, sono oggetto di analisi soprattutto
all'interno dell'Unità di supporto nella quale la parte sanitaria
ovviamente ha la parte preponderante delle considerazioni, si è
ritenuto che l'attività di palestra uno a uno, quindi all'interno
di spazi ampi con rapporto uno a uno,
personal
trainer
-utente, potesse essere un aspetto affrontabile.
Purtroppo diversa è la questione della somministrazione serale,
perché questo, a detta del Comitato tecnico-scientifico, è uno
degli aspetti un pochettino più delicati proprio nella gestione
pandemica. Qua quindi la situazione è un pochettino duplice: da un
lato, dobbiamo cercare di rimanere per quanto possibile con dei
dati pandemici in posizione positiva, quindi restare in zona gialla
o, meglio, cercare di andare in zona bianca per evitare
innanzitutto nuove chiusure e soprattutto andare verso le
riaperture come quelle che prevediamo per la prossima settimana del
mondo dello sci, ad esempio; dall'altro, come ho già avuto modo di
dire prima, possiamo muoverci nell'ambito di un quadro normativo
che non ci dà grandissime possibilità di movimento.
Per quanto riguarda le iniziative che lei ha ricordato di
cosiddetta "disobbedienza civile", io ho avuto modo di dire anche
alle persone con le quali ho parlato, non ultimo nell'incontro di
lunedì, che se l'obiettivo di questa iniziative è quello di
sensibilizzare il Governo regionale, sono poco utili perché ci
riteniamo assolutamente sensibili su questo tema, nel senso che
dappertutto dove abbiamo potuto abbiamo cercato di porre la
questione a chi di dovere, in particolare nella Conferenza delle
Regioni, anche nella nostra unità di supporto quelli di ipotetiche
aperture sono ragionamenti che abbiamo fatto, il problema è che non
sono sostenibili dal punto di vista dei rischi sulla gestione della
pandemia, basti guardare cos'è successo o cosa sta succedendo nella
provincia autonoma di Bolzano. Da questo punto di vista, quindi
riteniamo di essere assolutamente sensibili e sensibilizzati,
quindi io sconsiglio le attività di disobbedienza civile perché le
conseguenze poi sono difficilmente controllabili, perché
giustamente le Forze dell'ordine devono fare il loro lavoro e non
si può pretendere che il Presidente della Regione nelle sue
competenze prefettizie poi non applichi le norme che sono in
vigore.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Nessuno le chiede di disapplicare le
norme, però, vede, ho trovato un po' curioso, cioè lei richiama la
peculiarità della Valle d'Aosta sia per quanto riguarda gli
spostamenti - e sappiamo che la Valle d'Aosta è una piccola
comunità che non potrebbe rispettare certi parametri relativi allo
spostamento perché ha comuni di piccole dimensioni spesso che non
hanno tutte le attività commerciali magari a cui potersi rifornire
- e sullo stesso piano mette ovviamente le palestre e i
personal
trainer
che tendenzialmente... ripeto: noi siamo assolutamente
d'accordo sull'apertura, anzi, la vorremmo la più ampia possibile,
però non ha un'attinenza nazionale, né ha a questo punto una
peculiarità.
Certo è che se ci fosse del coraggio e se si volesse andare a
disciplinare anche quel settore dicendo che, come lei giustamente
ha richiamato, c'è un benessere psicofisico per la collettività, o
c'è un benessere economico, c'è un benessere sociale nell'apertura
delle attività di somministrazione, non potremmo che riconoscere il
coraggio. Evidentemente così i ristoratori e coloro che gestiscono
avrebbero la possibilità di farlo rispettando la legge. È chiaro,
Presidente, che noi saremo chiaramente sempre e nettamente dalla
parte di chi in questo momento sta patendo queste gravi conseguenze
della pandemia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK