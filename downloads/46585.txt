Consiglio Regionale della Valle d'Aosta - Oggetto del Consiglio n. 2993 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2993 del 23 novembre 2023 - Resoconto
OGGETTO N. 2993/XVI - Interrogazione: "Organizzazione di
corsi di tessitura a carico dell'Amministrazione regionale a
Champorcher e Donnas".
Sammaritani (Presidente) -
L'ultima iniziativa prima
della pausa, la n. 62. Risponde l'assessore Bertschy.
Bertschy (AV-VdA Unie) -
La domanda n. 1 è: "Cosa
s'intende per ulteriore telaio che sarà installato nei locali di
Donnas, vale a dire se nella sede di Champorcher rimarranno
comunque i due attuali telai".
Come tutti sapete, il Comitato ha riunito tutti i soggetti che
hanno rappresentato l'attenzione verso i lavori della cooperativa
Lou Dzeut e ha concluso i suoi lavori con un verbale che tutti
hanno sottoscritto, trovando un accordo che ritengo molto positivo
come modalità di lavoro ma anche come obiettivo per il futuro della
cooperativa.
Com'è indicato nel parere del Comitato tecnico, la sede legale
operativa della cooperativa Lou Dzeut è mantenuta a Champorcher
nella nuova sede di Maison de Thomas. La superficie dei locali non
consente d'inserire i due telai produttivi in quanto la cooperativa
ha espresso la condivisibile esigenza di mantenere a Champorcher
l'area espositiva e di vendita, tenendola separata da quella
produttiva.
Di conseguenza, in uno dei due locali, sarà installato il telaio
per la produzione, gli spazi non consentono di inserirne due;
nell'altra stanza troverà posto l'attività di vendita e
d'esposizione.
Nella vecchia sede che sarà dismessa, la compresenza nello
stesso locale delle attività produttive di vendita si è dimostrata
disagevole e poco efficace per la promozione dei prodotti.
L'ulteriore unità produttiva a Donnas prevede l'installazione
dei due telai che permetteranno di ampliare la produzione con la
diversificazione della tipologia delle dimensioni del tessuto.
Il secondo quesito: "Chi controllerà la maggior parte della
produzione": come concordato resterà a Champorcher; il parere
favorevole espresso dal Comitato tecnico è riferito al fatto che la
produzione venga mantenuta sia nella sede di Champorcher che in
quella aggiuntiva di Donnas. In particolare l'installazione di un
nuovo telaio a Donnas permetterà di diversificare la produzione,
prevedendo tipologie di dimensioni diverse del tessuto della
canapa.
Il controllo della produzione spetterà all'Amministrazione
regionale nell'ambito dell'erogazione al contributo, ai sensi della
l.r. 44/91, che è in corso di revisione.
"Perché i corsi di tessitura a carico dell'Amministrazione, che
erano stati prospettati a Champorcher sono previsti anche a
Donnas": le attività formative previste ai sensi della legge 2/2003
si articolano in corsi per l'apprendimento delle tecniche di
lavorazione artigianale di tradizione, in particolare quelli
relativi a lavorazioni in via di progressivo abbandono, organizzati
in Valle d'Aosta da enti pubblici o privati, quali Comuni, Unités
des Communes Valdôtaines, Associazioni, Fondazioni, Istituzioni
scolastiche di ogni ordine e grado.
La Regione può concedere contributi per la copertura delle spese
sostenute, comprese quelle relative alle prestazioni degli
istruttori, con l'istituzione di corsi di formazione teoria e
pratica per l'apprendimento delle tecniche di produzione di oggetti
dell'artigianato di tradizione (Botteghe scuola) effettuati presso
le imprese artigiane iscritte all'albo delle imprese artigiane per
la produzione di artigianato di tradizione, nonché presso le
cooperative di cui all'articolo 3 della legge 44/91.
Per entrambe le tipologie dei percorsi potranno essere previsti
eventuali momenti formativi sia a Champorcher che a Donnas, in
particolare per l'eventuale istituzione di una Bottega scuola, la
stessa potrà prevedere una doppia sede formativa per cercare di
attirare gli utenti, per fare in modo che ci sia la possibilità di
lavorare su Donnas e di avere dei momenti di formazione a
Champorcher.
Si precisa che i progetti formativi degli allievi presentati dal
maestro artigiano sono oggetto di valutazione e di successivo
monitoraggio da parte dell'Amministrazione regionale.
Questa risposta, come immagina, è stata predisposta dal
dirigente della struttura che ha completato l'istruttoria e in
termini politici io quello che sottolineo è che quest'accordo va
considerato come un accordo per rilanciare l'attività della
cooperativa; lo ritengo anche un accordo di transizione con
l'obiettivo che a Champorcher in futuro possa riprendere, in
maniera ancora più importante, l'attività della cooperativa e
soprattutto la produzione futura, sperando che ai corsi si possano
iscrivere anche persone del luogo e che possano riprendere
quest'importante tradizione, ora che quantomeno una sede pubblica è
stata assegnata e potrà essere utilizzata dalla cooperativa con
pieno accordo dell'Amministrazione comunale.
Presidente -
Per la replica la collega Minelli.
Minelli (PCP) -
L'interrogazione era stata depositata il
10 di novembre, poi il 18 è anche uscito su la Vallée un articolo
in cui c'erano già alcuni chiarimenti.
Lei mi dice alla prima domanda che l'ulteriore telaio sarà, da
quello che capisco, un telaio che verrà acquistato, ma che comunque
ci sarà lo spostamento di uno dei due telai che attualmente sono a
Champorcher nella sede di Donnas perché alla Maison de Thomas
sembrerebbe, da quello che lei dice, che non ci sia lo spazio per
entrambi i telai.
Siamo stati al sopralluogo, c'erano anche altri Consiglieri
regionali, e mi sembra che avessimo visto che - calcolando i locali
che ci sono e anche il piano superiore - nella sede lo spazio per
quelli ci sarebbe stato. Adesso si dice: "Ne rimane uno solo,
laggiù si porta l'altro e se ne acquista un terzo".
A questo punto mi sembra che venga un po' messa in discussione
l'ipotesi per cui la maggior parte della produzione non rimane più
a Champorcher, mentre mi sembra che, anche in relazione alla norma
di legge, ci sia una cosa diversa.
Io non avevo capito questa cosa, anche leggendo i verbali,
credevo che semplicemente ci sarebbe stato l'acquisto di un
ulteriore telaio per Donnas e non lo spostamento di uno di quelli
di Champorcher.
Le cose sono un poco diverse e, a mio avviso, può essere messa
in discussione la questione della produzione, perché la legge dice:
"Produzione di tela di canapa a Champorcher", quindi la maggior
parte della produzione dovrebbe rimanere lassù, non essere in
maggior parte a Donnas piuttosto che a Champorcher, è una cosa un
po' strana.
Sulla questione dei controlli, lei ha detto che il controllo
sarà della Regione; a questo punto, però, non so che cosa
controlla, se laggiù ci saranno due telai e uno lassù, va da sé che
ci sarà maggior produzione a Donnas rispetto a Champorcher.
Sui corsi per la tessitura - ha fatto giustamente la distinzione
tra i corsi e le Botteghe scuola - mi ha detto che ci sarà una
doppia sede formativa.
Anche su questo ho qualche perplessità, perché, quando abbiamo
fatto il sopralluogo e poi l'incontro successivo, io ricordo che si
era parlato di corsi a Champorcher nel tentativo di avvicinare il
più possibile delle tessitrici alla comunità.
La terza domanda che io avevo fatto, relativa ai corsi, era tesa
ad avere l'assicurazione che questi si tenessero nel Comune di
Champorcher per valorizzare al meglio quella peculiarità.
Siamo tutti d'accordo sul fatto che bisogna lavorare per
implementare quest'attività artigianale, siamo tutti d'accordo che
sia necessario avere un secondo punto vendita in Bassa Valle per
aiutare la commercializzazione, perché abbiamo visto che uno dei
problemi più grossi non è tanto la produzione quanto la
commercializzazione dei prodotti da cui dipende la sopravvivenza
della cooperativa, però la preoccupazione è che con questa formula
- lei ha letto la risposta degli uffici ma ha fatto anche una
valutazione politica su cui dico ancora una cosa - si vada comunque
nella direzione di privare progressivamente Champorcher
nell'esclusività della sua produzione della tela de Maison, perché
sarebbe una perdita di un patrimonio che è, al contempo, materiale
e immateriale, di saperi che sono tramandati e che invece vanno
tutelati in ogni modo.
Io confido nella sua chiosa e cioè nella valutazione politica,
lei dice: "D'accordo, è da intendersi come un accordo di
transizione, come un periodo di transizione", perché l'obiettivo è
quello in futuro di riportare a Champorcher - si spera - la quasi
totalità della produzione, però mi preoccupa un po' questa cosa
perché, a fronte di quello che dice la legge, la maggior parte
della produzione mi sembra che vada a questo punto a Donnas.
Presidente -
Interrompiamo i lavori che riprenderanno
alle ore 15:00.
---
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK