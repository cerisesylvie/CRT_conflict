Consiglio Regionale della Valle d'Aosta - Oggetto del Consiglio n. 2188 del 11 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2188 del 11 luglio 1986 - Resoconto
OGGETTO N. 2188/VIII - "CONSULTAZIONE DELLA COMPETENTE
COMMISSIONE CONSILIARE SUI PROVVEDIMENTI CONCERNENTI IL
COMPRENSORIO SCIISTICO DELLA VAL VENY". (Reiezione di
mozione).
PRESIDENTE
: Do lettura della mozione presentata dal
Consigliere Viberti:
MOZIONE
RICORDATA la deliberazione del Consiglio regionale n. 6128 del
13 settembre 1985 relativa al comprensorio sciistico della Val Veny
ed ad interventi idraulico forestali e di stabilità del suolo:
PRESO ATTO della comunicazione fatta al Consiglio da parte del
Presidente della Giunta della avvenuta adozione da parte
dell'esecutivo regionale della deliberazione n. 3999 del 30 maggio
1986 concernente il riesame della deliberazione della Giunta
regionale n. 6128/85;
ESAMINATO il contenuto del citato provvedimento che, nei fatti,
nonostante l'equilibrio idrogeologico del comprensorio sia
gravemente compromesso come testimonia lo stesso studio presentato
dalla Società Val Veny, permette una ripresa dei lavori che
potrebbero alterare irrimediabilmente il territorio in
questione;
CONSIDERATO che la Giunta regionale appare non unanime sulle
misure da adottare ed il comportamento da tenere in merito ad un
così grave problema
il Consiglio regionale
IMPEGNA
la Giunta regionale a sottoporre al parere consultivo della II
Commissione consiliare permanente qualsiasi decisione che
l'Amministrazione regionale deve prendere in merito al comprensorio
sciistico della Val Veny.
PRESIDENTE
: Ha chiesto la parola il Consigliere Viberti:
ne ha facoltà.
VIBERTI (N.S.):
Non vorrei essere frainteso, intendevo
dire politicamente.
(..Interruzione di vari Consiglieri..)
Per quella sera, comunque io ho un ottimo alibi perché ero in
giro con il Sindaco della Città di Aosta... C'era anche l'avvocato
Bianco...
(...Ilarità dell'Assemblea...)
VIBERTI
: ...Egregi Colleghi e signor Presidente, la
mozione che ho presentato riguarda un argomento che è già stato
trattato in questo Consiglio a più riprese e che aveva visto
assumere, da parte della Giunta e della maggioranza regionale, un
atteggiamento più che lodevole ed aveva condotto ad un
pronunciamento unanime del Consiglio regionale su una deliberazione
della Giunta. relativa a tutta una serie di impegni richiesti alla
società Val Veny.
Si trattava di dare inizio ai lavori di demolizione di
quell'invaso artificiale, di cui a suo tempo la collega Consigliere
Breuvé aveva messo al corrente il Consiglio con una serie di
interpellanze, a seguito delle quali erano iniziati dei
sopralluoghi, effettuati sia dall'opposizione che dalla Giunta, per
rendersi conto delle condizioni del comprensorio sciistico del Col
Chécrouit.
Lo spettacolo che si presentava lo scorso anno, a chi si fosse
recato al Col Chécrouit, era decisamente brutto. Il Plan ed il Col
Chécrouit erano in condizioni tali da indurci, alla fine del mese
di luglio, a presentare agli organi di informazione un comunicato
stampa con il quale chiedevamo ai medesimi di documentare in modo
preciso alla popolazione le condizioni di quella parte del Comune
di Courmayeur. Il comunicato stampa era intitolato: "Addio Col
Chécrouit!"
Purtroppo la deliberazione presa dalla Giunta regionale e
ratificata dal Consiglio, relativa agli impegni che avrebbe dovuto
assumere la Società Val Vény, oggi non ha più valore perchè la
Giunta regionale ha approvato una nuova deliberazione. A questo
punto, tra l'altro, si pongono anche dei problemi giuridici sul
potere o meno della Giunta regionale di assumere una deliberazione
che modifica una deliberazione presa dalla stessa Giunta ma
ratificata, quest'ultima, dal Consiglio. Io non sono un esperto e
pongo il problema all'attenzione della Presidenza della Giunta.
Nella deliberazione, infatti, si parla del Consiglio regionale, ma
vi si dice soltanto che si dovrà portare a conoscenza del Consiglio
regionale la deliberazione n. 3999, con la quale si prende in
riesame la deliberazione precedente, quella del 13 settembre 1985.
e si tolgono alcune delle condizioni ivi previste ed in modo
particolare si annulla la diffida del punto 4. che diffidava la
Società dall'intraprendere:
"...qualsiasi ulteriore progetto di espansione, di potenziamento
di impianti, di creazione di sciovie o di piste, prima di aver
provveduto all'esecuzione dei lavori sopra richiamati".
Da questo comportamento si potrebbe dedurre che i lavori siano
già stati eseguiti. Ebbene, signori Colleghi, io devo dire che il
1° luglio mi sono recato insieme al mio predecessore. l'ex
Consigliere Elio Riccarand, al Col Chécrouit, sul quale ho fatto un
sopralluogo durato parecchie ore. che è documentato da una serie di
fotografie che alcuni hanno già avuto occasione di vedere ieri e
che comunque sono a disposizione di quanti fossero interessati alla
loro visione, che testimoniano in modo inequivocabile che i lavori
che dovevano essere eseguiti non sono stati eseguiti. Ciò è vero, a
meno che il movimento di terra effettuato al fine di togliere una
parte della sponda del lago artificiale che era stato creato per i
fini che sappiamo, cioè quelli dell'innevamento artificiale, possa
essere considerato come esecuzione dei lavori previsti dalla
deliberazione n. 6.128.
Mi spiace di non aver fatto l'anno scorso una documentazione
fotografica. perché, per quanto ricordavo, la situazione non era
così grave come si è presentata ai nostri occhi il 1° di luglio. Le
abbondanti nevicate hanno aumentato la quantità di acqua che è
stata smaltita dal terreno praticamente privo di cotica erbosa
attraverso una serie di canaletti, eseguiti in modo artigianale, ma
questa è una definizione ancora troppo buona nei confronti di
questi lavori....
Io non so se l'Assessore Borbey ha mai visto, almeno una volta,
quello che hanno fatto al Col Chécrouit. Se l'ha visto e continua a
mantenere la posizione che mi pare tenga nei confronti della
Società Val Veny, agisce con una incoscienza incredibile. Ma se,
come credo, non ha mai visto quello che è successo al Col
Chécrouit, io lo invito caldamente, proprio dal profondo del cuore,
(perché io sono convinto che, nonostante tutti i difetti che ha,
perlomeno ha il pregio di essere un valdostano fino in fondo) ad
andare a vedere il Col Checrouit. Quando vedrà in che stato è
ridotto, in quali condizioni di degrado e di rischio è giunto, nel
giro di pochi anni. il dissesto idro-geologico, non potrà non
cambiare idea.
Assessore Borbey, qui ci sono delle foto che documentano solo
parzialmente questo stato di degrado, perché se uno non va "in
loco" non può farsi un'idea da queste foto, anche se ingrandite,
del disastro che si è creato in quella zona.
Gli interventi che ho potuto vedere eseguiti sono semplicemente
dei tentativi di studio o prove di inerbimento, o almeno così mi è
sembrato. Ma io non oso descriverli, perchè immagino che chi li ha
fatti li abbia anche fatti con una certa scientificità e con la
convinzione di approdare a qualche risultato. Il vedere però queste
due strisce di paglia, con quattro fili d'erba, mi ha fatto male al
cuore. Se questi sono gli interventi che si vogliono mettere in
essere, qui non c'è più niente da fare. È vero che la Società Val
Vény ha presentato uno studio che, in qualche modo, il sottoscritto
ha già avuto modo di scorrere e, a detta degli uffici, pare che si
tratti di uno studio piuttosto completo. L'Assessore Perrin ci ha
detto che si dovranno investire miliardi per tentare di
ripristinare ciò che è stato deturpato. Però, a fronte di questa
situazione. vediamo che la Giunta regionale non solo da il via
libera ai lavori, ma addirittura nella giornata di ieri ha fatto
approvare una legge, relativa all'innevamento artificiale, che ha
come primo obiettivo la Val Vény e la Coppa del Mondo di sci.
Ieri ho evitato di riprendere la discussione e qualcuno ha anche
detto: "Ma ti rendi conto di quello che perdiamo, non facendo per
un anno o due... e poi la difficoltà di recuperare...?" Io però
penso a quei turisti che d'estate andavano al Col Chécrouit e che
oggi non ci possono più andare: e se qualche volta, per sbaglio,
osano recarsi al Plan Checrouit con l'impianto di arroccamento,,
vedendo quel disastro, quale pubblicità potrebbero farci? E che
cosa potrebbero dire quelle persone che, venendo dalla Francia e
cercando di fare quella meravigliosa passeggiata, passano in mezzo
alla polvere, ai detriti, ai calcinacci. ai pezzi di mattone ed
alle funi arrugginite che si trovano lungo le piste create dalle
decine di macchine per movimento terra che hanno devastato quella
zona un tempo così bella?
Nelle vecchie cartoline del Col Chécrouit, non risalenti a 200
anni fa ma solo agli anni '50. tutta quella zona sembra una conca
in fiore. Nelle foto, infatti, si vedono ancora dei prati in cui la
natura, non ancora deturpata e priva dei "canali artificiali" (non
so come chiamarli altrimenti) o delle varie "ferite" prodotte sul
terreno, è ancora intatta e anche dalle foto si riesce ad
immaginare come potesse essere bella quella zona.
Io capisco che un tempo Courmayeur potesse essere considerata
una delle più belle stazioni di turismo estivo ed invernale. Ma
come la stiamo riducendo noi oggi? Che senso ha continuare ad
investire denaro, tagliare alberi, produrre lacerazioni sulla
cotica erbosa in una zona in cui il dissesto, se non interveniamo,
nel giro di pochi anni ci porterà via lo stesso terreno? Una zona è
tutta piena di gessi. Siccome pare che nessuno ci voglia credere,
io mi sono portato dietro questo pezzo di roccia che ho raccolto
all'interno di un inghiottitoio.
Stia tranquillo signor Presidente! Anche tu, Consigliere
Beneforti, stai pure tranquillo! Non c'è pericolo per nessuno.
Guardate, questa è una delle rocce che costituiscono il Col
Chécrouit Se voi pensate che su questo si possa basare il turismo o
l'attività sciistica in quella zona, voi siete degli incoscienti!
Non potete continuare a permettere che intervengano in questo modo.
Io non chiedo di assumere questa pietra come prova dello scempio.
Questo è solo un pezzo del nostro territorio. La natura era stata
in grado di conservare la bellezza del Col Chécrouit, mentre
l'uomo, intervenendo in modo incosciente e senza pensare al futuro,
lo sta distruggendo.
C'è una possibilità di intervenire? Sì, ma anziché intervenire
in un senso, noi interveniamo in quello completamente opposto. E
non mi si venga a dire che questo impianto di innevamento
artificiale viene fatto nella Val Vény. Qui ci sono delle foto che
prendono in considerazione l'inizio della pista internazionale, che
è quella, se ho ben capito, sulla quale si dovrebbe svolgere la
Coppa del Mondo, ma anche qui, dove per fortuna il terreno non è in
condizioni così precarie come dalla parte del Col Checrouit, i
canali per trasportare le acque di scioglimento delle nevi o
comunque le acque piovane sono stati fatti con i piedi.
La distruzione del lago dell'Avechon è una cosa vergognosa: non
sono neanche state asportate le parti metalliche che sostenevano i
teloni nei quali era contenuta l'acqua. La recinzione è stata
tagliata ad una certa altezza con un tagliatubo in corrispondenza
dei pali di sostegno e ciò che rimaneva è ancora lì. Io mi chiedo
come si possa avere fiducia in questa società, della quale noi,
peraltro, siamo anche azionisti al 35% e nei suoi amministratori
che si comportano in questo modo.
Assessore Borbey, qui c'è una foto (le altre gliele passo perché
ci terrei che lei le vedesse), presa all'arrivo della seggiovia
esaposto che è stata magnificata in tutti i modi, dalla quale
risulta evidente che la società, probabilmente non ha neppure i
soldi per pagare un "omino" che raccolga le tavole usate per la
carpenteria e non ha neppure il buon senso di tenere pulito un
cantiere. Questa, del resto non è più una zona turistica, perché
ormai è stata ridotta ad un cantiere. Personalmente ho lavorato per
anni nei cantieri e tornerò a lavorarci ben volentieri, però vi
garantisco che anche la più scalcinata impresa, magari di qualche
candidato della Democrazia Cristiana, tiene i cantieri molto più
puliti di quanto non faccia la società Val Vény. Ho avuto occasione
di visitare alcuni cantieri della Sud Costruzioni e devo dire, per
la verità, che sono dei cantieri molto puliti e sono tenuti come si
deve.
Quindi, se queste cose possono essere fatte anche da normali
società edilizie, a maggior ragione devono essere fatte da quelle
società che devono preoccuparsi dello sviluppo turistico. Nel
dicembre del 1985, in una conversazione sul tema "Orizzonte 1990",
Savoretti ha detto delle cose interessantissime, però, poi, nella
pratica distrugge il territorio che dice di voler migliorare e
riduce una stazione turistica, che potenzialmente potrebbe coprire
tutti i 365 giorni dell'anno, ad una semplice stazione sciistica,
con la perdita, quindi, di tutta quella parte di turismo poco
dedita all'attività sciistica. Anche noi siamo d'accordo sul fatto
che bisogna allungare la stagione turistica per farle coprire tutti
i 365 giorni dell'anno. e chi dice il contrario? Ma non è certo
operando in questo modo che si può raggiungere quel risultato!
Pertanto la mozione viene presentata con un deliberato che so
benissimo che vale quello che vale. Quando si chiede alla Giunta
regionale di "..sottoporre al parere consultivo della II
Commissione consiliare permanente qualsiasi decisione che
l'Amministrazione regionale deve prendere in merito al comprensorio
sciistico della Val Veny" so benissimo che la Giunta avrà delle
difficoltà ad accettarla, ma io voglio che la Giunta dica
chiaramente che cosa vuole fare rispetto al Col Chécrouit. Chi lo
pagherà questo "benedetto" ripristino ambientale? A che condizioni
si faranno queste cose? Che cosa diciamo, noi, alla Val Veny?
Nonostante tutti i disastri che essa ha combinato, ieri le abbiamo
detto di aver approvato una legge per darle degli altri soldi per
farle compiere altri disastri! È chiaro che, finché nessuno le
tirerà le orecchie, quella gente continuerà a fare quello che
riterrà più opportuno!
L'anno scorso ci abbiamo provato, ma il tentativo è durato solo
il tempo in cui c'è stata la neve, perchè nel frattempo non
potevano fare niente.
Però io le posso assicurare, Assessore Borbey, che all'inizio
della bella stagione quei signori avevano già iniziato la
costruzione... Ecco, guardi, e qui si inserisce un nuovo problema
degli impianti di innevamento artificiale. "Stiamo lavorando
attivamente per poterlo assolutamente realizzare nel 1986". Questa
affermazione è del 1985! Io posso anche credere che lei, Assessore
Borbey, non sia al corrente di tutte queste cose e del resto ha
molte cose di cui occuparsi; tra l'altro, anche di chiese fatte con
i tubi. Però, io credo ci siano anche molti canali di informazione
che possono arrivare sino a chi si trova in un esecutivo a livello
regionale. Santo cielo! È possibile che lei non sappia che questi
signori stanno già comperando i cannoni? Che stanno già comperando
il materiale? Che hanno già delle imprese pronte per iniziare i
lavori? Che hanno già presentato i progetti in Comune?
Santo cielo! Queste cose io le dico per ipotesi e poi leggo le
sue conversazioni che iniziano con la formula. "Vero sapere è
sapere di non sapere": in realtà però quel signore sa benissimo
quello che vuole. E lei, Assessore Borbey, non capisco come mai, ma
sembra essere una pedina nelle mani di qualcun altro. Se lei non è
mai andato, vada almeno questa volta a vedere quello che hanno
fatto. Se lei, qui dentro, ha ancora un minimo di... le si
rivolterà il sangue! Altro che 4 tubi in Piazza Chanoux! Quello è
il futuro della nostra Regione e se noi permettiamo che si faccia
quello scempio al Col Chécrouit, lo permetteremo anche altrove e
del resto abbiamo già visto rovinare troppe parti della nostra
Regione! I piemontesi non hanno lasciato passare l'elettrodotto
Superphoenix, eppure a chi serve quella corrente? E allora che cosa
facciamo? Continuiamo a lasciare distruggere la nostra Regione?
Questo è l'amore che abbiamo per il nostro territorio?
Votate pure contro questa mozione, ma fate almeno qualche cosa!
Questi signori hanno addirittura divelto tutti i termini e non è
neanche più possibile ricostruire le singole proprietà! Non devo
certamente essere io a difendere la proprietà privata, ma, santo
cielo! viviamo in un certo tipo di società ed in essa ci sono certe
leggi e certe regole: perché questi signori non le devono
rispettare? Siamo arrivati al punto che alcuni proprietari,
probabilmente, picchetteranno e transenneranno le loro proprietà: e
quelle transenne, d'inverno, saranno abbastanza alte da non essere
ricoperte dalla neve. Dove passeranno poi gli sciatori?
Le cose stanno peggiorando gravemente e l'amministrazione
regionale deve decidere da che parte stare e non è detto che debba
proprio mettersi tutta da una parte o tutta dall'altra, ma ci si
attende che sappia prendere delle decisioni chiare che, da una
parte, dicano ai proprietari quello che spetta loro e, dall'altra,
mettano in riga quella società che sta distruggendo
irrimediabilmente una delle zone più belle della nostra Regione.
Non so se riusciremo a recuperare quanto è ormai rovinato. Per far
ciò, il momento, almeno sotto l'aspetto finanziario, è favorevole.
Ma sia chiaro che noi riteniamo indispensabile un grosso contributo
finanziario da parte di questa società, la quale non deve
assolutamente pensare di poter ripristinare quanto distrutto con i
soldi dell'Amministrazione regionale.
Io ho finito e, se l' Assessore Borbey vuole, gli posso lasciare
in ricordo una pietra proveniente dal Col Chécrouit e gli posso far
vedere le fotografie che ho scattato, ma non gliele posso dare
perché mi sono costate troppo care. Dimenticavo di dire che anche
queste sono pietre che contano e che, se andiamo avanti così, più
che contare. scotteranno. Non vorrei dover tornare qui dentro per
romperle e, magari, prendere a sassate questa Giunta.
Io mi auguro di non dover arrivare a questo e che ci si possa
mantenere entro i limiti di un dibattito civile purché si prendano
delle decisioni giuste per la Valle d'Aosta.
Si dà atto che alle ore 12.52 assume la Presidenza il Vice
Presidente DE GRANDIS.
PRESIDENTE
. È aperta la discussione generale sull'oggetto
n. 43. La Presidenza ricorda al Consigliere Viberti che non si
possono portare in Consiglio dei "corpi contundenti".
ROLLANDIN (fuori microfono):
"Vorrei che la discussione
fosse aperta sull'oggetto contundente".
VIBERTI (fuori microfono):
"Signor Presidente, questa
pietra si sbriciola non appena "qualcuno" la prende sulla
testa!"
PRESIDENTE
: Ogni riferimento alle "teste dure" è
puramente casuale.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D C.):
Visto che tutto il discorso è incentrato
sull'Assessore Borbey, cercherò di inquadrare i vari aspetti del
problema.
Innanzitutto dichiaro che il sottoscritto, nella sua qualità di
Assessore al Turismo e membro della Giunta, non ha mai dichiarato
che la Val Veny avesse fatto dei lavori adatti alla tutela del
paesaggio e dell'ambiente Il sottoscritto ha riconosciuto anche nel
testo di una delibera di Giunta che la Val Veny, nell'eseguire dei
lavori aveva procurato dei danni. La delibera in questione è la n.
6.128...
(...INTERRUZIONE...)
Mi sono astenuto su altre questioni, se mi permetti. Non è
possibile che tu possa trovare un mio intervento nel quale io nego
che sono stati arrecati dei danni al comprensorio del Col
Chécrouit, perché io ho sempre riconosciuto che la Val Veny ha
eseguito dei lavori straordinari senza preventivi studi, arrecando,
quindi, quei danni che la Giunta ha riconosciuto con la delibera
citata.
Il sottoscritto ha anche riconosciuto che altre società hanno
deturpato e ancora oggi continuano a deturpare il paesaggio e noi,
attraverso i nostri rappresentanti presenti nei Consigli di
Amministrazione delle varie società, cerchiamo di operare affinché
venga ripristinato il verde ed il terreno che è stato
deturpato.
Ho fatto dei sopralluoghi nel territorio dove opera la Val Veny,
così come li ha fatti anche il Consigliere Viberti, però ho fatto
anche dei sopralluoghi altrove e mi sono reso conto, e lo so
perfettamente, che la problematica della tutela del paesaggio è
importante, così come so che le società debbono spendere parecchio
denaro per ripristinare quanto hanno danneggiato. Questo,
ovviamente, valga come premessa.
In qualità di Amministratore regionale, però, giustifico il
parere favorevole nei confronti di questa delibera che modifica in
parte la delibera n. 6.128. Essa dice: "Riconosciuto che la Val
Veny ha già adempiuto in parte a quanto richiesto nella delibera
6.128...; nell'ottobre del 1985 demoliva l'invaso artificiale del
Lavechon; nel novembre del 1985 realizzava i primi interventi per
il ricolmamento degli inghiottitoi lungo la pista dell'Aretu; in
data 28 aprile consegnava gli studi ed i progetti concernenti la
sistemazione idrogeologica dell'intero comprensorio...; considerato
che dagli studi dei progetti succitati risulta la necessità di
attuare un piano di interventi da programmarsi almeno in un
quinquennio (così l'esecutivo regionale riconosce che occorrerà
molto tempo per ripristinare quanto è stato danneggiato e dimostra
di non aver mai detto, ed il sottoscritto di non aver mai
dichiarato, che il Col Chécrouit non era stato danneggiato) e la
cui realizzazione dovrà formare oggetto di intese fra la Regione e
la Società Val Veny che sarebbe gravemente nocivo per l'economia
turistica della Valle d'Aosta (questa è la posizione politica
assunta dalla Giunta regionale), e di Courmayeur in particolare,
bloccare per un così lungo lasso di tempo ogni miglioramento
dell'offerta di impianti per la pratica dello sci..." e quindi dice
di annullare la diffida e nel secondo punto dichiara di:
"...consentire alla Società Val Veny, fatte salve, ovviamente, le
vigenti procedure di controllo e di legittimità, di merito e di
competenza del Comune che dovrà rilasciare le concessioni edilizie
e della Regione, la realizzazione degli impianti".
Ne consegue che l'ente pubblico, prima di concedere
l'autorizzazione, dovrà acquisire tutti i pareri tecnici da parte
del geologo e dell'Assessorato competente alla tutela
dell'ambiente: il Sindaco, a sua volta, prima di rilasciare la
concessione edilizia, dovrà avere i pareri favorevoli della
Commissione Edilizia la quale avrà acquisito i pareri favorevoli
dei tecnici comunali preposti. La Società Val Veny inoltre non
potrà fare alcun lavoro se non avrà anche i pareri favorevoli dei
proprietari dei terreni che, come dice il Consigliere Viberti, non
daranno sicuramente l'autorizzazione.
Noi quindi abbiamo inquadrato il problema in due fasi distinte.
Nella prima, come Giunta, abbiamo riconosciuto che la Società aveva
adempiuto a quanto richiesto dalla delibera n. 6.128. Nella seconda
fase, cioè con questo progetto della Società Val Veny che anche il
Consigliere Viberti considera positivo, la Giunta riconosce che
occorreranno 5 anni per il ripristino dell'ambiente e nell'intesa
tra la Regione e la Val Veny per l'effettuazione di questi lavori,
al fine di non apportare un grave danno economico alla zona, si
dice: "..si potranno eseguire determinati lavori a condizione che
questi lavori non vadano a pregiudicare l'ambiente".
Questo è tutto il filo del discorso che, secondo il mio modesto
parere, è molto logico. Ciò non toglie, però, che il sottoscritto.
anche se solamente a titolo personale, riconosca che la Val Veny ha
fatto dei grossi danni all'ambiente paesaggistico: questo l'ho
sempre riconosciuto. Però, allo stesso modo, come Amministratore
regionale, riconosco che occorre distinguere bene quanto è stato
fatto e quanto occorre ripristinare, senza bloccare tutto e
lasciando fare ciò che riteniamo che non pregiudichi ulteriormente
la tutela dell'ambiente.
Questo è un discorso logico, altrimenti si fa della poesia.
Poiché può sembrare che sia solo il Consigliere Viberti ad
occuparsi della tutela dell'ambiente, ripeto ed in modo piuttosto
pesante questa volta, che non si può fermare l'economia valdostana,
come chiede appunto Nuova Sinistra, la quale vuole che non si
faccia l'autostrada e che tutto venga bloccato, purchè la Valle
d'Aosta si trasformi quasi in un fiore e sia ricoperta solamente
dal verde.
Noi riteniamo che si possa creare una valida economia, cercando
di mantenere, così come effettivamente vogliamo, il giusto
equilibrio idro-geologico ed ambientale. Questa è la nostra
posizione.
PRESIDENTE
: Ha chiesto la parola per dichiarazione di
voto il Consigliere Segretario Breuvé Lilliana; ne ha facoltà.
BREUVÈ (P.S.I.):
Dichiaro che voteremo la mozione del
Consigliere Viberti.
A titolo puramente personale vorrei dire all'Assessore Borbey
che, in questo caso, non si tratta di poesia o di portare avanti
una politica turistica piuttosto che un'altra, si tratta invece del
nostro paese, caro Assessore, e qualsiasi prezzo si paghi e
qualsiasi cosa si possa fare, la si deve fare!
La Val Veny è una società molto esperta e adatta ad organizzare
e ad incrementare il nostro turismo, contro di essa io non ho
nulla, ma penso che essa non possa avere lo stesso spirito che
abbiamo noi, in questo Consiglio, per tutelare il nostro ambiente.
La Società Val Veny faccia, pertanto, ciò che deve essere fatto per
ripristinare l'ambiente deturpato. Aspetteremo anche per 5 anni,
caro Assessore, ma prima il territorio, prima casa nostra e poi
viene tutto il resto! Questo, ovviamente, l'ho aggiunto a titolo
puramente personale.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je tiens seulement à rappeler qu'au
moment où la décision, que le Conseil connaît, avait été prise on
avait fait une série de recommandations. Du point de vue
administratif il reste à vérifier un point relatif à la
délibération. Le problème fondamental consiste à revoir ce qui
s'est passé jusqu'à présent et ce que l'on peut faire à partir de
maintenant. Quant à ce qu'a dit le Conseiller Viberti à propos de
certains dégâts, je pense qu'il sera difficile de récupérer la zone
dans son ensemble. Les travaux qui ont été faits, il faut le
reconnaître, dénoncent une certaine superficialité.
Il est impossible d'effectuer des travaux à la manière
d'autrefois mais il faut envisager de considérer le plan présenté
et de prévoir des délais de réalisation pour les actions prévues,
ce qui ne veut pas dire que l'on pouvait envisager des
interventions dans la zone. Il ne s'agit pas de mettre en
opposition ce que l'on voudrait voir comme Vallée d'Aoste et ce
qu'à présent on peut encore faire de la Vallée d'Aoste, il faut
envisager de développer les domaines skiables tout en respectant le
territoire. Cela est possible même s'il faut s'attendre à faire des
dépenses supplémentaires dans certaines zones.
Je suis sûr que les photos prises par le Conseiller Viberti dans
la zone du Chécrouit reflètent la réalité mais il ne suffit pas de
dire: "On va stopper telle ou telle initiative". Il faut s'engager
maintenant à faire réaliser le plan avec la participation aux frais
de la société; inutile de cacher que l'Administration régionale
devra également participer, mais ce qui compte c'est que les
travaux soient réalisés. Tel est l'unique engagement sérieux que
nous pouvons prendre. J'ajouterai que si l'installation
d'enneigement artificiel se révèle nécessaire, il conviendra d'y
pourvoir: c'est une réalité. Nous nous abstiendrons sur la
motion.
Si dà atto che alle ore 12,51 riassume la Presidenza il
Presidente BONDAZ.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
È sciocco accusarci di essere soltanto
dei poeti. Noi non rifiutiamo quella parte irrazionale, presente in
qualsiasi uomo sensibile, e che ci permette di vivere una vita
umana, di amare e di provare delle sensazioni. Credo quindi che la
poesia non faccia male, Assessore Borbey. Lei, purtroppo, da una
legislatura all'altra ne perde sempre di più: è sempre meno poetico
e sempre più votato al concreto. Mi auguro che le feste con gli
amici la portino un po' più verso la condizione di poeta e
l'allontanino da quella ragionieristica.
Secondo noi, e mi pareva di averlo anche detto, quello che si è
prodotto al Col Chécrouit costituisce un danno non solo ambientale,
ma anche economico, perché infatti quel colle non è più gestibile
come una realtà turistica estiva; solo chi è abituato a vivere nel
puzzo e nello sporco può ritenere il Col Chécrouit luogo di
villeggiatura, o comunque luogo dove poter fare una passeggiata.
Tutto quel turismo estivo che era presente al Col Chécrouit e che
permetteva l'apertura di una serie di bar e ristoranti, oggi non
esiste più e sarà difficile ripristinarlo. Pertanto noi facciamo
anche un'analisi di tipo economico. Non mi è sembrato opportuno
venire qui ad elencare i bar e le loro entrate, ma Courmayeur ha
sempre avuto un maggior numero di turisti estivi che non invernali
ed è solo da poco, Assessore, che la tendenza è stata invertita.
Non è quindi che noi siamo digiuni in materia e non conosciamo
queste cifre, ma preferiamo solo fare un discorso politico e non
ragionieristico.
Anche la questione dell'autostrada rientra in una scelta di tipo
economico, ma battendoci contro l'autostrada non pregiudichiamo
affatto lo sviluppo della Valle d'Aosta. Noi siamo a favore,
invece, di uno sviluppo diverso della Valle d'Aosta, uno sviluppo
che non preveda il passaggio degli automezzi pesanti attraverso la
nostra Regione e che, di conseguenza, non comporti la necessità di
costruire un'autostrada da Aosta a Courmayeur.
Altro è essere dei poeti ed altro è fare questo discorso.
Pertanto io rifiuto l'etichetta di poeta con la testa fra le nuvole
e rivendico la sensibilità, per me e per tutti coloro che lavorano
per Nuova Sinistra, e dico che noi siamo anche in grado di fare
delle proposte alternative, cosa che altri non fanno! Ci sono,
addirittura, delle Forze politiche che non si esprimono mai
all'interno di questo Consiglio e non danno alcun contributo a
livello di proposte.
Potrà anche sembrare che noi siamo gli unici a voler difendere
l'ambiente, ma ciò non è vero perché i Consiglieri Torrione,
Breuvè, Tonino e tanti altri spesso si alzano per dibattere questi
temi in Consiglio. Non pretendiamo assolutamente di essere degli
esclusivi, anzi, nei limiti del possibile, abbiamo collaborato con
la collega Consigliere Breuvè, proprio su questo specifico tema che
noi non riteniamo patrimonio esclusivo di Nuova Sinistra,
assolutamente! Questo è un grave problema che interessa tutta la
Regione e noi cerchiamo solo di fare la nostra parte. Mi auguro che
anche la Giunta regionale voglia fare la sua, perchè la mia
impressione è che essa abbia la preoccupazione, legittima, di
perdere posti di lavoro e di perdere il treno del turismo, ma anche
nello stesso tempo rischi di non essere abbastanza decisa nei
confronti della Società Val Veny.
Certo noi riconosciamo, anche se a seguito di un esame puramente
superficiale, la validità dello studio che è stato fatto, però poi
c'è anche da affrontarne la questione economica. È certo che la
Regione dovrà intervenire, però anche la Società Val Veny dovrà
assumersi le sue responsabilità.
Prima di concludere vorrei aggiungere due considerazioni. Per
anni la Val Veny ha preso impegni con il Comune e con la stessa
Amministrazione regionale, come per esempio per il "reimpianto" di
alberi d'alto fusto (pini, abeti, larici e betulle). Centinaia e
centinaia di alberi abbattuti avrebbero dovuto essere sostituiti;
ma io chiedo all'esecutivo, e non solo all'Assessore Borbey, di
portarmi a vedere il luogo in cui la Val Veny ha messo a dimora
qualche albero. Essa ne ha distrutti, invece, ben di più di quelli
che erano stati "martellati"! Ed io credo che qualcuno sappia
queste cose, che, forse, sono state anche segnalate. Quante sono
poi le piante che sono state letteralmente "coperte"?
Oggi si vogliono fare dei nuovi impianti, ma sappiamo quanti
alberi devono essere abbattuti e quali nuove piste devono essere
fatte? Abbiamo delle relazioni geologiche? Io sono molto
preoccupato e ci terrei a che la Giunta, anche se non prende oggi
un impegno formale, tenesse il Consiglio al corrente di quello che
succede e non ci costringesse a fare i poliziotti, perché
l'"engagement" che era stato preso sembrava onesto e lo stesso
Assessore Borbey rivendica delle volontà di tutela ambientale.
Per concludere, io dico all'Assessore Borbey, che è di
Charvensod, di andare dopo il Capoluogo di Charvensod, dove c'è una
curva a gomito e dove la strada poi prosegue... non ricordo come si
chiama quel posto, e, dopo aver fermato la macchina ed aver fatto
quattro passi, guardi giù, così potrà vedere il "lerciaio" che c'è
lì. Se lui ha a cuore l'ambiente del suo paese, e non quello del
Col Chécrouit, vada lì e faccia mettere a posto. Dopo io sarò anche
disposto ad inchinarmi di fronte all'Assessore Borbey; ma faccia
qualcosa per l'ambiente e rimetta un po' il cuore a posto!
PRESIDENTE
: Metto in votazione la mozione in oggetto
presentata dal Consigliere Viberti:
ESITO DELLA VOTAZIONE
Presenti: 27
Votanti: 8
Favorevoli: 8
Astenuti: 19 (Aloisi, Beneforti, Bondaz, Borbey, Chabod, De
Grandis, Faval, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Tamone e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK