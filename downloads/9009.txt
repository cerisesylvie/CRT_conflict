Consiglio Regionale della Valle d'Aosta - Oggetto del Consiglio n. 3530 del 24 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3530 del 24 febbraio 1988 - Resoconto
OGGETTO N. 3530/VIII - ISTITUZIONE DI UN CORSO BIENNALE PER
LA FORMAZIONE DI EDUCATORI DA IMPIEGARE NEI SERVIZI SOCIALI
REGIONALI. - APPROVAZIONE E FINANZIAMENTO DI SPESA.
PRESIDENTE:
Do lettura della deliberazione in
oggetto.
IL CONSIGLIO
- richiamata la legge regionale 19 febbraio 1987, n. 10, e,
in particolare, l'articolo 1, secondo comma, il quale dispone che
le iniziative formative e di riqualificazione nel settore degli
operatori sociali e
assistenziali sono approvate e
disciplinate con singoli provvedimenti del Consiglio
regionale;
-
richiamata la deliberazione della Giunta regionale n. 5794
in data 3 luglio 1987 relativa all'approvazione di una convenzione
con l'I.Re.F. - Istituto regionale lombardo di formazione per
l'amministrazione pubblica - per la formulazione di un programma di
formazione per educatori;
-
tenuto conto del Rapporto della Commissione nazionale di
studio per la definizione dei profili professionali e dei requisiti
di formazione degli operatori sociali, costituita presso il
Ministero dell'Interno;
-
viste le iniziative assunte da altre Regioni nel
settore;
-
considerata la necessità di istituire un corso per
educatori definendo il profilo professionale e le funzioni,
l'assetto organizzativo ed i program mi didattici;
-
vista la legge costituzionale 28 febbraio 1984, n. 4, con
la quale è stato approvato lo Statuto Speciale per la Valle d'Aosta
e le relative norme di attuazione;
DELIBERA
1°) di istituire un corso biennale per la formazione di
educatori da impiegare nei servizi sociali regionali secondo il
disciplinane allegato alla presente deliberazione che ne fa parte
integrante;
2°) di stabilire che la frequenza al corso è
gratuita
e che gli studenti saranno dotati del materiale didattico
occorrente;
3°) di stabilire che ai partecipanti al corso sarà
corrisposto un assegno di studio pari a quello previsto per gli
allievi della Scuola per Infermieri Professionali della Valle
d'Aosta;
4°) di stabilire che al termine del corso sarà rilasciato un
diploma regionale, come da allegato modello;
5°)
di demandare alla Giunta regionale l'adozione dei singoli
specifici provvedimenti attuativi per la realizzazione e lo
svolgimento del corso;
6°) di approvare ed impegnare la spesa di lire 40.000.000
(quarantamilioni) imputando la stessa al capitolo 49025 del
bilancio di previsione della Regione per l'anno 1988 "Spese per la
formazione, riqualificazione e aggiornamento degli operatori
socio-assistenziali" che presenta la necessaria
disponibilità;
7°) di rinviare a
successivi provvedimenti
deliberativi la liquidazione della spesa.
Allegati A e B
(...omissis...)
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Poiché un decreto del Ministero della
Sanità, emanato nel febbraio del 1984, prevedeva la figura
dell'assistente educatore, questo Consiglio, nel giugno dello
stesso anno, approvò una legge che istituiva 32 posti di assistente
educatore, solo una dozzina dei quali è attualmente coperta, mentre
la più gran parte è ancora disponibile.
Occorre aggiungere che, con lo sviluppo che si intende dare ai
servizi sociali in favore degli anziani, dei tossicodipendenti e
dei minori, si prevede che i suddetti 32 posti possano venire
incrementati, anche se in un futuro non molto prossimo.
Si pensa, altresì, che questi assistenti educatori specializzati
riescano, sempre in futuro, a prendere il posto delle figure degli
operatori generici che attualmente agiscono nei servizi
sociali.
Per le ragioni di cui sopra, si propone al Consiglio di
approvare l'istituzione del corso biennale proposto e l'annesso
programma.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Approfitto dell'occasione per ricordare le
osservazioni che avevo fatto al momento dell'approvazione del corso
per i muratori e per fare un paragone tra i due corsi di formazione
che noi oggi
deliberiamo.
Se ben ricordate, per i frequentatori del corso per muratori si
prevedeva uno stipendio iniziale di circa 1 milione al mese e non
c'era una specifica normativa, tranne alcune generiche
disposizioni, per l'ammissione.
A mio parere, la deliberazione che ci viene proposta
dall'Assessore alla Sanità ed Assistenza Sociale merita una analisi
un pò puntuale.
Ai futuri educatori si richiede con una certa precisione una
sana e robusta costituzione fisica, per la quale, però, non basta
la semplice attestazione da parte di un certificato medico che
garantisca l'idoneità ad operare in comunità, perché occorre anche
un certificato di vaccinazione antivaiolosa, antidifterica,
antitifica. Questo mi può star bene, ma si richiede ancora la
radiografia del torace, l'analisi del sangue e delle urine, senza
specificare i tipi di analisi. Queste analisi mirano ad accertare
la presenza di diabetici, di affetti da AIDS o altro? Dubito che
una motivazione così generica possa reggere sotto l'aspetto della
correttezza deliberativa.
Tralasciando, comunque, questi aspetti di tipo squisitamente
attitudinale e fisico, i candidati sono sottoposti ad una serie di
5 prove per essere ammessi al corso. Questi poveretti, perché
proprio di "poveretti" si tratta, si beccano subito la prova
scritta e orale di accertamento della lingua francese; e fino qui
va bene. Segue una prova scritta, di un'ora e trenta minuti, su un
argomento riguardante tematiche educative ed assistenziali, per cui
si presuppone che siano "già imparati, prima di imparare".
I candidati devono, poi, effettuare delle visite guidate nei
servizi sul territorio e, quando rientrano, devono sostenere una
prova scritta attinente alle visite fatte, della durata di un'ora.
Se sopravviveranno a questo "iter" formativo, che è ancora e solo
selezione, dovranno sostenere un colloquio attitudinale.
Alla fine - e mi auguro proprio che siano almeno in 5.000 a
presentare la domanda, perché dopo questo schema di selezione, ne
rimarranno veramente pochi - i candidati vengono finalmente ammessi
al corso. Non sto ovviamente a leggere tutto quello che è scritto
nel disciplinare del corso, che sicuramente voi avrete letto prima
di me, però voglio segnalare i numerosi incidenti di percorso o gli
ostacoli preparati dall'Assessorato per questi futuri assistenti
educatori, oltre i cinque esami che ho già indicato.
"Gli allievi ammessi al corso devono compiere un periodo di
prova di 2 mesi, trascorsi i quali verrà valutata l'idoneità
all'ulteriore frequenza dal Collegio dei Docenti del corso".
Questo è un primo stop a due mesi dall'inizio del corso.
Alla fine del quarto mese ci sono gli scrutini, che sono
quadrimestrali. Poiché il corso dura un anno, gli scrutini sono
tre, cosicché: dopo i primi due mesi ha termine il periodo di
prova, alla fine del quarto mese c'è il primo scrutinio, alla fine
dell'ottavo mese c'è il secondo scrutinio e alla fine del
dodicesimo mese c'è il terzo scrutinio, cui faranno seguito gli
esami per il passaggio al secondo anno di corso. Superati questi
esami, gli allievi dovranno sostenere altri tre scrutini e alla
fine del secondo anno affronteranno gli esami finali con
discussione di una tesi.
Mi sembra che tutto sia molto giusto e molto serio, ma mi sembra
anche che si voglia caricare in modo eccessivo questo impegno con
tutta una serie di verifiche che, a mio parere, sono davvero
angoscianti. Per fortuna noi siamo abituati ad operare con scadenze
quinquennali, perché le nostre elezioni si svolgono ogni cinque
anni, ma se dovessimo affrontare delle elezioni ogni tre o quattro
mesi, sarebbe veramente un pò troppo anche per noi!
La struttura del corso, inoltre, prevede addirittura 2.400 ore
di lavoro in due anni, la cui frequenza è obbligatoria e la
presenza al tirocinio didattico deve essere pari al cento per cento
delle ore di lezione. Non ci si può prendere neanche un
raffreddore, perché se qualcuno viene colpito da un malanno
qualsiasi, è costretto a ricuperare il giorno dopo, perché solo
attraverso la sofferenza si può giungere alla beatificazione.
Le materie di insegnamento sono molteplici, estremamente
interessanti e numerose:
"igiene e pronto soccorso, educazione
alla salute, dieta ed alimentazione, neuropsichiatria infantile,
psicologia generale, psicologia dell'età evolutiva, psicologia
dell'anziano, psichiatria, sociologia della devianza, psicologia e
dinamica sociale, psicomotricità, deontologia professionale,
tecniche di animazione, elementi di anatomia e fisiologia,
psico-patologia dell'età evolutiva, pedagogia".
Solo queste,
senza citare tutte le altre, sono già tredici o quattordici materie
estremamente pesanti e complesse, che vanno ad appesantire
ulteriormente questo corso, che è già di per sé una specie di corsa
ad ostacoli, come ho detto in precedenza.
Non faccio altre osservazioni sulle commissioni chiamate a
verificare queste competenze, ma a questo punto forse direte: "Beh,
ma, a fronte di questo impegno didattico e formativo, daremo pure
qualche cosa a questa gente!" Ebbene, l'Assessore ha il coraggio di
dire che si delibera
"di stabilire che la frequenza al corso è
gratuita".
Sembra, quasi, che i candidati debbano ringraziarci perché non
facciamo pagare loro i diritti di iscrizione! Nella deliberazione
si aggiunge, naturalmente, che
"ai partecipanti al corso sarà
corrisposto un assegno di studio pari a quello previsto per gli
allievi della Scuola per Infermieri Professionali della Valle
d'Aosta".
A parte il fatto che questo corso è di livello
para-universitario, perché a tutti i partecipanti è richiesto il
possesso del diploma di scuola media superiore, e quindi il
rapporto con la scuola per infermieri professionali non regge,
Nuova Sinistra, il Partito Comunista e forse altri Gruppi
dell'opposizione mi hanno fatto rilevare l'inadeguatezza di questi
assegni.
Nel caso specifico, credo che il non aver previsto degli assegni
sostanziosi e, soprattutto, una strutturazione del corso più adatta
a formare e non a vessare i futuri educatori - perché si tratta di
vessazione nel vero senso della parola - sia da considerare come
una scelta profondamente sbagliata.
Quanto ho appena detto è testimoniato dall'impegno di spesa.
L'Assessore alla Sanità e all'Assistenza Sociale ha sempre detto di
spendere e spandere per la formazione, per la quale ha previsto una
spesa di soli 40 milioni, poco meno di quello che viene dato al
Parco Nazionale del Gran Paradiso e neppure un quarto di quello che
si spende per un incontro di pugilato!
PRESIDENTE:
Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
Ricordo al Consigliere Sandri, il quale
tende sempre a dimenticarsene, che la prima proposta per aumentare
per l'anno 1988 l'assegno di studio alle infermiere professionali è
stata presentata dalla Giunta in sede di Commissione e non, almeno
in questi ultimi tempi, dallo stesso Consigliere Sandri. Possiamo
riconoscere, semmai, al Partito Comunista di aver chiesto fin dallo
scorso anno l'aumento dell'assegno da corrispondere alle infermiere
professionali.
(...INTERRUZIONE del Consigliere SANDRI...)
La Giunta regionale, in ogni caso, ha già affrontato il problema
e la relativa proposta, probabilmente, sarà presentata
ufficialmente il prossimo venerdì, proprio per avviare per tempo
una campagna pubblicitaria in favore delle scuole per infermiere
professionali e non ritrovarci, come l'anno scorso, con un numero
di partecipanti eccessivamente modesto. La nuova indennità sarà
sicuramente superiore a quella odierna.
È vero, come diceva il Consigliere Sandri, che le prove previste
nel disciplinare dei corsi per educatori sono molto selettive, ma
si mira a preparare il personale anche in funzione di coloro che,
eventualmente, non volessero più operare in questo settore di
attività. L'esperienza degli ultimi anni, infatti, ci ha permesso
di constatare che molte persone assunte o incaricate di seguire in
modo particolare i minori handicappati, dopo un certo periodo hanno
preferito abbandonare l'impegno lavorativo. Ecco la ragione che ci
sollecita ad operare una selezione piuttosto severa.
In tema di analisi e di esami fisiologici sono anche disposto ad
accettare suggerimenti e proposte da parte del Consigliere Sandri.
Per il resto occorre ricordare che l'inizio del corso è slittato di
circa sei mesi, proprio perché si è ricercato un certo
coordinamento tra più Regioni, per organizzare un corso di pari
livello per qualità e durata della formazione.
Le 2.400 ore di corso sono certamente molte per due soli anni,
ma si è scelta questa soluzione per evitare di rendere il corso
triennale, magari con l'aggiunta di qualche centinaio di ore di
lezione in più. A questa scelta si è giunti dopo i suggerimenti che
ci sono pervenuti dalle altre Regioni che da diversi anni
organizzano corsi di questo genere, con programmi più o meno
analoghi.
La presenza al 100% è richiesta in modo obbligatorio solo per il
tirocinio didattico-pratico, ne consegue che se qualcuno non può
svolgere il tirocinio nel periodo in cui lo svolgono gli altri, lo
potrà seguire in un periodo diverso. Dalle lezioni teoriche,
invece, c'è la possibilità di assentarsi per un massimo di un terzo
delle ore previste.
Non voglio entrare in polemica con il Consigliere Sandri, ma gli
preciso che i 40 milioni di spesa sono stati previsti solo per il
1988. Considerando che questo corso inizierà a settembre o ad
ottobre, si ritiene che la cifra suddetta possa essere
sufficiente.
PRESIDENTE:
Ha chiesto la parola, per dichiarazioni di
voto, il Consigliere Sandri; ne ha facoltà.
SANDRI (N.S.):
A mio parere, il presente provvedimento
dovrebbe essere considerevolmente rivisto, ma, poiché la Giunta
regionale non provvederà in merito, proviamo a fare una
previsione.
Se nel precedente corso c'erano 32 posti, ma solo 12 sono stati
gli eletti, i chiamati a partecipare a questo corso saranno tanti,
perché la disoccupazione è molto diffusa in Valle d'Aosta, ma alla
fine dei due anni gli eletti saranno molti di meno. Il percorso ad
ostacoli, o la gara ad "handicap", che è stato preparato
dall'Assessorato, a mio parere, riuscirà ad identificare le persone
disponibili a lavorare per tutta la vita in questi centri, le quali
possiamo già conoscere fin da adesso: si tratta di quei 4 o 5
missionari che sono ancora in circolazione. Il problema è che non
bisogna fare una politica - come quella seguita anche nella scuola
per infermieri professionali - che si occupa solo delle persone
che, dopo essere state selezionate attraverso durissime prove e
severissimi corsi, sembrano disponibili a lavorare anche
gratuitamente. A mio parere, dobbiamo creare delle persone che si
impegnano professionalmente nel loro specifico lavoro, in cui
credono, ma a questo risultato dobbiamo pervenire attraverso
selezioni che non alterino le normali attività o esigenze di una
persona.
Io sono assolutamente convinto che, in questo senso, il presente
corso avrà un risultato fallimentare sotto l'aspetto numerico, ma
non certo sotto quello della preparazione dei partecipanti, che
sarà sicuramente ottima.
Suggerisco all'Assessore - e gli raccomando di tener conto del
suggerimento come se provenisse dai banchi della maggioranza, visto
che quando proviene dai banchi della minoranza non viene tenuto in
nessun conto - di lasciar perdere almeno gli scrutini
quadrimestrali, perché sono un intralcio al normale svolgimento dei
corsi. È un suggerimento che gli rivolgo dal più profondo del
cuore.
PRESIDENTE:
Ha chiesto la parola, per dichiarazioni di
voto, il Consigliere Mafrica; ne ha facoltà.
MAFRICA (P.C.I.):
Anche noi abbiamo qualche perplessità
sulla realizzabilità di questo corso e riteniamo che, forse,
sarebbe stato preferibile discutere dell'argomento in sede di
Commissione, prima che lo stesso fosse presentato in Consiglio.
Diciamo, comunque, che il compito cui sono chiamati questi futuri
educatori è delicato e la loro preparazione dovrà essere
adeguata.
Vorremmo essere certi che non si abbiano a registrare, anche per
questo corso, le stesse difficoltà già verificatesi nel corso per
gli infermieri professionali.
Voteremo a favore di questa deliberazione per la validità
dell'idea, che è a carattere sperimentale, ma diciamo anche alla
Giunta di seguire l'andamento delle cose, perché serve certamente
della gente preparata, ma ce ne serve anche in numero adeguato alle
necessità. Se, grazie all'esperienza, possono essere eliminate
delle difficoltà non essenziali, lo si faccia!
Ci auguriamo che la Giunta provveda al più presto all'aumento
dell'indennità per gli infermieri professionali e, di conseguenza,
anche per questi corsisti che sono ricollegabili a tale categoria;
siamo anche d'accordo sull'attuazione di una campagna
propagandistica incisiva e diffusa, per incrementare il numero dei
partecipanti al corso per infermieri. Si tratta di settori che non
possono essere lasciati scoperti, perché non si ottiene alcun buon
risultato con pochi operatori anche se ben preparati, quando tanti
posti in organico rimangono scoperti.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti, votanti e favorevoli 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK