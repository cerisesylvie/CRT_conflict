Consiglio Regionale della Valle d'Aosta - Oggetto del Consiglio n. 1210 del 20 marzo 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1210 del 20 marzo 1985 - Resoconto
OGGETTO N. 1210/VIII - FINANZIAMENTO REGIONALE PER LA
REALIZZAZIONE DI UNA STRADA CHE COLLEGHI IL CAPOLUOGO DI PERLOZ
ALLA FRAZIONE NANTEY. (Interpellanza).
PRESIDENTE:
Do lettura dell'interpellanza presentata dai
Consiglieri Tonino e Cout:
INTERPELLANZA
Da anni il Comune di Perloz richiede un finanziamento regionale
per la realizzazione di una strada che colleghi il capoluogo con la
frazione di Nantey, tuttora priva di un collegamento viario
malgrado in tale frazione abitino ancora tre famiglie per tutto
l'anno con bambini in età scolare.
Il comportamento della Giunta regionale rispetto a tale
richiesta è stato ambiguo e contraddittorio. Dopo parecchi incontri
e sopralluoghi sul posto è stata la stessa Giunta regionale
a
commissionare un progetto della nuova strada, al quale ha fatto
seguito uno stanziamento di 400 milioni sul piano lavori regionale
del 1984 per un primo lotto della strada.
Tale impegno non è stato però rispettato perché l'appalto dei
lavori non ha avuto luogo e lo stanziamento è sfumato, mentre per
l'anno 1985 l'impegno finanziario non è stato ripetuto.
Ciò premesso, e tenuto conto che in questi ultimi cinque anni la
Regione ha finanziato in Comune di Perloz una sola opera, la strada
della frazione Fey (per un importo di 207 milioni di cui ben 115
stanziati dal Comune) i sottoscritti Consiglieri regionali
INTERPELLANO
la Giunta regionale per conoscere quali sono le intenzioni della
stessa in merito alla realizzazione della citata strada di
collegamento tra il capoluogo di Perloz e la frazione di
Nantey.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
Di una strada che dovrebbe collegare
il capoluogo di Perloz alla frazione di Nantey, si discute da
parecchi anni.
Non ho avuto il tempo di andare a prendere in archivio una
interpellanza che aveva come primo firmatario il Consigliere
Maquignaz presentata ancora prima delle ultime elezioni rispetto
alla quale c'era stata fin da allora una assicurazione da parte
della Giunta regionale sulla necessità ed opportunità di costruire
questo tratto di strada. Come ho appena detto, la questione si
trascina da anni, ma quello che è inaccettabile è il fatto di non
assumere decisioni. Può essere legittimo e giusto che una Giunta
regionale esprima problemi di mancanza di risorse, problemi di
opportunità o meno della strada, ma questo deve essere detto
chiaramente; non è accettabile, a mio avviso, che si ripetano
episodi che sono la storia recente di questi anni relativamente a
questo tratto di viabilità.
La voglio ricordare: dopo una serie di assicurazioni date dal
Presidente della Giunta Andrione al Sindaco, è stata la stessa
Amministrazione regionale a commissionare un progetto (che è un
progetto consistente, costato decine di milioni) sulla base del
quale è stata la Giunta regionale ad inserire nel piano lavori del
1984 un primo stanziamento di 400 milioni. Non solo, la pratica
relativa all'appalto doveva essere questione di giorni, tant'è che
all'inizio del 1984 la notizia era addirittura comparsa sui
giornali: la Giunta regionale ha appaltato la strada di
collegamento con Fey.
In realtà l'appalto non è stato fatto, i 400 milioni sono
svaniti, nel 1985 sul piano lavori non compare alcun stanziamento
per questa strada. Non sto a ripetere, perché le cose le conoscono
quanto me molti Assessori e Consiglieri, la necessità di questo
collegamento, intanto perché in una Regione che qualcuno ha
definito affetta da stradomania ci sono ancora delle frazioni come
questa con abitanti che ci vivono tutto l'anno, con un bambino che
tutte le mattine fa a piedi la strada per andare all'asilo; credo
che la questione debba essere valutata seriamente. Si è discusso
anche su un possibile costo ed approfitto per chiederlo
all'Assessore, perché il progetto redatto dalla Giunta regionale
parla di un costo delle opere viarie che è di 2 miliardi 900
milioni, a cui si devono aggiungere alcuni ponti. E' perciò una
spesa che, seppure rilevante, può essere affrontata, tenuto conto
che oltre ad una funzione di collegamento di Nantey con il
capoluogo, l'allacciamento di Perloz con la valle del Lys potrebbe
consentire per quel Comune anche uno sbocco sull'altro versante,
consentendo la fruizione di una zona che è molto bella ed
interessante.
Queste sono le ragioni per cui chiediamo alla Giunta regionale
di dire chiaramente quali sono le intenzioni, i tempi, le
preoccupazioni e le remore che finora hanno ostacolato l'appalto di
questi lavori, tenuto conto che il Comune di Perloz non è stato in
questi cinque anni sommerso da finanziamenti regionali, anzi ho
scritto e credo sia documentato che in quel Comune la Regione ha
fatto una sola opera pubblica che è costata all'Amministrazione 92
milioni perché su una spesa di 207 milioni ben 115 sono stati presi
dal riparto del decentramento a favore dei Comuni; se si escludono
alcune altre iniziative dei Consorzi non ci sono altri interventi
in questi cinque anni realizzati dall'Amministrazione regionale per
cui non penso neanche che si possa qui parlare di un eccessivo
premio a favore di questo Comune che è disagiato, di media montagna
e bisognoso di aiuto.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Il tema, come ricordava il Consigliere
Tonino, della strada di Nantey e quindi del collegamento in senso
più generale fra Pont-Saint-Martin, Perloz e la Valle di Gressoney
è ampiamente dibattuto e sofferto. Ricordava il Consigliere Tonino
che già precedenti Giunte regionali e l'Amministrazione comunale di
Perloz si erano occupati di questo tema. Effettivamente la Giunta
regionale a suo tempo aveva incaricato un tecnico di redigere un
progetto, cosa che è stata fatta, il quale prevedeva il
collegamento fra Perloz e Tour d'Héréraz. Questo progetto è stato
bocciato dal CRPT nella seduta del 20.7.1984 e testualmente la
relazione dice: "strada di collegamento fra le frazioni Chamioux,
Nantey, Barmette nel Comune di Perloz: parere sostanzialmente
negativo a causa della carenza della relazione geologica e
dell'incompletezza del progetto, che potrebbe non avere evidenziato
altre opere necessarie di altro costo". Ora in effetti il
Consigliere Tonino parlava di un costo di 2 miliardi 900 milioni
escluse le opere d'arte. Lui stesso, come d'altra parte chiunque di
noi, può fare un conto e valutare che effettivamente il costo dei 2
miliardi 900 milioni potrebbe essere tranquillamente raddoppiato se
non di più. Ecco quindi che il fatto di aver previsto 400 milioni
in piano lavori nel 1984 e non averli più previsti quest'anno non
significa una volontà di abbandonare completamente l'idea del
collegamento fra Perloz e la valle del Lys, significa solo che ci
vuole un momento di ripensamento, perché le remore cui accennava il
Consigliere Tonino non sono remore di non volontà di proseguire nel
progetto, ma sono remore dettate dall'effettiva difficoltà e
complessità del collegamento.
E' chiaro che Nantey ha l'esigenza di essere collegato, che c'è
un bambino che deve andare a scuola facendosi a piedi un certo
numero di km per un certo numero di minuti o di ore, però ci sono
valutazioni molto importanti sulla natura geologica del terreno,
sulla stabilità dei versanti che vanno affrontate con serietà e con
il tempo che questi studi richiedono. Il Comune stesso di Perloz
d'altra parte ha fatto eseguire dalla Dott.ssa Occhipinti, un
geologo che è componente del CRPT, una relazione sul progetto fatto
eseguire dalla Regione.
Non sto a leggere tutta la relazione ma semplicemente alcune
valutazioni: "Sono da dimensionare opportunamente tutte le opere e
prevedendo strutture alleggerite ed escludendo quindi che possano
essere realizzati in condizione di sicurezza muri di otto metri di
altezza". Quindi strutture alleggerite possono essere, come il
Consigliere
Tonino sa bene, strutture in terra armata o simili che sono però
tecnologie che in Italia esistono da poco, quindi sono
relativamente sofisticate e richiedono degli approfondimenti
notevoli. Ed ancora dice sempre il geologo di parte del Comune che
"la strada si presenta nel complesso realizzabile, ma la presenza
di una morfologia olive e di terreni con caratteristiche
geotecniche talvolta scadenti, richiede una attenta scelta del
tracciato ed una attenta esecuzione delle opere".
Poi vorrei aggiungere, se questo può valere qualcosa, che ho
compiuto a suo tempo assieme all'Assessore Martin ed al Sindaco di
Perloz un sopralluogo e devo dire con quel po' di esperienza
professionale, anche se non è questa la sede per esporla, che
effettivamente è un problema molto complesso e difficile che
richiede degli approfondimenti.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Voglio dire subito che questa ultima
parte dell'esposizione che ha fatto l'Assessore è da noi condivisa.
Abbiamo sempre detto che le strade, se si fanno, devono essere
fatte bene ed in effetti che il progetto presentato avesse alcune
carenze è anche una cosa nota. In alcune parti la situazione di
quella zona ha bisogno di particolari attenzioni: ho avuto anch'io
occasione di leggere la relazione che ha fatto la dott.ssa
Occhipinti e mi pare sostanzialmente che lì si individuino anche le
forme per intervenire in situazioni di assoluta sicurezza ed anche
evitando che la costruzione della strada provochi un ulteriore
dissesto di quella zona.
Ci sono perciò le condizioni per poter iniziare i lavori ed in
questo senso ritengo che l'atteggiamento tenuto dalla Giunta
regionale è stato di tipo dilatorio mentre queste opere sono
importanti, vanno affrontate fin dall'inizio con tutta la
strumentazione tecnica necessaria e in modo da non perdere anni per
definire come costruire e realizzare. Questo lo dico perché mi
sembra di capire che oggi ci sono tutte le condizioni e le
indicazioni per iniziare.
Sono insoddisfatto in quanto l'Assessore ai Lavori Pubblici e la
Giunta regionale nel suo complesso non hanno risposto esponendo la
situazione e assicurando di essere in grado entro un certo periodo
di tempo di stanziare una certa somma per quell'opera, che è
ritenuta dalla Giunta regionale importante.
Questa è la parte che è mancata nella risposta della Giunta che
mi sarei aspettato, per queste ragioni non posso che dichiararmi
ancora una volta insoddisfatto e credo che sull'argomento occorrerà
tornare, magari dopo le elezioni comunali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK