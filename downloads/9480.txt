Consiglio Regionale della Valle d'Aosta - Oggetto del Consiglio n. 560 del 7 giugno 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 560 del 7 giugno 1989 - Resoconto
OGGETTO N. 560/IX - COMUNICAZIONI DEL PRESIDENTE DEL
CONSIGLIO.
BICH (Presidente del Consiglio):
Do lettura dell'attività
degli organi del Consiglio dal 29 maggio ad oggi.
Riunioni di Commissioni
Ufficio di Presidenza: 2
4a Commissione: 1
1a, 2a e 3a Commissione in riunione congiunta: 1
Commissione speciale per il mercato europeo: 1.
- L'Ufficio di Presidenza, nella riunione del 5 giugno 1989, ha
adottato, tra l'altro, due determinazioni:
la Présidence du Conseil régional a reçu une invitation de la
part du Président de l'association internationale des
parlementaires de langue française qui nous demande une
intervention concrète en faveur de la ville de Djibouti, sinistrée
par une catastrophe; l'invitation a été présenté au Président du
Gouvernement régional;
- ha predisposto una bozza di risoluzione da sottoporre
all'approvazione del Consiglio regionale, per esprimere la protesta
della Valle d'Aosta contro le decisioni del Governo rumeno di
eliminare migliaia di villaggi rurali di quel Paese; per tale
risoluzione sarà chiesta, nel corso dell'adunanza, l'iscrizione in
via d'urgenza all'ordine del giorno, in modo che la stessa possa
essere discussa congiuntamente con la mozione di iniziativa del
Consigliere Gremmo, di cui al punto 34 dell'ordine del giorno.
Il testo della risoluzione verrà distribuito ai colleghi
Consiglieri e sarà poi illustrato dal Vicepresidente Dolchi.
E' pervenuta una corrispondenza del Presidente del Consiglio
regionale del Trentino-Alto Adige concernente la comunicazione
dell'avvenuta approvazione di un "voto" (risoluzione), con invito e
proposte per contenere gli scarichi nocivi e velenosi delle
automobili.
Il documento, già trasmesso ai componenti dell'Ufficio di
Presidenza, ai Capigruppo ed al Presidente della 2a Commissione
consiliare permanente, può essere consultato presso l'archivio.
E' pervenuta ieri una lettera del Presidente della Giunta
regionale con la quale si chiedeva l'iscrizione in via d'urgenza
all'ordine del giorno dell'adunanza in corso di tre disegni di
legge già approvati dal Consiglio e rinviati non vistati dal
Presidente della Commissione di Coordinamento:
- D.L. n. 33 - "Norme in materia di polizia locale";
- D.L. n. 44 - "Interventi finanziari a favore delle imprese
aderenti alla Confidi tra gli industriali";
- D.L. n. 45 - "Acquisto partecipazione azionaria della AIR
VALLEE S.p.A."
Ai termini dell'articolo 70 del Regolamento interno la proposta
di riapprovazione spetta alle Commissioni competenti, d'intesa con
i proponenti.
Le Commissioni, in data 6 giugno, hanno proposto al Consiglio la
riapprovazione, ai sensi dell'ultimo comma dell'articolo 31 dello
Statuto, dei disegni di legge n. 44 e n. 45, ed il rinvio delle
determinazioni riguardo al D.L. n. 33.
Pertanto i due disegni di legge vengono ora distribuiti affinché
il Consiglio, se lo riterrà, ne deliberi l'iscrizione in via
d'urgenza all'ordine del giorno, ai sensi del secondo comma
dell'articolo 53 del Regolamento interno e, successivamente,
proceda alla riapprovazione.
Colleghi Consiglieri, vi pregherei di levarvi in piedi per
prendere atto di una situazione dolorosa.
Ritengo doveroso, in apertura di seduta, rivolgere un commosso
pensiero alle migliaia di vittime della barbara repressione operata
dal Governo cinese contro dei giovani, rei soltanto di chiedere
pacificamente democrazia e libertà.
Per più di un mese abbiamo visto sulla piazza principale di
Pechino, la Piazza Tienanmen, una folla immensa manifestare contro
un regime autoritario e per questo iniquo, che, alla domanda di
democrazia della folla, ha risposto con la violenza inaudita dei
carri armati.
Ci siamo trovati di fronte ad un odioso ed inaudito atto di
atrocità, spietato, inutile e bestiale, perché frutto dei
sentimenti più degradati e più irrazionali di quel Governo.
Tanta atrocità non abbiamo visto neppure a Budapest, nel 1956,
quando un altro regime comunista scatenò, come in questa occasione,
i carri armati contro i cittadini. Neppure la furente ed abietta
repressione di Pinochet, per citare un altro criminale della triste
storia delle stragi, è caduta in simili abissi dell'orrore.
Insieme alla dimensione della tragedia, anche la sua crudeltà è
unica, perché mai, e dico mai, se non i regimi più sanguinari,
hanno osato sparare con i cannoni dei carri armati ad alzo zero
contro una folla completamente inoffensiva e disarmata, senza che
la truppa fosse realmente minacciata da un pericolo incombente.
Che dire di fronte a tanto orrore? Non si può non rimanere
sgomenti. Il Segretario del Partito comunista italiano, Achille
Occhetto, ha analizzato le cause della repressione posta in essere
dalle autorità cinesi, affermando:
"
Nei Paesi dell'Est ed in Cina, 'comunismo' è un termine che
non ha più nessun rapporto con le proprie origini storiche e che si
definisce un involucro completamente sbagliato".
Mi sembra una dichiarazione limitativa, ma è comunque
un'inversione di tendenza. In realtà è il comunismo che è in crisi
ed è in crisi ovunque.
E ancora va aggiunto l'aspro giudizio del prof. Vittorio Strada,
studioso del sistema comunista, che così si esprime:
"Le interpretazioni rassicuranti, secondo cui tutte le
disfunzioni del sistema comunista sono colpa dello Stalinismo,
convincono Ormai limitate schiere di credenti del comunismo,
nonostante gli sforzi degli ideologi ufficiali del sistema per fare
di Stalin il responsabile unico di un fallimento le cui radici
stanno esclusivamente nell'esperimento rivoluzionario di
Lenin".
Queste sono le valutazioni politiche emergenti e
generalizzate.
Dinanzi a questa immane tragedia, nel ribadire ancora una volta,
e sempre più, una ferma condanna per questa strage, ma ancora di
più per ogni sistema politico dispotico e negatore dei principi
fondamentali della libertà e della democrazia, sia che esso si
instauri ed agisca in Europa, come pure negli altri continenti,
vada l'anatema e lo sdegno dell'Assemblea valdostana.
Profonda impressione ha suscitato la notizia della grave
sciagura ferroviaria verificatasi in Unione Sovietica nei giorni
scorsi e che ha provocato circa 500 morti. Tale tragedia è stata
determinata dal pressapochismo e dall'incuria di quanti erano
preposti al servizio.
Ai familiari di quelle vittime il nostro significativo
cordoglio.
Tornando a casa nostra ed alla nostra vita quotidiana, ricordo
che nei giorni scorsi è mancato ad Aosta l'artigiano, Cavaliere
Ufficiale, Osvaldo Favre. Lo ricordiamo perché è stato per molti
anni stimato Presidente della Cassa Mutua Artigiana. Alla famiglia
rinnoviamo le più sentite condoglianze del Consiglio regionale.
Ha chiesto la parola il Consigliere Tonino; ne ha facoltà.
TONINO (PCI):
Voglio dire subito che noi abbiamo vissuto i
fatti della Cina come se ci riguardassero da molto vicino. Fin
dall'inizio abbiamo guardato alla dimostrazione della Piazza
Tienanmen come ad una grande speranza e fin dai primi momenti
abbiamo chiaramente espresso al Governo cinese che eravamo dalla
parte dei giovani e dalla parte della loro protesta. Ci guidava la
speranza che quel grandioso movimento portasse in quel Paese nuovi
spazi di libertà e di democratizzazione, sconfiggendo burocratismo
e centralismo e sconfiggendo una classe dirigente vecchia e
sconfessata dal Paese.
Questa speranza per noi non è morta. Anche di fronte a morti
innocenti, alla brutale azione della polizia e di una parte
dell'esercito, anche di fronte ad un Governo cinico, che ha usato,
come è stato detto, la forza delle armi contro una folla disarmata
e contro una grandiosa rivoluzione non violenta, noi continuiamo ad
esprimere la necessità di un grande moto di solidarietà con quella
gente. Il Governo cinese deve sentire la protesta di tutto il
mondo, deve sentirsi isolato.
Come comunisti valdostani, noi abbiamo espresso subito, con un
telegramma all'Ambasciata cinese, il nostro sdegno e la nostra
condanna: lo sdegno, prima di tutto, per il mancato rispetto della
vita di giovani che manifestavano pacificamente, ma anche lo sdegno
in nome della libertà, perché senza democrazia e senza libertà non
sono pensabili riforme, non è possibile un progresso di quella
società e oggi non è possibile un progresso del mondo.
Quale tipo di società, che osano chiamare socialista o
comunista, presentano oggi al mondo i dirigenti cinesi? Noi non
riconosciamo a quella classe dirigente il diritto di esprimersi
come portatori di idee e di ideali del socialismo.
A nostro avviso, in questo momento torna, con tutto il suo
valore, la scelta dei comunisti italiani di concepire il
socialismo, prima di tutto, come espressione ed espansione della
democrazia. D'altronde, non è un caso che in questi giorni gli
studenti cinesi contestano sulla piazza Tienanmen cantando
l'Internazionale e che, in Polonia, i lavoratori di Solidarnosc
esprimono, con grande consenso popolare, ideali che sono di
giustizia, di libertà e di solidarietà, vale a dire i valori e gli
ideali della Sinistra, per i quali, in questi giorni, nel nostro
Paese si sono riempite le piazze, manifestando con il Partito
comunista italiano.
Il nostro giudizio, quindi, deve essere netto. Non possono
essere considerate socialiste quelle società rette da un potere che
non accetta due principi fondamentali: la dialettica e la
conflittualità democratica da un lato e la libera espressione
dell'opposizione dall'altro.
In realtà noi assistiamo allo sgretolamento del comunismo come
sistema, allo svuotamento progressivo di regimi che restano
ancoraci ad un modello staliniano più o meno rivisto, ma che non
hanno messo in discussione un dato fondante, vale a dire che
restano regimi di tipo totalitario.
Dobbiamo guardare a questo processo con grande preoccupazione
anche per gli equilibri mondiali. Al di là delle tentazioni che
possono esserci in un momento segnato da una campagna elettorale,
quello che più deve preoccupare tutti gli uomini che ci tengono
allo sviluppo democratico in questo mondo, è di essere dalla parte
di coloro che vogliono continuare ad operare per una profonda
democratizzazione di tutti i sistemi, perché in questo modo e solo
in questo modo può progredire nel mondo anche la coesistenza
pacifica ed il progresso generale.
Queste sono le valutazioni che facciamo noi, augurandoci che,
partendo da questa Regione, il nostro Paese esprima tutto lo sdegno
dei Valdostani e tutto lo sdegno degli Italiani, e faccia sentire
al Governo cinese l'isolamento profondo in cui è precipitato
nell'opinione pubblica democratica, perché l'opinione pubblica
democratica della Valle d'Aosta e del nostro Paese è indubbiamente
con i ragazzi che, sulla piazza Tienanmen di Pechino, hanno dato
vita a quel grandioso moto popolare.
Si dà atto che dalle ore 9,53 assume la Presidenza il
Vicepresidente Beneforti.
PRESIDENTE:
Ha chiesto la parola il Consigliere Stévenin;
ne: ha facoltà.
STEVENIN (UV):
Au mois de février 1985 le Conseil régional
avait discuté une motion présentée par le Groupe de l'Union
Valdôtaine, dont le texte était un message de solidarité pour les
peuples en lutte pour s'affranchir des dictatures. Cette motion
avait été approuvée par le Conseil régional tout entier.
Je ne veux pas lire toute la motion, mais, entre autres, on
disait: `
"... en constatant que de l'Afghanistan au Chili et ainsi de
suite la résistance populaire s'oppose fermement à la violence de
la dictature et de l'impérialisme, le Conseil exprime sa solidarité
à l'égard des peuples en lutte pour s'affranchir des dictatures et
des impérialismes".
Aujourd'hui, évidemment' il faut ajouter à ces Pays, que je
viens de citer, la Chine et exprimer, au-delà de la solidarité avec
le peuple chinois et surtout avec les jeunes, condamner le massacre
qui s'est vérifié, car, quand l'armée populaire tire sur le peuple,
sur ses fils, il n'y a plus de mots à dire, plus de mots pour
pouvoir décrire ces événements.
Evidemment, aujourd'hui nous ne savons pas ce qui se passera en
Chine, vu les événements troublants et les nouvelles qu'on a
maintenant; mais ce qui est certain est que, en considérant aussi
la situation similaire en Pologne, on ne peut pas gouverner sans
l'appui du peuple.
Ce qui est important n'est pas seulement condamner les massacres
et les événements de ce genre, mais aussi condamner l'idéologie qui
est à la base de certaines dictatures et des impérialismes, soit de
droite soit de gauche. Et c'est justement sur ce point là qu'on
attend de la part de certaines forces politiques une condamne des
idéologies qui sont à la base des dictatures et des
impérialismes
Je veux aussi m'associer, avec tout le Groupe de l'Union
Valdôtaine, aux condoléances pour le décès de M. Osvaldo Favre, qui
a été depuis toujours très attaché aux problèmes de notre Pays, à
la Vallée d'Aoste et aux traditions qu'il y a toujours eu chez
nous. C'est lui surtout qu'on doit remercier si quelques unes de
ces traditions, comme la fête de St. Antoine, ont continué à avoir
lieu. Nous regrettons profondément sa disparition et nous formulons
à sa famille nos condoléances les plus émues.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Presidente e colleghi, ho chiesto la parola
solo per manifestare profondo dissenso rispetto ad un'affermazione
del Capogruppo dell'Union Valdôtaine, perché mi pare che i
movimenti autonomistici non dovrebbero cadere nella cosiddetta
"trappola ideologica", nel senso che non dovrebbero pensare che le
ideologie, morte da tempo in quanto "aria fritta", possano in
qualche maniera influenzare davvero i movimenti che avvengono.
Quello che accade nella Repubblica popolare cinese, come quello
che accade nell'Unione Sovietica, così come quello che accade in
decine di altri Paesi, non è soltanto un prodotto delle ideologie,
anzi queste sono sempre un fatto estremamente marginale.
Quando, ad esempio, noi leggiamo o sentiamo che i soldati, di
quello che una volta fu il glorioso esercito popolare di
liberazione, vengono mandati contro studenti, di cui non conoscono
la lingua, così come quando vediamo che il massacro che avviene a
Pechino è consequenziale di decine di anni di repressione cruenta
nel Tibet, noi verifichiamo anche all'interno della Repubblica
popolare cinese la preminenza e la forza che vengono ad avere i
problemi etnici, linguistici e delle nazionalità.
In Cina ci sono 53 popoli o nazionalità o minoranze nazionali.
In Cina le minoranze nazionali rappresentano un grosso problema ed
il fatto che, nel momento in cui esplode questo conflitto di
potere, cominci a delinearsi anche lo smembramento di quello che,
in qualche modo, pareva essere un modello di pacifica coesistenza
tra le nazionalità della Repubblica popolare cinese, per dar luogo
a conflitti etnici, uguali e forse altrettanto gravi rispetto a
quelli che avvengono nell'Unione Sovietica, in Romania (per carità!
Ne parleremo dopo ed a lungo), ciò non avviene, collega dell'Union
Valdôtaine, per un problema di ideologia. A noi autonomisti le
ideologie interessano molto poco e non vogliamo, perché non ci
sembra giusto, chiedere a qualcuno patenti di democraticità o
dimostrazioni di democraticità.
Io ho trovato profondamente alto il discorso del Consigliere
Tonino, ma il compito delle autonomie non è quello di entrare
nell'ambito delle ideologie. Le autonomie rappresentano qualcosa di
diverso dalle ideologie e, nel giudicare i fatti dalla Cina
all'Europa, esse devono avere una visione diversa, che è quella del
federalismo.
Secondo me, quando esplodono conflitti in cui si palesa con
grande evidenza, come capita oggi in Cina, la diversità tra i
popoli, tra le etnie e tra le lingue - il dato più grave dei fatti
di Pechino è costituito dallo scontro di nazionalità diverse:
alcuni soldati sono stati addirittura spostati per fare opera di
repressione - appare del tutto evidente la superiorità del modello
federalista e del modello delle autonomie. Se una cosa si può dire
è che non possiamo qui rivendicare solo un problema di democrazia
in astratto, perché tutti si dichiarano democratici; il problema è
invece quello di dire che la democrazia non è niente se non è
autogoverno e quindi se non è autonomia. Pertanto, non ci si può
solo dichiarare patriottici, ma bisogna esserlo, e ciò è possibile
solo nel modello di Emile Chanoux, cioè in quel modello che vede i
piccoli popoli protagonisti della propria storia, perché solo in
quel modello si può trovare una risposta, non alla crisi del
comunismo, che, in quanto tale, non ci interessa, perché non è un
problema nostro, ma alla crisi dei modelli centralizzatori. Oggi,
infatti, in Cina e nell'Unione Sovietica, ma non soltanto lì,
questi modelli sono in crisi.
Il compito delle autonomie, quindi, non è quello di entrare nel
merito delle ideologie, perché questo non ci interessa minimamente,
ma è quello di indicare una strada che sia non solo alternativa, ma
vincente.
PRESIDENTE:
Ha chiesto la parola il Consigliere Rusci; ne
ha facoltà.
RUSCI (PRI):
Intervengo nel dibattito per esprimere una
condanna senza appello ai fatti di Cina, nei quali assistiamo ai
limiti definitivi dell'ideologia totalizzante e dittatoriale.
Laddove si nega valore all'individualità ed alla persona, cercando
di ricondurre il discorso politico esclusivamente ad un concretismo
e ad un realismo massificante, avvengono di queste cose.
Lo sdegno, espresso da coloro che mi hanno preceduto, è forte.
Vada a questi nuovi combattenti della libertà tutta la solidarietà
del Consiglio regionale ed in questo siamo disponibili a tutte le
iniziative che saranno prese in questo senso.
PRESIDENTE:
Ha chiesto la parola il Consigliere Milanesio;
ne ha facoltà.
MILANESIO (PSI):
Questa mattina non posso esimermi dallo
svolgere alcune considerazioni sulla richiesta di partecipazione al
cordoglio per i fatti di Cina, avanzata dal Presidente del
Consiglio regionale, e sulle dichiarazioni che sono state rese
successivamente da alcuni Consiglieri.
Quanto è successo e sta succedendo in questo momento in Cina è
estremamente grave. Credo che questo sia accettato e sottolineato
da tutti. Secondo me, però, per avere maggiore credibilità in una
condanna di questo tipo, occorrerebbe trarre le logiche conclusioni
di quell'affermazione di solidarietà, che, sia ben chiaro, io
ritengo sincera, fatta questa mattina dal Consigliere Tonino.
Trarre le conclusioni significa arrivare a dire qualche cosa di
più, perché è chiaro che il problema sta alla radice di un certo
modo di pensare e di essere.
Non è possibile infatti, o quantomeno è troppo fuorviante, dopo
aver espresso la solidarietà e la fraterna partecipazione nei
confronti degli studenti cinesi, dire, ad esempio, che i comunisti
italiani non riconoscono al Governo cinese il diritto di esprimersi
come portatore di valori del socialismo o del comunismo. Perché?
Perché questa negazione può essere estesa ai governanti sovietici,
ai governanti polacchi, poi a quelli rumeni... ed alla fine, se si
fa il conto, chi resta? Chi resta come unico depositario ed
interprete dei valori genuini del comunismo? La domanda non vuole
essere retorica, perché, se noi escludiamo da questo "Gotha" tutti
i Paesi, alla fine rimangono solo il Partito comunista italiano o
il Partito comunista spagnolo o il Partito comunista francese;
ammesso che anche loro intendano esistere come comunisti.
Io credo che sarebbe forse più logico e più lecito spingere un
po' più in là questa analisi e questa valutazione, per prendere
ragionevolmente atto, come sta succedendo in gran parte del mondo,
ma soprattutto nel mondo occidentale che non è sottoposto al
dominio del comunismo, che il comunismo, cioè questa grande
illusione, è fallito dovunque sia stato concretamente applicato e
dovunque abbia avuto la possibilità di governare, di dominare e di
esercitare il potere.
Mi pare che sia proprio questa la conseguenza logica ed
inevitabile da trarre di fronte a manifestazioni che io definirei
"a prova di stupido" (scusatemi l'espressione, che forse è un po'
troppo pesante), proprio perché quanto sta accadendo in questo
momento nel mondo è una dimostrazione "a prova di stupido" che il
sistema comunista non può né autoemendarsi, né, soprattutto,
democratizzarsi. Laddove infatti si iniziano procedure di quel tipo
si corre il rischio di aprire una valvola che può decomprimere
quella pentola in ebollizione, che è sempre in procinto di
scoppiare.
Secondo me, quindi, i tentativi di democratizzazione servono
solo ad eludere il discorso finale della caduta di un regime, che
non ha costruito il benessere economico, che non ha diffuso le
libertà civili e morali, e che quindi è un fallimento.
Ciò detto, non aggiungo altro, perché non voglio che questi
argomenti abbiano poi a raggiungere delle punte polemiche, anche
perché, essendo ormai prossimi alle elezioni, si potrebbe essere
tentati di usarli come arma impropria nella competizione
elettorale, che invece deve affrontare e considerare altri
temi.
Ritengo inoltre che molte delle considerazioni fatte dal
Consigliere Gremmo abbiano un senso ed un significato, perché il
ribollire o il sobbollire di molti malesseri in numerosi Paesi
citati trae proprio origine anche dal fatto che quei Paesi non
hanno attraversato la fase dell'identità nazionale.
Dobbiamo fare attenzione, però, perché alla radice di tutto vi è
la crisi di un sistema e la crisi di un'ideologia - starei per dire
la crisi di tutte le ideologie - ma vi è soprattutto la crisi di
questa ideologia, che è totalizzante e fondamentalista.
Grazie.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Noi di Nuova Sinistra ci associamo,
evidentemente con dolore e rammarico, alle parole di sdegno e di
cordoglio che sono state espresse in quest'aula rispetto a quello
che è accaduto in Cina. Si tratta di un fatto di gravità inaudita,
perché è stato represso nel sangue un movimento, che per 50 giorni
ha cercato di battersi con le armi della non violenza. Tutti
abbiamo potuto vedere, dai servizi televisivi, come gli studenti
cinesi abbiano cercato fino all'ultimo momento di usare l'arma
della non violenza anche al loro interno, per impedire che si
arrivasse ad una degenerazione o ad uno scontro sanguinoso e per
dare una indicazione di lotta politica e di metodo di fare una
politica di cambiamento all'interno della società, che rompesse con
certe vicende sanguinose che sono sempre esistite nella storia
della Cina, come in quella di altri Paesi soprattutto asiatici.
Direi, quindi, che è grave, pesa e addolora in modo tutto
particolare quello che è successo, proprio perché c'era in Cina,
come c'è stato negli anni passati in Polonia, un movimento che
aveva scelto di usare le armi della non violenza: come Solidarnosc
aveva fatto in Polonia, così gli studenti di piazza Tienanmen hanno
fatto in Cina.
E' chiaro che adesso non sappiamo che cosa stia succedendo e la
situazione potrebbe anche evolversi verso uno scontro armato tra le
diverse armate o tra i diversi corpi d'armata dell'esercito e
quindi cambiare di segno, diventando uno scontro violento tra
diverse fazioni che si contendono il potere.
Ebbene, io credo che tutto questo richiami semplicemente vicende
di Paesi dittatoriali ed autoritari, in cui non esistono regole e
norme di convivenza democratica, al di là delle etichette che si
possono affibbiare su queste forme di governo e che possono essere
quella comunista o quella fascista, mentre in sostanza si tratta di
Paesi dittatoriali, in cui non esistono forme e canali di
espressione democratica.
Non dobbiamo dimenticare, del resto, che la Cina è situata in un
continente in cui esiste una storia antica di despotismo e di
repressione nel sangue particolarmente violenta: il despotismo
asiatico, evidentemente, non è morto con l'avvento al potere del
partito comunista di Mao Tse Tung, perché nella società ci sono
elementi di fondo che vanno al di là delle espressioni
superficiali.
Esprimiamo l'augurio e la speranza che da questo movimento esca
una Cina più democratica e che coloro che hanno prodotto questa
repressione sanguinosa siano cacciati dalle leve del potere e nasca
all'interno della Cina una articolazione democratica, così come
alcuni elementi positivi stanno già sviluppandosi in Polonia e come
elementi di positive novità stanno emergendo nell'Unione Sovietica
di Gorbaciov.
Detto questo, però, io vorrei anche esprimere molto sinceramente
il mio disagio ed il mio dissenso rispetto ad alcune affermazioni
che ho sentito all'interno di questo Consiglio, a partire da alcune
parole, che ritengo pretestuose, dette nel modo e nel posto
sbagliato dal Presidente del Consiglio, che si è servito anche
della sua carica; a quelle parole ne aggiungo anche alcune del
Capogruppo dell'Union Valdôtaine e quelle dette ultimamente dal
Capogruppo del Partito socialista italiano.
Credo cioè che sia abbastanza infantile e che corrisponda anche
ad una strumentalizzazione politica, priva di significato e poi di
utilità, dire: "Beh,: qui ci troviamo di fronte alla crisi di una
ideologia comunista, alla fine del comunismo..." e, partendo da
quello che è successo in Cina o in altri Paesi, dare dei giudizi
storici così liquidatori, basati però su affermazioni
superficiali.
Badate che il comunismo non è nato nel 1917 con la rivoluzione
sovietica e neppure è nato nel 1848 con il Manifesto del Partito
comunista di Carlo Marx: il comunismo è un'aspirazione antica,
com'è antico l'uomo, ed ha una nobile aspirazione.
Poiché io non sono del Partito comunista italiano, la cosa mi
riguarda fino ad un certo punto; però non riesco a capire il
Presidente del Consiglio, quando cita una frase dell'On. Achille
Occhetto, Segretario del PCI, che fa un'affermazione storicamente
vera, che io non conoscevo e che ripeto adesso così come l'ho
sentita, quando dice:
"Il comunismo, nei Paesi dell'Est e della Cina, indica un
involucro che non ha più niente a che vedere con il significato
originario della parola".
Beh, come si fa a definire limitativa un'affermazione di questo
genere, che invece coglie effettivamente il nocciolo del problema,
cioè la separazione completa fra un ideale, sicuramente di
giustizia, sicuramente di rapporti diversi e migliori fra gli
uomini, che, torno a ripetere, è antichissimo e non è nato solo 50
o 100 anni fa, ma ha animato nella storia diverse esperienze di
organizzazione politica ben prima della rivoluzione sovietica o
della rivoluzione cinese o della nascita di Partiti comunisti, che
si chiamavano così? Come si fa a dire che questa affermazione è
limitativa? Come si fa a dire: "Beh, qui ci troviamo di fronte al
fallimento del comunismo"?
Il fallimento del comunismo potrà essere decretato dal
Consigliere Milanesio, che sicuramente, penso, non abbia mai avuto
aspirazioni di quel genere, perché esse non fanno parte della sua
profonda personalità. Ma l'aspirazione al comunismo, con l'esigenza
di uguaglianza e di giustizia, che poi sono raccolte in questa
parola nobile, non moriranno sicuramente con quello che è successo
in Cina. Anzi, quello che è successo in Cina o in altri Paesi pone
con maggiore esigenza il problema della ricerca di una maggiore
uguaglianza, democrazia e partecipazione, con una maggiore
possibilità, da parte di tutte le persone, di partecipare al
governo dei Paesi e ad avere rapporti di maggiore comunione tra di
noi.
Credo pertanto che, quando si valutano questi avvenimenti, si
debba sgombrare il campo da dichiarazioni molto affrettate e
superficiali, nonché da affermazioni che, come ho notato con un
certo dispiacere, al loro interno hanno una vena di
strumentalizzazione politica, che, secondo me, è del tutto
inopportuna, specie quando, e se, vogliamo veramente condannare
quello che è successo in Cina, anche per trarne delle indicazioni
positive rispetto al futuro.
BENEFORTI (Vicepresidente del Consiglio):
Prima di dare la
parola al Consigliere Mafrica, vorrei anch'io esprimere alcune
considerazioni a nome della Democrazia Cristiana. Se il Consiglio
me lo permette, parlo di qua, perché non c'è neanche il
Vicepresidente Dolchi che mi possa sostituire.
Cari colleghi, ad oltre 40 anni di distanza, il mondo intero ha
preso definitivamente atto del fallimento a cui è giunto il sistema
di società esistente negli Stati dell'Est, che aderiscono al Patto
di Varsavia; così come ha preso atto del cambiamento nel continente
asiatico, dopo quello che è accaduto in Cina.
Chi, come noi, non ha mai sostenuto che esiste un sistema di
società perfetta, perché convinto che ogni sistema debba essere
costruito giorno per giorno, con la partecipazione di tutte le
componenti politiche e sociali e quindi con il contributo delle
popolazioni interessate, era convinto allora, come lo è oggi, che
ciò prima o poi sarebbe dovuto accadere.
Comunque, di fronte a questo fallimento, non ci sentiamo di fare
del trionfalismo: sarebbe di cattivo gusto nei confronti di coloro
che hanno subito, e che sono costretti a subire, o hanno pagato con
la loro vita le conseguenze di certi sistemi. Ci sentiamo invece di
esprimere l'augurio che milioni di uomini, di donne e di giovani
riescano a conquistare definitivamente la libertà e la democrazia.
Ci auguriamo che ciò avvenga in tutte le parti del mondo, dove
certi presupposti di civiltà non hanno ancora trovato
cittadinanza.
Oggi, di fronte alla situazione che si è venuta a creare in
Cina, è comprensibile l'imbarazzo di coloro che avevano sostenuto
certi sistemi di società, così come è comprensibile l'imbarazzo di
chi nel 1968, precisamente vent'anni fa, aveva in tasca il famoso
"Libretto di Mao" o che comunque, anche se con certi "distinguo",
condivideva la rivoluzione dei 100 fiori. In quegli anni, infatti,
nella Sinistra erano molti a credere al modello del socialismo
reale, nonostante le crepe e le smagliature che andavano
manifestandosi.
Nonostante ciò, il modello cinese, come quello degli altri
socialismi reali, per non parlare della stagione di Castro,
apparivano allora, agli occhi dei sessantottini della Sinistra,
come l'unica alternativa possibile per l'occidente e soprattutto
per il nostro Paese: veniva cavalcata l'alternativa di Sinistra,
rispolverando i vecchi modelli del socialismo reale ed in
particolare sostenendo fughe in avanti, verso la Cina e verso
Cuba.
Oggi, di fronte ai fatti accaduti, coloro che sostenevano quel
tipo di alternativa e quel tipo di Sinistra, si sentono offesi se
si ricordano loro certi fatti storici e sono impacciati nel dare
una risposta.
Con ciò non ci sentiamo di speculare su una situazione
sconvolgente come quella cinese, ma non possiamo né dobbiamo
ignorare che cosa ha significato per quel popolo, come per i Paesi
dell'Est, quel modello di società comunista.
Pertanto, pur augurandoci che la democrazia e la libertà si
affermino in tutti i Paesi del mondo, non possiamo non esprimere
tutta la nostra costernazione, commozione ed indignazione per il
genocidio deciso a freddo dal regime di Pechino. Noi tutti, come la
gente comune siamo rimasti impressionati da tanta violenza, cieca
ed insensata, e da tanto disprezzo per la vita, che negli ultimi
decenni non trova nessun punto di riferimento.
La nostra solidarietà, come quella che abbiamo espresso ieri,
sia per i fatti di Polonia, Ungheria e Cecoslovacchia, sia per le
repressioni avvenute nel Cile ed in altri Paesi dell'America
Latina, non può essere rituale, né tantomeno di circostanza. La
nostra solidarietà, infatti, è doverosa, umana e politica, data la
straordinaria prova di coraggio e di passione democratica dei
giovani cinesi, che rifiutano, al prezzo della vita, l'oppressione
di un potere burocratico, che è legittimato a governare solo dalla
violenza.
Pertanto, di fronte ad un potere burocratico, che impone con le
armi un sistema di società che è rifiutato dai popoli che hanno
fatto la dura esperienza del comunismo e del cosiddetto "socialismo
reale", i giovani cinesi, con il loro atto, dichiarano a tutto il
mondo che la strada del pluralismo politico è l'unica che
garantisce più libertà, democrazia, giustizia e benessere.
Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Troppi Consiglieri ci hanno chiesto in
quest'aula un'abiura, perché noi stiamo zitti rispetto a queste
richieste.
Cari amici Consiglieri, vi dobbiamo dire che noi non abbiamo
niente da abiurare e che non abbiamo nessuna ragione per essere
impacciati, perché, a nostro giudizio, quelli che dovrebbero essere
impacciati, in questo Paese e forse anche in questa Regione, sono
quegli uomini politici che abusano del potere per i loro fini e per
i loro interessi personali e non quelli che cercano di fare
politica per i propri ideali.
Si sta facendo forte la campagna per chiedere ai comunisti di
cambiare nome. Il Partito comunista italiano ci aveva anche
pensato, ma credo che questo tipo di campagna faccia rinascere nei
comunisti italiani sempre più l'orgoglio di essere comunisti, di
non avere niente a che fare con certi falsi profeti che, in questa
campagna elettorale, strumentalizzano dei fatti gravissimi e
dolorosi, per carpire qualche voto. Non ci pare che, invece di
discutere delle elezioni europee, discutere e portare la
discussione sul fallimento del comunismo sia una cosa fatta in modo
disinteressato.
Se ci fosse onestà intellettuale, se ci fosse senso della storia
e se ci fosse umanità, in questo periodo non ci sarebbero
strumentalizzazioni di così bassa lega. Diceva ieri padre Davide
Maria Turoldo:
"Ma ci pensiamo a cos'è la Cina? Cerchiamo di capire cos'è la
Cina? Cerchiamo di capire che cosa vuol dire sfamare 1.200.000.000
di uomini? Che cosa vuol dire portare la democrazia in un Paese in
cui ci sono 1.200.000.000 di uomini? Eppure siamo pronti a
tranciare giudizi, come se il tribunale della storia fosse in mille
posti, senza conoscere, senza sapere, senza neanche avere
rispetto".
Cos'è successo in Cina? C'è uno scontro di potere durissimo in
una società in crescita e c'è un Governo assassino, che ha
stroncato con la forza le speranze di migliaia e migliaia di
giovani. Qui però si dimentica che quei giovani hanno combattuto in
quelle settimane ed in quei mesi cantando l'Internazionale. Quei
giovani non hanno combattuto inneggiando al capitalismo, ma hanno
combattuto perché volevano trasformare la loro società.
Qui si dimentica che tra gli arrestati c'è il Segretario
generale del Partito comunista cinese, che, appunto, oltre alla
riforma economica voleva portare avanti anche la riforma politica.
Si dimenticano queste vittime e si strumentalizza il dolore, pur di
polemizzare con il Partito comunista italiano.
Io credo che se si dovesse usare questa procedura e se la storia
avesse avuto un profilo così basso, sicuramente ci sarebbero state
ben altre vicende da ricordare. Se dal fatto che c'è stato il
"Terrore" di Robespierre si fosse dovuto dedurre che l'idea della
rivoluzione liberale era impossibile, se dal fatto che ci sono
state le Crociate o l'Inquisizione si fosse dovuto dedurre che il
Cristianesimo era fallito, se dal fatto che Hitler è stato eletto
democraticamente si dovesse dedurre il fallimento della democrazia,
sicuramente per gli uomini ci sarebbero degli schemi troppo
difficili e ben scarse sarebbero le possibilità di uscire dalle
situazioni.
Diceva prima il Consigliere Riccarand che il comunismo è
un'aspirazione di uguaglianza e di giustizia, che è forte ed
incoercibile in tanta parte degli uomini. Se alcuni regimi,
soprattutto quelli che hanno alle spalle secoli e secoli di
feudalesimo e di despotismo, hanno pensato di realizzare gli ideali
del comunismo in quelle forme, ciò non significa che ci sia da
trarre alcuna definitiva condanna di queste aspirazioni di
uguaglianza e di libertà.
Noi, comunisti italiani, non abbiamo nulla da aggiungere alla
condanna nei confronti dei fatti cinesi; crediamo però che in
Italia occorrerebbe un po' più di coscienza dei problemi che questa
fase della storia del mondo ci pone, occorrerebbe avere più
chiarezza di idee nel vedere l'interdipendenza che esiste tra i
vari processi che si svolgono in questo pianeta, occorrerebbe avere
un po' più di "criticità" rispetto a quello che avviene nei nostri
Paesi, così felicemente capitalistici.
Qualcuno dice che gli orrori del capitalismo possono essere
tranquillamente dimenticati se vediamo gli orrori dei regimi
comunisti: noi pensiamo invece che ci sia spazio, in Italia, in
Europa e nel mondo, per la crescita di una civiltà e di una umanità
che sappiano rinunciare alla violenza, che sappiano procedere nella
democrazia, ma che sappiano anche continuare a guardare agli ideali
di giustizia e di uguaglianza. In questo senso, e senza alcun
impaccio, continuerà la nostra azione politica.
Ci dispiace che anche nel Consiglio regionale della Valle
d'Aosta si sia voluto approfittare di una così dolorosa occasione
per fare della strumentalizzazione politica, ma a volte anche la
discussione può essere utile per chiarirci reciprocamente le
idee.
PRESIDENTE:
Poiché il Presidente della Giunta è
momentaneamente assente, perché sta partecipando ad una
manifestazione, passiamo al punto 3 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK