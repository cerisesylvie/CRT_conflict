Consiglio Regionale della Valle d'Aosta - Oggetto del Consiglio n. 4127 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4127 del 27 gennaio 1993 - Resoconto
OGGETTO N. 4127/IX Impegno per l'illustrazione di un progetto
operativo relativo al Museo Archeologico regionale.
(Approvazione di mozione)
Mozione Ricordato che nel 1975 (con deliberazione della
Giunta regionale n. 189 del 30 aprile 1975) era stato dato l'avvio
alla ristrutturazione dell'ex Caserma Challand, in Piazza Roncas,
al fine di ospitare in tale sede il Museo archeologico regionale e
gli uffici del Servizio archeologia della Soprintendenza ai beni
culturali e ambientali;
Rilevato che a 17 anni di distanza da quel provvedimento il
Museo archeologico non è ancora stato allestito e che non sono
stati risolti i problemi della sua direzione e gestione;
Constatato che recenti dichiarazioni alla stampa dell'Assessore
al Turismo sull'imminente apertura del Museo archeologico si
scontrano con una realtà che richiede tempi ancora lunghi, non
essendo ancora iniziati i lavori di allestimento che dovranno
essere molto accurati per un'esposizione di richiamo internazionale
e che rimarrà visibile per decenni;
Al fine di avere un programma preciso di interventi per quanto
riguarda l'allestimento, la direzione scientifica, l'organizzazione
della sorveglianza e custodia;
il Consiglio regionale della Valle d'Aosta
Delibera
di impegnare l'Assessore regionale al Turismo ad illustrare
entro 15 giorni alla competente Commissione consiliare un progetto
operativo relativo al Museo archeologico regionale indicando i
seguenti elementi:
1) tempi di allestimento e di apertura al pubblico del Museo
archeologico con l'indicazione di chi dirige e controlla questa
delicata fase;
2) tempi e modalità per l'insediamento nei locali dell'ex
Caserma Challant degli uffici del Servizio di archeologia;
3) modalità di direzione scientifica del Museo;
4) modalità di gestione della sorveglianza e
dell'accompagnamento dei visitatori.
F.to Riccarand.
Presidente
Ha chiesto di illustrare la mozione il
Consigliere Riccarand.
Riccarand (VA)
Lo scopo di questa mozione è di
fare il punto sull'allestimento e la gestione di una struttura
culturale di estrema importanza per la Valle d'Aosta: il Museo
archeologico di cui si parla da ormai molti decenni e che
faticosamente si cerca di aprire al pubblico.
Ricordo che questa vicenda del Museo archeologico risale ormai
alla fine degli anni 60 ed è esattamente dal 1969 che era stata
decisa la creazione di un Museo archeologico; era stata allora
individuata una prima area su cui realizzare questo museo nell'area
a nord della Collegiata di S.Orso. Poi quel progetto venne
abbandonato e nel 1974 si decise di puntare sul riutilizzo dell'ex
caserma Challant e di insediare in tale struttura il Museo
archeologico.
Adesso sappiamo che i lavori edili sono finiti da diverso tempo
e c'è il problema di passare all'allestimento vero e proprio del
museo ed alla definizione della sua gestione.
Questa mozione è stata presentata il 26 novembre 92. Nel mese
successivo, alla vigilia di Natale, sono state aperte alcune sale
del Museo archeologico; è questo un fatto nuovo e positivo perché
ha permesso ai visitatori di accedere a queste sale, a questa
piccola parte di quello che sarà il Museo archeologico, però tutti
i problemi posti dalla mozione rimangono intatti.
La mozione pone l'accento su tre diversi aspetti
fondamentalmente. Il primo, e più importante secondo noi, è quello
della direzione scientifica di questo museo; non si tratta
semplicemente di un luogo in cui si collocano dei reperti
archeologici con delle didascalie, poi si tratta solo di far
accedere i visitatori con un procedimento ordinato, qui si tratta
di una struttura culturale, viva, che ha bisogno di scelte ben
precise, che ha bisogno di una direzione scientifica anche e
soprattutto forse nella fase di allestimento delle sale, perché
andiamo a mettere in piedi una struttura complessa, importante e
prestigiosa, che poi rimarrà così per alcuni decenni.
Quella sarà l'immagine che sul piano culturale daremo della
storia della Valle d'Aosta per centinaia di migliaia di visitatori
per alcune decine di anni, quindi quello che si fa deve essere
fatto in modo molto accurato non solo dal punto di vista grafico
architettonico, e per questo da tempo è in atto un incarico ad un
architetto per tutta la parte estetica, ma anche dal punto di vista
scientifico, ed è questo aspetto che ci preoccupa perché non ci
risulta che finora sia stato definito un preciso incarico per la
direzione scientifica dell'allestimento e poi della conduzione del
museo.
Questo è il primo problema che poniamo nella mozione; in
sostanza chiediamo nella mozione che ci sia una illustrazione in
tempi rapidi da parte dell'Assessore competente alla commissione
consiliare su questo aspetto che riguarda la direzione scientifica
della fase dell'allestimento ed anche delle fasi successive.
Il secondo punto che poniamo è quello dei rapporti fra il museo
archeologico ed il servizio di archeologia. Proprio perché la
concezione dei musei moderni è quella di un organismo vivo, che fa
della ricerca, che fa della divulgazione, che si rivolge anche
all'esterno, questo rapporto fra servizio di archeologia che
continua le ricerche, le sviluppa e le diffonde, ed il museo è
molto stretto, e credo che fin dall'inizio si fosse configurata
anche una sede fisica del servizio di archeologia all'interno del
museo, in modo da rendere molto stretto questo rapporto.
Questa impostazione vorremmo che fosse confermata e chiarita nei
suoi aspetti anche logistici attraverso una illustrazione da parte
della Giunta regionale e dell'Assessore competente.
C'è poi tutto il capitolo della gestione, della sorveglianza del
museo una volta aperto al pubblico, ed anche questo pone dei
problemi non indifferenti trattandosi di una struttura grossa.
Cosa vuole fare l'Amministrazione: vuole gestire direttamente la
sorveglianza con del personale regionale, vuole affidarla ad una
agenzia, oppure vuole rivolgersi a società private?
Sappiamo che in questo campo c'è una evoluzione legislativa in
corso; è di queste settimane la notizia che il Ministro dei Beni
Culturali Ronchey ha presentato un decreto legislativo di riforma
del sistema di gestione dei musei italiani, e credo che quel
provvedimento legislativo, pur non essendo vincolante per noi
perché abbiamo competenza in materia, ci dia una idea di quelli che
sono i nuovi orientamenti che stanno emergendo in questo settore e
ci possa dare delle indicazioni rispetto ad un valido sistema di
gestione da definire per il Museo archeologico di Aosta.
Questi sono i tre punti fondamentali, su cui chiediamo con
questa mozione che ci sia una illustrazione ed un dibattito nella
competente commissione consiliare, in modo da avere un quadro
preciso e rassicurante rispetto all'itinerario che si sta facendo
per arrivare all'apertura del museo, tenendo presente che
l'obiettivo è, sì, quello di aprire al più presto il museo in tutte
le sue sale, in tutte le sue dimensioni, ma che c'è la
preoccupazione che questo avvenga con una solidità di impostazione
e con una direzione scientifica molto precisa.
Si dà atto che, dalle ore 10,18, presiede il Vicepresidente
Trione.
Presidente
Ha chiesto di parlare l'Assessore al Turismo,
Sport e Beni Culturali, Voyat.
Voyat (UV)
Dico subito che accettiamo la mozione,
anche perché ho già una relazione su quanto richiesto dal
Consigliere Riccarand. Chiederei però una certa elasticità. Qui c'è
un programma di massima, che prevede l'andamento delle cose secondo
le leggi esistenti e secondo la situazione attuale, in quanto non
abbiamo un ente museo, non abbiamo un ente esposizione, che possa
attualmente prendersi carico di questa struttura.
Pertanto, se il Consigliere Riccarand accetta la proposta,
invierei questa relazione, che è già stata preparata dagli uffici,
chiederei un incontro non solo con l'Assessore ma anche con i
tecnici responsabili, perché è giunto il momento che non siano
sempre gli Assessori o i consiglieri a prendersi certe
responsabilità, a fissare certe date, che poi purtroppo non sono
mantenute dalla struttura pubblica, e non per colpa dell'Assessore,
per poi vedere i punti ancora da approfondire.
Per il momento posso dire che per quanto riguarda il punto 1,
una parte del museo, come diceva il Consigliere Riccarand, è stata
aperta al pubblico la vigilia di Natale, per dare la possibilità a
residenti e turisti di poter visitare la parte già allestita. Una
seconda parte sarà pronta entro fine marzo ed è la sezione
Pautasso; mentre la sezione relativa alla preistoria, protostoria,
fondazione della città, edilizia pubblica, territorio, viabilità,
cioè le sale che sono al primo piano, sarà pronta per la fine del
1993.
Il secondo piano invece, che prevede l'edilizia privata, le
case, le ville, la necropoli, epigrafia, strumenti di lavoro,
gioiellerie e numismatica dell'epoca, sarà aperta entro il 1995.
Questo secondo i programmi degli uffici.
Penso che forse si potrà vedere di anticipare, ma abbiamo messo
questo programma perché il consulente incaricato da ben 5 anni non
ha ancora presentato i disegni definitivi. Pertanto qui ci dovrà
essere una soluzione abbastanza drastica; quando avremo allestito
questa prima parte, dovremo revocare l'incarico a questo consulente
e sceglierne un altro.
Per quanto riguarda il punto 2, è già stato fatto l'appalto per
l'arredamento degli uffici; quando sarà espletato questo appalto,
ci sarà il trasferimento degli uffici.
In merito al terzo punto, stante la situazione attuale, la
direzione scientifica del Museo non può essere affidata che alla
Sovrintendenza e al Vicedirigente del settore che per il momento si
incarica di queste modalità.
Sono comunque convinto che, legato anche alle modalità di
gestione della sorveglianza e dell'accompagnamento dei visitatori,
che attualmente dovrà essere fatto con dipendenti regionali, dovrà
essere studiata in Valle d'Aosta nel futuro (e dico che non ho
affrontato ancora appieno il problema) la creazione di un ente
Musei ed Esposizioni, che possa gestire sì scientificamente queste
iniziative, ma anche da un punto di vista operativo.
Nel corso di un incontro con gli artisti locali si è parlato
della isti-tuzione di un comitato tecnico scientifico che possa
aiutare tutto il settore delle esposizioni, come il settore dei
musei, studiando pro-grammi e dando consigli sulle iniziative da
prendere; pertanto in un futuro sarà indispensabile a mio avviso
avere in Valle d'Aosta un Ente Musei e Manifestazioni, cioè un
organismo molto più agile e molto più competente di quanto possa
essere un Assessore o una parte dell'apparato dell'Amministrazione
regionale.
Quindi accettiamo la mozione, se il Consigliere Riccarand
accetta che consegni questa relazione già fatta alla commissione,
con la condizione che quello che non è ancora previsto, o almeno
non dettagliato, così come lo ha chiesto il Consigliere Riccarand,
possa essere presentato in un secondo momento.
Presidente
Mi pare che il Consigliere Riccarand
abbia aderito con un cenno della testa alla proposta, quindi pongo
in votazione la mozione in oggetto.
Esito della votazione:
Presenti, votanti e favorevoli: 23
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK