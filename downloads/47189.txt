Consiglio Regionale della Valle d'Aosta - Oggetto del Consiglio n. 3483 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3483 del 3 aprile 2024 - Resoconto
OGGETTO N. 3483/XVI - Interrogazione: "Informazioni in merito
alle criticità emerse nel report denominato 'Autonomia
differenziata in sanità' della Fondazione Gimbe".
Bertin (Presidente) -
Punto n. 24. Risponde l'assessore
Marzi.
Marzi (SA) -
Rispetto alla domanda n. 1 (il dettaglio
delle criticità emerse dal
report
di Fondazione Gimbe
rispetto ai dati riferiti alla nostra regione), è importante capire
subito che stiamo parlando sempre e solo degli stessi dati, di
elaborati per un'altra tesi di riferimento da una fondazione
privata che, giustamente, dei dati può fare quello che ritiene più
opportuno.
Il rapporto della Fondazione Gimbe non riporta criticità
ulteriori e diverse rispetto a quelle già note e che, nei mesi
passati, ci hanno più volte portato a trattare l'argomento in
Aula.
Il documento presentato dalla Fondazione, con lo scopo di
supportare la tesi secondo cui dall'autonomia differenziata
deriverebbero risultati preoccupanti per la sanità italiana, è
stato redatto infatti sui dati che abbiamo già commentato, come ad
esempio quelli riferiti al nuovo sistema di garanzia relativo alle
annualità 2020 e 2021. Rispetto poi alla menzione di dover
recuperare il
gap
nell'ambito dell'assistenza domiciliare
integrata, come abbiamo già avuto modo di aggiornare il Consiglio
tre volte, la nostra Regione sta assolvendo a tutti gli adempimenti
nei tempi richiesti, avendo raggiunto e addirittura superato il
target
PNRR previsto per il 2023. Questo, naturalmente, però
lo ha fatto nel 2023 e i dati che vengono presi in esame, siccome
sono del 2020 e del 2021, non ne danno nota.
Per quanto riguarda la dotazione di strutture territoriali
riportata a pagina 23 del documento, dove per la Valle d'Aosta è
indicata soltanto una centrale operativa territoriale (COT), è da
precisare che tale numero è coerente con lo standard fissato dal
decreto ministeriale n. 77/2022, che prevede per ogni COT un bacino
d'utenza di riferimento pari a 100 mila abitanti e quindi, di
conseguenza, alla Valle d'Aosta ne spetta una.
Non compaiono invece nel grafico il numero di ospedali di
comunità che, nella nostra regione, saranno due in luogo di uno
solo (uno ad Aosta e uno a Verrès), né di fatto le Case di comunità
che saranno quattro ad alta-media intensità e nove a bassa
intensità.
Tale assenza di informazioni, evidentemente, è da ricondurre al
fatto che i dati riportati non hanno tenuto conto dell'atto
regionale di riorganizzazione e potenziamento - che noi spesso
citiamo in Aula - dell'assistenza territoriale, che vede nella
delibera di Giunta 1609/2022 il recepimento e l'attuazione in Valle
d'Aosta della riforma di cui al citato decreto 77/2022, il
cosiddetto Balduzzi.
Venendo alla domanda n. 2 (se le inadempienze e i punteggi
sufficienti, secondo il nuovo sistema di garanzia, sono legate a
trasmissioni scorrette o hanno una trasmissione di dati), come ho
già avuto modo di illustrare, le inadempienze e i punteggi
sufficienti trovano spiegazioni in una pluralità di ragioni, in
parte tali risultati sono sicuramente dovuti a dati non completi o
non corretti.
In merito, ricordiamo, che con l'Azienda USL dallo scorso anno,
quindi dal 2023, abbiamo posto particolare attenzione alla qualità
del dato con un'azione più incisiva.
È inutile nasconderci dietro un dito, uno dei motivi di
riferimento - per cui non sto parlando del passato precedente - è
legato al fatto che questi dati che sono usciti sul 2020 e sul 2021
ci hanno obbligato a dover prendere in esame anche la trasmissione
dei dati.
In tal senso, ricordiamo che la competente struttura
dell'Assessorato si è organizzata con un ufficio dedicato alla
materia e che si sta svolgendo un importante lavoro di analisi e
cura dei flussi, i cui risultati concreti non possono tuttavia
trovare evidenza immediata.
La natura dei risultati commentati deve poi essere ricondotta al
nostro particolare contesto regionale, sia dal punto di vista
geografico, sia dal punto di vista demografico.
La logica dei piccoli numeri che ci caratterizza rende infatti
talvolta non significativi i risultati degli indicatori, così come
anche il riferimento degli indicatori ad una sola annualità ci
penalizza, mentre una valutazione dei
trend
su un più lungo
periodo meglio rappresenterebbe la realtà valdostana.
Per tali ragioni capita anche che gli indicatori non esprimano
esattamente il livello delle prestazioni svolte e la nostra regione
può apparire insufficiente dove, al contrario, eroga servizi e
prestazioni rispetto ai Livelli Essenziali di Assistenza nella
media o addirittura superiori.
Come abbiamo avuto modo di dire, e tra l'altro di rappresentare
anche al Ministro della salute a novembre, in alcune situazioni il
numero dei casi assoluti, quindi totali, che noi abbiamo è
inferiore a quelli che devono essere analizzati, per cui, anche se
su quei casi abbiamo delle prestazioni nella media o addirittura
migliori della media, ovviamente, per il fatto che i numeri sono
insufficienti, noi risultiamo comunque sia non rispondenti a quanto
richiesto.
Venendo alla domanda n. 3 (le misure adottate dall'Azienda USL
per migliorare i dati insufficienti e i tempi di realizzazione),
come già premesso, in sinergia con l'Azienda USL, abbiamo avviato
un percorso altrettanto serio nella valutazione dei vari flussi che
esprimono i Livelli Essenziali di Assistenza.
Il lavoro, orientato ad apportare le correzioni necessarie ai
dati in collaborazione con i servizi erogativi aziendali, inizia ad
evidenziare i primi risultati positivi, come nel caso del dato
relativo alla succitata assistenza domiciliare integrata che, tra
l'altro, costituisce un target PNRR.
I risultati più consistenti di queste attività si potranno
tuttavia cogliere soltanto a partire dai prossimi anni, in quanto
gli indicatori del nuovo sistema di garanzia faranno sempre
riferimento a due annualità antecedenti a quella in cui viene
pubblicata la relazione: infatti, la relazione 2024 fa riferimento
ai dati 2022.
Oltre all'istituzione dell'ufficio regionale flussi nell'ambito
di una convenzione che l'Assessorato ha già in essere con Agenas,
abbiamo avviato inoltre un percorso formativo a cura della stessa
agenzia. Alla formazione già in corso, dedicata ai flussi del nuovo
sistema informativo sanitario, partecipa il personale regionale e
il personale dell'Azienda USL dedicato a queste attività, proprio
con l'obiettivo di migliorare la qualità dei nostri dati.
È assolutamente importante quindi distinguere le due cose. Io lo
dico, perché poi dopo lo dovrò ripetere tante volte perché,
naturalmente, appena usciranno i dati 2022, se ancora ci sono dei
problemi, direte: "Assessore, sono arrivati i dati del 2022 e non
sono ancora buoni".
L'ho voluto specificare e lo rispecifico, le questioni sono due:
alcuni dati, per forza di cose, non possono essere positivi perché
siamo andati a chiedere degli
addendum
per i motivi dei
piccoli numeri che noi abbiamo. Altri dati invece evidenziano delle
prestazioni non rese nella maniera adeguata e su questi stiamo
lavorando; altri dati ancora, invece, sono legati all'attenzione
che veniva riposta ai dati e all'attenzione che veniva riposta alla
trasmissione dei dati. Però non era colpa di nessuno, perché fino a
pochissimi anni fa, due o tre anni fa, la Regione Autonoma Valle
d'Aosta, per il fatto che si autofinanziava come servizio
sanitario, addirittura non era annoverata tra le Regioni che questi
dati li dovevano trasmettere. Quindi, di conseguenza, la novità,
che di fatto c'è, è il fatto che per la prima volta, a partire dal
2020-2021, noi veniamo analizzati, con tutte le difficoltà che ho
appena citato, all'interno di questi grafici nazionali.
Nei precedenti grafici nazionali, quindi prima che questi dati
si rendessero evidenti, addirittura la piantina dell'Italia usciva
con la Valle d'Aosta in bianco perché i dati che la Valle d'Aosta
doveva trasmettere per la gestione dei propri servizi resi alla
comunità non dovevano neanche essere presi in considerazione.
Ecco perché, quando parliamo di attenzione ai dati,
indipendentemente dalla qualità dei servizi che loro evidenziano,
parliamo di fatto di una novità degli ultimissimi anni.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Assessore, mi permetta di
dissentire, perché il fatto che fosse posta molta attenzione e ci
fosse l'intenzione nelle leggi regionali di rimettere in piedi
l'Osservatorio epidemiologico era proprio legato al fatto che quei
dati erano importanti e che anche gli Assessori che l'hanno
preceduta li ritenevano importanti.
Continuo ad evidenziare - e gliel'ho di nuovo evidenziato poco
tempo fa -, anche con l'indagine Agenas che è uscita, risultava
piuttosto evidente che avere zero allontanamenti volontari in Valle
d'Aosta dal Pronto Soccorso voleva dire che o quel dato non è stato
trasmesso, o che in qualche modo qualcuno non l'abbia recepito.
Sotto questo punto di vista, io credo che la percezione della
sanità valdostana ce l'abbiano i cittadini, e lo ha dimostrato
anche prima la mia collega, evidenziandole come un malato
oncologico debba aspettare sette mesi per un'ecografia.
Se continuate a dire che i dati sono splendidi e meravigliosi, e
poi continuiamo ad avere tempi d'attesa lunghissimi, continuiamo ad
avere ventiquattro carenze di medici di medicina generale (è
l'ultimo dato uscito dalle determinazioni che ci sono in USL), se
continuiamo a cantarcela e a dire che siamo bravi e siamo i
migliori, molto probabilmente non andiamo a rispondere ai problemi
che hanno le persone.
Le ribadisco l'importanza di quelle analisi, anche se fatte da
fondazioni private: come dicevo, anche Agenas è appena uscita con
un'indagine che non mi sembra dia chissà che grandi speranze alla
Valle d'Aosta.
Bene che si evidenzino gli aspetti positivi, ma sarebbe
altrettanto importante che si lavorasse su quelli che sono i dati
negativi per migliorarli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK