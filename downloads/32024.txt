Consiglio Regionale della Valle d'Aosta - Oggetto del Consiglio n. 860 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 860 del 18 novembre 2009 - Resoconto
OGGETTO N. 860/XIII - Interrogazioni a risposta immediata:
"Adozione di provvedimenti a tutela della salute dei cittadini e a
difesa dei prodotti della zootecnia valdostana".
Interrogazione a risposta immediata
Appreso dalla stampa di gravi irregolarità connesse alla
produzione della fontina e al foraggiamento del bestiame, che
avrebbero potuto danneggiare la salute pubblica dei
cittadini;
Fermo restando che si attende l'esito del percorso
giudiziario per definire con chiarezza tutte le
responsabilità;
i sottoscritti Consiglieri regionali
Interrogano
la Giunta regionale per sapere se alla luce delle
informazioni in possesso sussistano o meno ancora rischi per la
salute dei cittadini.
F.to: Rigo - Donzel - Carmela Fontana
Interrogazione a risposta immediata
Premesso che le indagini sulla zootecnia valdostana condotte
dalla Magistratura e dalle forze dell'ordine hanno contestato
preoccupanti violazioni delle norme sanitarie ad alcuni allevatori
valdostani, con grave pregiudizio dei prodotti della filiera
alimentare e lattiero-casearia che possono causare serie
conseguenze alla salute dei consumatori;
Visti altresì i recenti provvedimenti cautelari adottati nei
confronti di allevatori, veterinari e del presidente
dell'AREV;
Considerate le numerose iniziative ispettive proposte dal
nostro gruppo consiliare sulla materia in oggetto, ai cui quesiti
sono spesso giunte risposte approssimative e frammentarie
dall'esecutivo regionale;
Ricordato che dal 1° agosto scorso il Servizio di Igiene e
Sanità pubblica, veterinaria e degli ambienti di lavoro
dell'Amministrazione regionale è sprovvisto del dirigente poiché il
titolare aveva rassegnato improvvisamente le dimissioni rispetto
alla scadenza naturale dell'incarico;
i sottoscritti Consiglieri regionali
Interrogano
la Giunta regionale per sapere quali risoluzioni ha adottato
per fare fronte alla situazione descritta in premessa al fine di
tutelare primariamente la salute dei cittadini, difendere la
credibilità dei prodotti della zootecnia valdostana e salvaguardare
anche l'operato di tutti quegli allevatori che hanno esercitato ed
esercitano la loro attività nel rispetto costante delle norme
vigenti.
F.to: Lattanzi - Benin - Tibaldi - Zucchi
Interrogazione a risposta immediata
Viste le prime risultanze delle recenti indagini che hanno
riguardato il settore zootecnico ed il coinvolgimento nelle stesse
dei vertici dell'AREV ("Association Régionale Eleveurs
Valdôtains");
Considerato che il 6 novembre scorso la Giunta regionale ha
approvato, nel quadro delle misure a sostegno del settore
nell'attuale situazione di crisi finanziaria ed economica, la
proposta di programma per la biosicurezza e il miglioramento del
benessere animale negli allevamenti della Valle d'Aosta presentata
dalla stessa AREV, ritenendola rispondente a requisiti di
oggettività, con un impegno di spesa di 5.000.000,00;
Appreso dalla stessa deliberazione che l'elaborazione dei
dati sarà affidata all'AREV, la quale provvederà a fornire gli
elenchi dei beneficiari sulla base di valutazioni riguardanti la
gestione aziendale del benessere animale e la gestione
igienico-sanitaria aziendale, con attribuzione di punteggi in base
a dati rilasciati, per la qualità del latte, dalla banca dati
dell'AREV;
i sottoscritti Consiglieri regionali
Interrogano
la Giunta regionale per sapere:
se le vicende giudiziarie sopra richiamate hanno conseguenze
sull'erogazione dei contributi per la biosicurezza e il
miglioramento del benessere animale e quali misure siano state
eventualmente adottate per assicurare che l'erogazione degli stessi
abbia luogo secondo le modalità più trasparenti.
F.to: Chatrian - Bertin - Giuseppe Cerise - Patrizia Morelli
- Louvin
Président
- Collègues, pour ce qui est des questions avec
réponse immédiate, je vous propose, puisque le sujet c'est presque
le même, si vous êtes d'accord, de le discuter dans une seule
discussion, c'est-à-dire chaque proposant va poser sa question,
après quoi les représentants du Gouvernement pourvoiront à donner
des réponses. Est-ce que vous êtes d'accord? Le thème reste
évidemment le même. On procède ainsi.
La parole au Conseiller Donzel pour la première question.
Donzel (PD)
- Non siamo intervenuti sul precedente punto
del Presidente della Giunta regionale, perché c'erano già le
interrogazioni, ma il fatto che il Presidente sia arrivato qui con
un unico punto che si occupava di questo tema dice che la politica
non poteva non discutere in questa sede di tale importante
questione, che è molto delicata e che è stata oggetto di grande
attenzione da parte degli organi di stampa, come sempre avviene
quando ci sono indagini così complesse da parte della Magistratura.
L'interrogazione a risposta immediata non è certo la sede migliore
per affrontare temi di tale tipo, ma questi sono gli strumenti che
ci offre oggi il Consiglio regionale e ad essi ci atteniamo. Siamo
dell'avviso che un'indagine così complessa, che coinvolge soggetti
con responsabilità molto differenziate all'interno di tutto il
lungo elenco degli indagati... la questione deve essere affrontata
in sede giudiziaria e poi, alla luce delle responsabilità
accertate, è chiaro che dovranno essere presi dei provvedimenti. Mi
pare che già il Presidente abbia indicato che anche la stessa
Amministrazione regionale è intenzionata a prendere seri
provvedimenti per tutelare un settore che era già in enorme
difficoltà, su cui eravamo appena intervenuti con un provvedimento
anticrisi. Arrivo alla fine per dire che la preoccupazione maggiore
che abbiamo oggi è che sia data assoluta garanzia ai cittadini
valdostani che, individuate queste pecche da parte della
Magistratura, non vi sia alcun rischio per la salute pubblica dei
cittadini; questa è la preoccupazione principale in tale fase, poi
ci saranno altri momenti per affrontare altre questioni di tipo
amministrativo. Grazie.
Président
- La parole au Vice-président Chatrian.
Chatrian (VdAV-R)
- Grazie, Presidente. Condivido le
ultime parole del collega Donzel, viste le recenti indagini che
hanno riguardato il settore - ed è già stato ricordato anche dal
Presidente della Regione - e visto anche il coinvolgimento dei
vertici dell'Associazione regionale degli
éleveurs
valdôtains
, la più importante, quella che rappresenta tutto il
milieu
zootecnico. Sappiamo che il settore sta attraversando
un periodo di grandissima difficoltà... oltre alle questioni
giudiziarie, che non è nostro compito accertare, né è questa la
sede... e che la Giunta regionale ha approvato una settimana fa la
proposta di programma per la biosicurezza e il miglioramento del
benessere animale negli allevamenti della Valle d'Aosta. Tale
proposta di programma è stata proprio presentata dalla stessa
associazione, ritenendola rispondente a dei requisiti di
oggettività che indubbiamente coinvolgono tutte le specie da
reddito e tutte le aziende. L'elaborazione dei dati sarà, ci
risulta, totalmente affidata all'associazione, che provvederà a
fornire anche tutti gli elenchi, tutta l'elaborazione e tutto
l'iter amministrativo e non. Soprattutto, visti i parametri
importanti dettagliati in questa nuova misura approvata dal
Consiglio nello scorso mese, volti alla qualità del latte, alla
produttività, ad un forte punteggio per le aziende che non hanno
mai avuto revoche e di punteggio in detrazione, in relazione al
numero di eventuali blocchi sanitari, in più l'aspetto
sanzionatorio decurterebbe il punteggio. Proprio tenendo conto
dell'importanza che riveste l'associazione, chiederemmo,
Presidente, se le vicende giudiziarie hanno conseguenze importanti
sull'erogazione degli aiuti dei nuovi contributi ed eventualmente
quali sono le misure eventualmente adottate per assicurare una
totale trasparenza per la sua erogazione.
Président
- La parole au Conseiller Secrétaire
Tibaldi.
Tibaldi (PdL)
- In estrema sintesi, non mi ha fatto
piacere quando mi sono trovato fuori Valle l'11 novembre scorso
leggere sui quotidiani nazionali che il latte e la fontina
valdostana sono contaminati, che abbiamo delle "mucche
Frankenstein" e che la salute dei consumatori è messa a serio
repentaglio. Naturalmente questa è la primaria preoccupazione,
oltre a verificare un danno incommensurabile all'immagine della
Valle d'Aosta, di tutta la comunità e sopratutto al comparto
zootecnico, del quale più volte abbiamo parlato in quest'aula,
abbiamo evidenziato che, per colpa di alcuni manigoldi, pagano
quegli allevatori che fanno responsabilmente e nel rispetto delle
regole il loro lavoro. Questi fatti sono stati più volte denunciati
in quest'aula, l'
escalation
del problema della tubercolosi è
stato evidenziato alla allora "Giunta Caveri" e alla allora
Assessore Fosson negli anni 2005-2006-2007, dove c'era veramente
una recrudescenza di questa malattia. Nel 2008 è cambiata anche la
politica di attenzione sanitaria nei confronti di questo problema,
anche perché la famosa diatriba sul gamma interferone, sulla PPD,
gli strumenti utilizzati per diagnosticare e debellare poi la
malattia... sono stati utilizzati in maniera diversa...
La domanda allora che vi poniamo in questo lasso di tempo che ci
è ancora permesso è: dov'è la politica. Non può essere sempre e
solo la Magistratura ad intervenire con un operato devastante,
Magistratura che ha il dovere ovviamente di intervenire e organo
nel quale noi riponiamo fiducia, ma dov'è la politica, chi ha fatto
che cosa in termini di Presidente della Regione, Assessore
all'agricoltura, Assessore alla sanità e cosa avete fatto e pensate
di fare per tutelare i consumatori e per ridare credibilità e
qualità ai prodotti della filiera lattiero-casearia valdostana, che
sono stati anche oggetto di tutela attraverso bonifiche sanitarie
estremamente costose, quali controlli sono stati fatti. Assessore o
Presidente, diteci qualcosa in questi pochi minuti, per rassicurare
non solo noi, ma anche tutta la comunità che vi ascolta.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Per quanto riguarda la
tutela della salute dei cittadini, per i prodotti a base di latte,
la struttura complessa di igiene degli alimenti di origine animale
ha provveduto tramite analisi a verificare la sicurezza
igienico-sanitaria dei prodotti stessi. I prodotti risultati non
conformi sono stati ritirati dal mercato e distrutti. Allo stato
attuale, per quanto riguarda il sequestro di fontine, questo
provvedimento dei NAS su 350 aziende ha interessato un solo
stabilimento, quindi non risultano rischi per la popolazione
riguardo al consumo del prodotto fontina DOP.
Per quanto riguarda le carni, il problema non sussiste in quanto
non sono state reperite lesioni tali da rendere le stesse non
commestibili in base ad un regolamento ben preciso della CE, il n.
854/2004. Infatti, qualora un animale risulti positivo ad un test,
sia ufficiale che non ufficiale, e pervenga ad un macello sarà
visitato dal veterinario ufficiale che deciderà se destinare le
carni al libero consumo o alla distruzione per incenerimento.
Per quanto riguarda il timore che il foraggio danneggi la salute
pubblica non vi sono evidenze scientifiche che ciò avvenga
semplicemente perché si tratta di un foraggio non autoctono.
Per quanto riguarda il programma di risanamento, alla luce dei
rilievi eseguiti su animali vivi, la situazione epidemiologica nel
breve periodo risulta essere sotto controllo visto l'elevato numero
di analisi congiunte eseguite dalla struttura complessa di sanità
animale in questi ultimi anni attuate secondo un piano di
risanamento da noi predisposto che segue rigorosamente le direttive
nazionali e i regolamenti della Comunità europea e che quest'anno a
giugno è stato condiviso dal Centro di referenza nazionale per la
TBC e da rappresentanti del Ministero in Assessorato. Per quanto
riguarda i dati sull'andamento del risanamento di quest'anno, al 15
novembre 2009 su 1.250 aziende controllate 16 sono risultate
positive, quindi la prevalenza è dell'1,28 percento e molto
probabilmente siamo al di sotto della prevalenza dell'anno scorso
che si attestava attorno ai 3. Non c'è nessuna rilevanza per quanto
riguarda la tubercolosi negli animali selvatici quest'anno, infatti
nessun dato conferma trasmissione di TBC da animale a uomo e non
c'è assolutamente nessun dato che rileva un aumento della
tubercolosi in generale umana in Valle d'Aosta.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In particolare, in merito
all'interrogazione iscritta al punto n. 3.5, voglio precisare che
con la deliberazione n. 3101 del 6 novembre 2009 sono state
approvate, come ricordato dal collega Chatrian, le linee guida e i
criteri per l'applicazione del programma regionale di igiene e
benessere degli animali. Gli incentivi previsti sono erogati sulla
base di parametri risultanti dalle banche dati dell'AREV e
dell'anagrafe regionale del bestiame... sia gli uffici dell'AREV,
sia gli uffici dell'Assessorato, dell'anagrafe regionale del
bestiame. I parametri presi in considerazione sono tutti parametri
oggettivi e riguardano il tenore di cellule somatiche del latte per
gli animali in lattazione con almeno quattro controlli, la gestione
sanitaria con riferimento al mantenimento della qualifica sanitaria
di ufficialmente indenne, la monticazione in alpeggio degli
animali, le eventuali sanzioni comminate agli allevatori; questi
sono i parametri oggettivi di riferimento per quel che riguarda
tale misura anticrisi.
Il primo parametro è stato rilevato durante l'anno 2009 sul
latte prelevato dall'AREV, analizzato dal laboratorio regionale,
quindi dell'Assessorato, e registrato nella banca dati dei
controlli funzionali dell'associazione stessa, mentre gli altri tre
sono definibili sulla base delle registrazioni effettuate nella
banca dati gestita dall'Assessorato dell'agricoltura. Questo a
precisazione di quel "totalmente" che è stato utilizzato
nell'illustrazione per quel che riguarda l'attività dell'AREV. Ci
sono quindi sia delle attività che riguardano l'AREV, sia in
particolar modo le attività degli uffici dell'Assessorato. Si
rileva che alla prima elaborazione di dati ha collaborato il
personale dell'Ufficio servizi zootecnici sempre dell'Assessorato.
La raccolta delle domande e la relativa istruttoria verranno fatte
dall'ufficio stesso, quindi è importante sottolineare che la
gestione di tale misura sarà da parte degli uffici dell'Assessorato
dell'agricoltura; questo in merito al punto n. 3.5.
Président
- La parole au Conseiller Secrétaire
Tibaldi.
Tibaldi (PdL)
- Ci dichiariamo insoddisfatti delle
risposte, perché a parte il fatto che il sistema di risposta ha
forse soddisfatto qualcun altro e non noi che ponevamo dei quesiti
più ampi e più completi sulla materia.... in ogni caso, carissimi
esponenti della Giunta, non si può continuare a giocare di
rimbalzo, nel senso di attendere ciò che si sta verificando... e si
sta verificando ad opera di un altro organo: la Magistratura, in
questo caso la Magistratura inquirente, riponendo fiducia - e va
bene riporre fiducia - e si attende per costituirsi parte civile.
Qui c'è una situazione di degrado, di emergenza che ci pare voi
state sottovalutando o addirittura ignorando, perché, sulla base
delle risposte che ancora oggi ci ha fornito l'Assessore Isabellon,
si stanno utilizzando procedure standardizzate, ossia sembra quasi
che il problema tocchi marginalmente: abbia soffiato come un
venticello caldo sulla questione. A nostro avviso, siamo purtroppo
nell'ennesima bufera e questa bufera non può essere ignorata:
detrimento della comunità valdostana, del comparto zootecnico e di
tutte quelle situazioni che la politica ha il dovere di porre in
essere.
Président
- La parole au Conseiller Donzel.
Donzel (PD)
- Consci dello strumento a disposizione:
l'interrogazione a risposta immediata e conoscendo i limiti che
esso ha, avevamo posto una domanda che ci sembrava quella
prevalente, ossia quella sulla salute, a questa domanda l'Assessore
Lanièce mi pare di dedurre abbia risposto che le misure in atto
sono tali e sufficienti da garantire l'incolumità dei cittadini. È
ovvio che su tutte le altre questioni ci sarà luogo per noi di
approfondire in altre interpellanze e spero, come in un impegno
informale, in un'approfondita discussione in commissione con
l'Assessore Isabellon.
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore, lei ci
ha risposto, ci ha ben illustrato la delibera n. 3101: di buona
parte dell'atto amministrativo si occuperà l'Assessorato. La nostra
interrogazione andava oltre dal punto di vista più generale: quali
le conseguenze e se l'erogazione ha attualmente una totale
trasparenza. Presidente, nella nostra iniziativa si chiedeva come
meglio tutelare quella grande maggioranza della categoria che non è
coinvolta nell'indagine, considerando però il ruolo che riveste
l'associazione e soprattutto i "filoni" percorsi, che comunque sono
seguiti negli anni e che in questo momento stanno assolutamente
aumentando dal punto di vista sia finanziario, ma legato
soprattutto al ruolo delicato, forte di spesa, e non solo: legato
al ruolo tecnico, di assistenza, di identificazione, di controlli
funzionali, di promozione, di commercializzazione e di servizi di
etichettatura, ecco perché la nostra domanda era politica, non
tecnica. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK