Consiglio Regionale della Valle d'Aosta - Oggetto del Consiglio n. 4097 del 13 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4097 del 13 gennaio 1993 - Resoconto
OGGETTO N. 4097/IX Inserzioni pubblicitarie della Regione
sulla rivista "Tecnologia 9000".
(Interpellanza)
Interpellanza L'attuale Giunta regionale ha più volte
sottolineato la necessità di una maggiore sobrietà nella spesa
regionale e della riduzione di spese di rappresentanza e di
carattere pubblicitario che, nel corso degli anni '80, hanno
assunto dimensioni abnormi.
Tali affermazioni appaiono tuttavia difficilmente conciliabili
con quanto emerge dalle settimanali deliberazioni della Giunta
stessa e da prassi consolidate di "spesa allegra" che vengono
tranquillamente proseguite.
Il sottoscritto Consigliere ad esempio ha recentemente appreso
che la Giunta regionale elargisce contributi per ben 120 milioni
all'anno ad una pseudo-rivista dal titolo "Tecnologia 9000" edita a
Pont-Saint-Martin dalla società a responsabilità limitata
"Promozione-Marketing-Pubblicità" ed il cui direttore responsabile
è il vice-capo-redattore della sede Rai della Valle d'Aosta.
"Tecnologia 9000" in realtà è poco più di un dépliant
pubblicitario della casa automobilistica SAAB, non è in vendita,
viene distribuito gratuitamente ai concessionari SAAB, non è di
alcuna utilità come veicolo promozionale per la Valle d'Aosta.
Ciò nonostante ogni numero costa alle casse della Regione circa
40 milioni di lire.
Tutto ciò premesso, il sottoscritto Consigliere regionale del
Gruppo Verde Alternativo
Interpella
il Presidente della Giunta regionale per conoscere:
1) gli estremi delle deliberazioni della Giunta regionale che
hanno autorizzato, per il 1992, una spesa di 120 milioni per
inserzioni pubblicitarie sulla rivista "Tecnologia 9000";
2) se l'iniziativa pubblicitaria sulla rivista "Tecnologia 9000"
è stata programmata e deliberata dopo aver acquisito il parere
favorevole del consulente ufficiale dell'Assessorato al turismo in
materia di campagne pubblicitarie; si chiede di conoscere la data
ed i contenuti di tale parere;
3) quanti numeri di "Tecnologia 9000" sono usciti nel corso del
1992 e quali oneri sono stati finora sostenuti dalla Regione;
4) se è intenzione della Giunta revocare le deliberazioni
assunte che prevedono contributi a favore di "Tecnologia 9000"
oppure se si intende proseguire anche nel corso del 1993 a versare
nuovi soldi alla S.r.l. "P.M.P.".
F.to: Riccarand.
Presidente
Ha chiesto di illustrare l'interpellanza il
Consigliere Riccarand.
Riccarand (VA)
L'attuale maggioranza regionale e la
Giunta nei mesi scorsi hanno più volte sottolineato, la necessità
di una maggiore sobrietà nell'azione e nella spesa
dell'Amministrazione regionale; si è parlato di ridurre le spese di
rappresentanza, di contenere le spese a carattere pubblicitario, di
porre maggiore attenzione ai contributi, tutte cose che
condividiamo, ma che ci sembra siano rimaste in gran parte a
livello di dichiarazione di principio e non trovino un'applicazione
concreta nelle scelte che poi si fanno.
Prima ho citato il caso della fondazione di Courmayeur e
recentemente ho appreso di un'altra situazione che, a mio avviso, è
in contrasto con quanto afferma la Giunta regionale sulla sobrietà.
Viene elargito un contributo di ben 120 milioni all'anno ad una
rivista, anzi la chiamerei pseudo-rivista, che si intitola
"Tecnologia 9000" edita a Pont-Saint-Martin, da una società che si
chiama P.M.P. ed il cui direttore responsabile è il vice
caporedattore della sede RAI della Valle d'Aosta. Essa, è in
realtà, poco più di un dépliant pubblicitario, della casa
automobilistica Saab; ne ho un numero e ne sfoglio il contenuto:
tutti i segreti della Saab 9000, Saab e Madka Skoda in passerella
al Nuovo Lingotto, una serie di articoli, con foto, riferiti alle
Olimpiadi di Barcellona; 5 pagine "Speciale Valle d'Aosta" in cui
si parla della festa dello "Jambon de Bosses", poi ancora Saab,
Leasing Saab, viaggio fra i concessionari della Saab: Milano,
Firenze, Bologna, le valigie eleganti della Saab, i concessionari e
le officine della Saab, pubblicità del Casinò di Saint -Vincent (e
quindi penso altri soldi) ed è finita lì.
Non credo che possa essere definita una rivista; non ha un
prezzo di copertina, non è in vendita perché nessuno la
comprerebbe; viene distribuita ai concessionari della SAAB e non
capisco assolutamente quale promozione turistica possa fare.
Si tratta di un quadrimestrale, quindi sono 3 numeri all'anno,
che costano alla Regione ben 40 milioni ogni numero. È un costo
sproporzionato rispetto all'utilità di queste inserzioni
pubblicitarie e sostanzialmente un regalo a questa P.M.P.
Abbiamo presentato questa interpellanza, perché ci stupiscono
questi contributi dati dalla Regione ad una rivista di una casa
automobilistica.
Vorremmo conoscere gli estremi delle deliberazioni di Giunta,
che hanno stanziato questi 120 milioni a favore di "Tecnologia
9000" e se le iniziative pubblicitarie di questa rivista sono state
programmate e deliberate dopo aver acquisito il parere del
consulente ufficiale dell'Assessorato al Turismo in materia di
campagne pubblicitarie.
A suo tempo è stata bandita una gara e l'incarico è stato
attribuito ad una determinata società, che deve aver espresso un
parere sulla base di valutazioni che vorremmo conoscere. Ci
interessa conoscere quanti numeri di Tecnologia 9000 sono usciti
nel 1992 e quali oneri sono stati finora sostenuti dalla Regione.
Infine ci chiediamo quali sono le intenzioni della Giunta
regionale, se si vuole continuare anche per il 1993 a versare
milioni per questo dépliant oppure se si vuole cambiare strada.
In ultimo, vorrei fare un'osservazione che è indirettamente
collegata a questo tipo di rivista, che è già riecheggiata in
passato in Consiglio e che penso vada ripresa, perché ci sono
aspetti che ci preoccupano: è il rapporto fra l'Amministrazione, il
mercato pubblicitario e i giornalisti. Questa rivista - lo si vede
dalla manchette del direttore responsabile - è diretta dal vice
caporedattore della sede RAI. Abbiamo detto più volte in passato
che riteniamo inopportuno coinvolgere in iniziative che sono
finanziate dalla Regione giornalisti della sede RAI.
Il giornalista dei servizi di informazione pubblica, deve stare
lontano, a nostro avviso, dalla "torta regionale", in tutte le sue
forme, perché deve essere libero, deve essere indipendente, non
condizionabile in alcun modo.
Il discorso vale per tutti, non solo per questo caso. Cito un
esempio: ho avuto occasione di leggere un articolo scritto da
Giampaolo Pansa, noto giornalista, su Micromega, definito "Appunti
su un essere umano da studiare, il giornalista di regime", indicato
con la sigla g.d.r. Egli dice che Arrigo Benedetti, un maestro del
giornalismo, sostiene che "una regola fondamentale della vita
professionale di un giornalista è che "non deve frequentare il
potere". L'indipendenza comincia anche da qui; se dobbiamo essere
per i lettori testimoni di un certo tipo di vita economica, sociale
e politica, il contatto diretto con la controparte finisce con
neutralizzarci: è fatale"... Commenta Pansa: "Il giornalista di
regime non sa che farsene di questo ammonimento, anzi lo considera
una fesseria imperdonabile. Il g.d.r. anzi è un formidabile
frequentatore di potenti e di poteri, anche di potenti che stanno
sul versante opposto al suo, in base alla vecchia norma prudenziale
che non si sa mai". Cita poi un altro dei principi di Arrigo
Benedetti che diceva: "Se si frequentasse di meno il potere, molti
di noi si potrebbero pigliare più libertà".
E ancora Pansa dice: "Ma il g.d.r. non vuole prendersi nessuna
libertà; più frequenta, più incontrerà occasioni per servire,
occasioni non piacevoli, contropartite s'intende o, per dirla
schietta - occasioni a pagamento.
I g.d.r. sono quasi sempre doppi o tripli lavoristi; c'è il
lavoro principale in una testata di regime, poi un ufficio stampa
di qualche potente del proprio settore professionale, poi ancora
consulente per lobby varie, interessate a disporre di canali
informativi privilegiati, riservati, dentro le strutture del regime
in carica".
Al di là della polemica, questo problema esiste. Ricordo che già
in passato, anche con interrogazioni con risposta scritta, avevamo
più volte chiesto di separare i ruoli ed i compiti del giornalismo,
del mondo dell'informazione dalle esigenze di immagine, di
pubblicità dell'Amministrazione regionale e di quello che viene
finanziato dall'Amministrazione stessa. Anche sotto questo aspetto,
credo che questa iniziativa sia molto discutibile.
Queste sono le nostre considerazioni e sono le domande che
poniamo con questa interpellanza e delle quali attendiamo delle
risposte.
Presidente
Ha chiesto la parola il Presidente
della Giunta, Lanivi.
Lanivi (GM) Non ho problemi a rispondere con grande precisione a
tutte le richieste fatte dall'interpellante, facendo una
precisazione iniziale di tipo politico: le dichiarazioni di
sobrietà non sono astratte, ma testimoniate e concretizzate.
Basterebbe che il Consigliere Riccarand facesse il confronto dei 6
mesi di questa Giunta con mesi o anni precedenti, per quanto
concerne sia spese di rappresentanza che di consulenza, di
contributi, di spese per addetti stampa e assessorili, per viaggi,
per convegni, per manifestazioni e per contenimento anche del
personale regionale.
Se abbiamo commesso un errore è di non porre dei confronti; per
non creare litigiosità e polemica. Riccarand può chiederne notizia
anche in via non ufficiale, perché non ci interessa la pubblicità
sulla sobrietà.
Per quanto riguarda le richieste degli estremi, gliele fornisco,
dal 1988 al 1992: le deliberazioni non vanno sotto la voce
pubblicità, ma come investimenti e poi dirò il perché.
1988: lire 194.400.000 con delibera 3664 del 22 aprile 1988;
1989: lire 108.528.000 con delibera 552 del 26 maggio 1989; 1990:
lire 108.528.000 con delibera 1079 del 2 febbraio 1990; 1991: lire
113.954.400 con delibera 1876 del 22 febbraio 1991; 1992: lire
121.975.000 con delibera 7250 del 7 agosto 1992, modificata con
delibera 8206 dell'11 settembre 1992.
Nel 1992 sono usciti 12 numeri e il terzo è in fase di
ultimazione, gli oneri fin qui sostenuti dalla Regione sono stati
esattamente di 68.332.000 a cui va aggiunta l'IVA.
Il contratto pubblicitario è stato sottoscritto dalla Giunta
come negli anni scorsi con la promozione Marketing Pubblicità di
Pont-Saint-Martin di Romano Pugnetto, che è l'editore della rivista
Tecnologia 9000, per conto e per nome della "Sidauto S.p.A."
importatore esclusivo in Italia dei veicoli Saab, che vengono
sdoganati a Pollein.
La rivista in questione in genere ha 48 pagine più 2 di
copertina, con inserti diversi secondo le Regioni interessate volta
per volta dalle campagne promozionali della Saab.
La tiratura è di 70-80.000 copie, dipende dall'importanza dei
concessionari, che vengono di volta in volta presentati. È rivolta
a lettori di fascia medio alta, possessori di auto Saab o
concorrenti, quindi Bmw, Mercedes, Alfa Romeo, eccetera. Metà della
tiratura serve per iniziative promozionali mirate, per acquistare
nuova clientela; l'altra metà è inviata ai concessionari, ai
clienti Saab, a giornalisti specializzati nel settore
automobilistico. Si tratta quindi di una tiratura elevata.
In ogni numero di Tecnologia 9000 vengono destinate dalle 8 alle
9 pagine a "speciale Valle d'Aosta". Gli argomenti sono di volta in
volta indicati dall'Amministrazione regionale e la redazione degli
articoli è sempre stata affidata dal P.M.P. a giornalisti della
Valle d'Aosta.
Trattandosi di una iniziativa istituzionale, non meramente
turistica, non è un contratto per il quale è richiesto il parere
favorevole del consulente ufficiale dell'Assessorato al
Turismo.
Per i motivi sin qui indicati, non è intenzione della Giunta
revocare la delibera assunta nel 1992. L'intervento finanziario
della Regione appare sicuramente giustificato, tenendo conto del
numero delle copie e delle pagine, indipendentemente allo
sdoganamento delle auto Saab all'autoporto di Pollein, che ha
portato nelle casse regionali circa 12 miliardi di lire, solo nel
1992 e che continueranno ad affluire anche negli anni 93 e
seguenti, essendo la Svezia un paese fuori dalla comunità
europea.
Si dà atto che, dalle ore 18,07, presiede il Presidente
Bich.
Presidente
Ha chiesto la parola il Consigliere
Riccarand.
Riccarand (VA)
Non sono soddisfatto della risposta
data dal Presidente della Giunta. Apprendo inoltre che questa è una
iniziativa che continua da anni, ma ciò non la giustifica affatto.
È stato detto che si tratta di una iniziativa promozionale e non
turistica, ma questa distinzione io personalmente non la capisco.
Di fatto non c'è il parere del consulente, che dovrebbe pianificare
e per cui spendiamo dei soldi. Viene confermato che spendiamo 120
milioni, 121 milioni nel 1992, per uscire con 3 numeri e mi sembra
che siamo su un terreno che è in contrasto con i discorsi di
sobrietà che il Presidente della Giunta ha ribadito.
Mi pare che ci sia una contraddizione molto forte tra questo
tipo di iniziative e quello che viene dichiarato.
Ciò che ritengo più negativo è che, se posso capire una
difficoltà a revocare la deliberazione già in atto relativa al
1992, non ho però sentito alcuna parola sulle intenzioni per il
1993 che è stata una precisa domanda al punto 4. Che cosa vuole
fare la Giunta nel 1993, in questi pochi mesi che precedono le
elezioni? Vuole rinnovare anche per il 1993 questo contributo di
120 milioni o vuole interromperlo? È su questi fatti che si misura
come si passa da certe affermazioni di principio a delle decisioni
operative. Secondo me si tratta di un contributo inaccettabile
nelle proporzioni e nella metodica che si usa.
Non ho neanche sentito nulla su un certo tipo di giornalismo,
cioè sul fatto che occorre separare i ruoli.
Mi riservo, nei prossimi mesi, di ritornare sulla questione, per
capire dove si vuole andare.
Presidente
Ha chiesto la parola il Presidente della
Giunta, Lanivi.
Lanivi (GM)
Faccio due brevissime considerazioni.
Ho risposto per il 1992 e per il 1993 dovrò sentire l'organo di
governo, per non esprimere un'opinione solo personale. Circa il
giudizio su un certo modo di fare giornalismo, non l'ho preso in
considerazione perché è un tipo di accusa che non mi può essere
rivolta.
Ritengo di non aver utilizzato il giornalismo per fini non
corretti, ma anzi riconoscendo il massimo della libertà di
espressione ai giornalisti. Se vi è un problema, è quello di essere
eccessivamente riservato rispetto a questa categoria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK