Consiglio Regionale della Valle d'Aosta - Oggetto del Consiglio n. 1410 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1410 del 24 marzo 2022 - Resoconto
OGGETTO N. 1410/XVI - Interpellanza: "Interlocuzioni con ANAS
al fine di risolvere le criticità di percorrenza da parte dei
ciclisti del tratto stradale tra Villeneuve e La Salle".
Bertin (Presidente) -
Punto n. 35 dell'ordine del giorno.
Per l'illustrazione consigliere Brunod, ne ha facoltà.
Brunod (LEGA VDA) -
Diversi appassionati di ciclismo ci
hanno segnalato che nel tratto della strada statale 26 direzione
nord, esattamente nel tratto tra Villeneuve e La Salle, sono stati
effettuati dei lavori sul manto stradale. Considerato che lo stato
di tali interventi costringono i ciclisti a rischiare numerose
forature pedalando all'esterno della carreggiata, oppure a pedalare
quasi a centro strada creando situazioni di grande rischio sia per
gli sportivi che per gli automobilisti che percorrono la strada
statale. Evidenziamo che tale tratto di strada è molto frequentato,
sia dai numerosi appassionati di ciclismo che vogliono raggiungere
i percorsi presenti nelle vallate ai piedi del Monte Bianco, sia da
coloro che, al contrario, dall'alta Valle vogliono scendere verso
la media e bassa Valle.
Tenuto conto che l'assenza di una pista ciclabile sul tratto di
percorso interessato obbliga tutti gli appassionati a dover
transitare unicamente sulla strada statale 26 prendendosi tutti i
rischi sopracitati. Inoltre, come lei ben sa Assessore, proprio in
questi giorni, martedì pomeriggio vi è stata la conferenza stampa
di presentazione degli interventi che verranno svolti durante
questa stagione dall'ANAS, dove sono stati citati gli interventi e
i cantieri che verranno avviati a partire dai mesi di aprile-maggio
all'interno della nostra regione, in modo particolare sulle strade
più importanti, le strade statali 26 e 27.
Dalla conferenza stampa apprendiamo alcune notizie e vogliamo
fare alcune considerazioni. All'interno dell'articolo leggiamo: "I
numeri della manutenzione programmata in Valle d'Aosta. A partire
dal 2021 ANAS ha predisposto un piano di investimenti che consiste
nello stanziamento di circa 15 milioni di euro l'anno da destinare
agli interventi di manutenzione programmata. Anche per il 2022 la
spesa prevista in Valle d'Aosta ammonta a un totale di circa 15
milioni di euro. L'iniezione su base annuale di tali risorse è
destinata alla manutenzione, all'adeguamento, alla messa in
sicurezza della rete stradale, dal corpo stradale alle opere
d'arte, dalle barriere
guard rail
alla segnaletica
orizzontale e verticale, dall'illuminazione agli impianti
tecnologici. La manutenzione, oltre ad aumentare la vita delle
infrastrutture, garantisce la capacità trasportistica
dell'infrastruttura, la sicurezza ed il confort".
Dopo queste premesse si chiede all'Assessore competente di
conoscere se sia a conoscenza della problematica esposta e se vi
sia l'intenzione di interloquire con i gestori della strada statale
26, cioè ANAS, per fare presenti le criticità dovute alle
condizioni dei lavori eseguiti sul manto stradale, al fine di
valutare se si possono trovare delle soluzioni per rendere
maggiormente fruibile e meno pericoloso il transito da parte dei
ciclisti su tale parte di strada, evitando quindi anche possibili
situazioni di rischio per gli automobilisti.
Presidente -
Risponde l'assessore Marzi.
Marzi (SA) -
Comincio con il rispondere in maniera più
puntuale ai quesiti dell'interpellanza al punto n. 35 e dopo provo
a fare due commenti ai giusti parallelismi che fa il collega Brunod
nel trattare il tema ANAS rispetto alla conferenza stampa di
martedì della settimana che stiamo vivendo.
Nel corso del 2021 i tratti stradali oggetto dell'interpellanza
sono stati interessati dagli scavi necessari per la posa del
metanodotto Aosta-Pila-La Thuile e dai cantieri, attivati sempre da
ANAS, per la manutenzione e l'ammodernamento delle strutture
presenti in tale tratto. Nell'imminenza della stagione invernale,
per evitare intralcio alla circolazione dei veicoli e
all'espletamento del servizio sgombero neve, la pavimentazione è
stata quindi ripristinata limitatamente alla larghezza degli scavi
eseguiti, in attesa dell'ultimazione dei lavori e del conseguente
ripristino definitivo del manto stradale. Con la ripresa dei lavori
saranno completati i tratti di metanodotto ancora da realizzare e
il conseguente ripristino definitivo del manto stradale, che quindi
non è quello attuale. Sul piano viabile in questione, oggetto di
più interventi di scavo, sono presenti disconnessioni tipiche dei
ripristini eseguiti, tali da non determinare però pericoli per
l'utenza stradale. Questa dichiarazione è sempre di fonte ANAS.
Colgo l'occasione per anticipare che, relativamente alla
realizzazione della pista ciclabile nel tratto di percorso
interessato, a breve approveremo lo studio di fattibilità
tecnico-economica dell'intero percorso compreso tra Sarre e Avise e
sono già previste le risorse per realizzare il primo lotto del
percorso, compreso tra il campo sportivo di Sarre e l'area sportiva
di Aymavilles, per circa 4,8 milioni di euro.
Più in generale l'Assessorato sta agendo su più fronti
nell'azione di nuove realizzazioni e collegamenti degli itinerari
ciclopedonali sull'asse di fondovalle. Sono infatti in corso di
realizzazione i lavori del sesto lotto della pista ciclabile
dell'Unité Mont-Émilius, per un importo di circa 1,1 milioni di
euro, e stiamo inoltre predisponendo le progettazioni definitive ed
esecutive del settimo lotto, sempre a Saint-Marcel, per un importo
stimato di circa 1,4 milioni di euro, e del completamento del
tratto tra Pontey e Châtillon della ciclabile dell'Unité Monte
Cervino, per un importo di circa 2,4 milioni di euro. Questi
interventi dovrebbero consentire di sviluppare entro il 2024 un
percorso dedicato e continuo tra i Comuni di Sarre e
Saint-Vincent.
Venendo alla questione delle strade statali 26 e 27, anche
grazie alle esperienze consiliari del 2021, e tra l'altro ringrazio
il collega Baccega per essere stato presente alla conferenza stampa
martedì di questa settimana, abbiamo fatto la scelta con ANAS, alla
fine del 2021, di partire con una conferenza stampa dedicata sul
2022 di anticipazione di quelle che saranno le varie sollecitazioni
che arriveranno durante la stagione primaverile-estiva. L'obiettivo
di quella conferenza stampa in particolar modo era quello di porre
l'attenzione sulla situazione attuale che riguarda la Regione
autonoma Valle d'Aosta e che tutti quanti noi conosciamo. A livello
regionale noi gestiamo circa 500 chilometri di strade, 337 ponti e
50 gallerie e naturalmente, questo è un
unicum
regionale,
noi siamo titolari della manutenzione e degli interventi su tutte
queste strade. Sapete benissimo, visto tutte le iniziative che sono
state poste in essere da questo Consiglio, che abbiamo attuato nel
2021 e nel 2022 un'azione di monitoraggio dei 337 ponti di cui
siamo direttamente titolari in questo biennio con risorse
naturalmente proprie, oltre a tutta una serie di interventi che
stiamo ponendo in essere sulle strade regionali e sui versanti
delle strade regionali. Nel periodo che va dall'ultimo quadrimestre
del 2021 e nei primi tre mesi del 2022, soltanto gli interventi di
disgaggio e di varia natura sulle strade regionali e quindi frane
conne ammontano a circa 4,5 milioni di euro.
Questa è la situazione che riguarda le strade regionali, ma
esse, per loro stessa natura, si sviluppano quasi sempre in un
percorso che va dalle strade nazionali verso il fondovalle e più o
meno il 91 percento della superficie valdostana si sviluppa al di
sopra dei mille metri. Invece le due statali si sviluppano, per
quasi la loro totalità, nel fondovalle o comunque collegano le due
direttrici internazionali, naturalmente arrivando anche in quota,
ma di fatto su strade molto più larghe che presentano necessità di
manutenzioni diversificate.
La scelta che abbiamo fatto con ANAS in maniera condivisa è
stata quella fondamentalmente di dare due tipi di informazioni. La
prima, il fatto che anche nel 2022 viene garantita una manutenzione
straordinaria programmata annuale lorda di circa 15 milioni di
euro. Questo tipo di manutenzione straordinaria programmata annuale
di fatto può essere svolta in Valle d'Aosta soltanto in sei mesi di
lavoro, cioè nel periodo primaverile-estivo e di fatto incastra una
serie di opere che sono necessarie soprattutto negli ultimi anni,
perché voi sapete benissimo che spesso ci si trova ad attivare,
soprattutto in Italia, una serie di opere programmate in termini
manutentivi di solito dopo eventi tragici. Dopo quanto avvenuto con
il ponte Morandi, tutti i manutentori di strade hanno attivato una
serie di manutenzioni straordinarie programmate che, di fatto, sono
diventate - e questa è una cosa positiva - una sorta di prevenire
prima di curare. Di conseguenza, questo tipo di manutenzioni legate
alla sicurezza del territorio e delle strade statali, si sta
svolgendo a livello nazionale su tutta quanta l'Italia. Per questo
motivo, all'interno dei 15 milioni di euro lordi posti in essere da
ANAS nel 2022, ci sono dodici riprese di cantieri che sono stati
sospesi nel 2021, sei cantieri nuovi e nel 2021 sono stati chiusi
otto cantieri.
Oltre a questo tipo di interventi, e veniamo alla domanda del
collega Brunod, come ho specificato, tutta una serie di altre opere
infrastrutturali, nel caso specifico il metanodotto richiamato,
vengono svolte e vengono richieste le autorizzazioni alla proprietà
del sedime stradale. Nel caso specifico, il metanodotto che ho
richiamato ha naturalmente necessità di svilupparsi, nel tratto che
va da Aosta-Pila-La Thuile, sulla strada statale. Per cui il
cittadino che si trova a percorrere la strada statale 26, piuttosto
che la 27, vede un solo cantiere, piuttosto che un semaforo o una
serie di semafori continuativi. Purtroppo alcuni di questi semafori
riguardano invece lavori che vengono svolti sulle strade statali da
soggetti differenti, per cui ad esempio nel tratto della 26 che
l'anno scorso ha visto - quello che lei richiama - i lavori
svolgersi da Arvier in su, c'erano contemporaneamente due tipi di
interventi: gli interventi di natura straordinaria programmata
annuale portati avanti da ANAS sui viadotti di propria spettanza e
poi lavori previsti sul metanodotto. Normalmente questo tipo di
programmazione va accolta positivamente per quello che porta con sé
in termini di sicurezza, ma può comportare, soprattutto per il
fatto che vengono svolti soltanto in sei mesi e che di fatto queste
necessità non riguardano soltanto ANAS, ma anche le ditte che
devono lavorare per altri servizi di riferimento nello stesso arco
temporale, parziali disagi.
La scelta che abbiamo fatto martedì di dare comunicazione è una
scelta di trasparenza che vuole aprire il campo anche a eventuali
iniziative che verranno poste in essere, giustamente, dal Consiglio
rispetto a eventuali code che si verranno a presentare nel periodo
estivo. Ritengo però che tutti quanti noi, a maggior ragione in
Consiglio Valle, pur facendo legittime domande, sappiamo che la
sicurezza e la prevenzione vengono prima di tutto. Naturalmente
abbiamo deciso di concordare con ANAS anche la possibilità di
intervenire sui cantieri, soprattutto nel periodo luglio-agosto,
cercando di sospendere quelli possibili nel periodo che riguarda i
fine settimana, quindi nei
weekend
, e allo stesso tempo
anche dando la possibilità, laddove i cantieri e la sicurezza del
cantiere stesso lo renda possibile, di limitare i cantieri in
termini di orari in questi mesi più turistici.
Presidente -
Per la replica il consigliere Brunod.
Brunod (LEGA VDA) -
Grazie Assessore. Innanzitutto la
ringraziamo per aver fatto una conferenza della conferenza stampa
che è appena stata fatta, quindi ha riassunto perfettamente a tutta
l'aula quello che è successo martedì pomeriggio. Ringraziamo anche
per aver riepilogato il quadro generale per quanto riguarda le
piste ciclabili della media e bassa Valle, oltre alla parte che noi
avevamo messo in evidenza delle criticità dell'alta Valle.
Ovviamente non discutiamo di tutte le questioni tecniche e degli
interventi sul metanodotto: come ha detto, ovviamente ci sono delle
priorità. Noi abbiamo portato questo problema all'attenzione
dell'aula in quanto, con la bella stagione e l'arrivo della
primavera, i ciclisti vanno sulle nostre strade, le nostre strade
sono meravigliose, inoltre - come lei ben sa - a maggio avremo
anche il Giro d'Italia e quindi è giusto che tutto il nostro
territorio, non solamente le località interessate da questo grande
evento, siano in uno stato tale da poter permettere la visibilità
della nostra Valle d'Aosta nel miglior modo, a livello nazionale e
internazionale. Questo è un aspetto.
Poi lei dice da fonte ANAS che non c'è pericolo per l'utenza
stradale. Sarà anche vero, però sulla strada ci vanno anche i
ciclisti e probabilmente con le ruote più strette e più leggere a
certa velocità la condizione attuale potrebbe portare delle
condizioni di rischio.
Noi speriamo che al più presto vengano terminati questi
interventi e come lei ha detto - su questo siamo molto contenti -
verranno definiti, ultimati e perfezionati i lavori sulla sede
stradale, quindi tutti, sia gli automobilisti sia gli sportivi,
potranno percorrere quel tratto di strada con la massima sicurezza
godendosi il paesaggio meraviglioso della nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK