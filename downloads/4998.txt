Consiglio Regionale della Valle d'Aosta - Oggetto del Consiglio n. 10 del 12 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 10 del 12 gennaio 1983 - Resoconto
OGGETTO N. 10/VII - ESERCIZIO DEI GIOCHI AMERICANI PRESSO LA
CASA DA GIOCO DI SAINT-VINCENT - (Interpellanza).
PRESIDENTE:
Do lettura dell'interpellanza presentata dal
Consigliere Maquignaz:
INTERPELLANZA
CONSIDERATO
che il Consiglio regionale ha approvato
con provvedimento n. 341 del 29.6.1981, l'autorizzazione
all'esercizio presso la Casa da Gioco di Saint-Vincent dei
cosiddetti "giochi americani";
CONSTATATO
che al punto 8 della convenzione si
stabilisce tra l'altro che: "L'Amministrazione regionale si riserva
il diritto, trascorso il primo anno solare di esercizio, di
rivedere, entro il semestre successivo, tali criteri di riparto in
relazione all'andamento degli introiti conseguiti dai giochi
americani in sè e con riferimento a quelli dei giochi tradizionali"
e che al punto 10 ancora si stabilisce che "la SAISET si impegna ad
assumere entro il primo anno solare di esercizio non meno di trenta
unità lavorative di cui almeno l'80% di elementi residenti in
Valle";
TENUTO CONTO
che da più di un anno sono in funzione i
giochi americani e che quindi l'Amministrazione regionale ha la
possibilità di rivedere i contenuti della convenzione;
RICORDATO
che tale diritto della Regione deve essere
esercitato entro il semestre successivo al primo anno solare di
esercizio di tali giochi;
INTERPELLA
la Giunta regionale per conoscere:
1°) l'andamento degli introiti derivanti dall'esercizio dei
giochi americani;
2°) se la Giunta regionale intende procedere ad una revisione
dei criteri di riparto degli introiti;
3°) il numero degli occupati presso la SAISET e se questi
sono stati scelti come previsto dalla convenzione all'80% tra i
residenti in Valle.
PRESIDENTE:
Ha chiesto di illustrare l'interpellanza il
Consigliere Maquignaz. Ne ha facoltà.
MAQUIGNAZ - (D.P.):
Quando il Consiglio regionale votò
l'autorizzazione all'esercizio dei giochi americani, il gruppo
consiliare dei Democratici Popolari e de l'Union Valdôtaine
Progressiste non votarono il provvedimento, non perché avessero
delle riserve mentali nei confronti della Società SAISET, ma per
una serie di motivi che brevemente intendo ricordare.
Innanzi tutto la rapidità con la quale venne inserito all'ordine
del giorno il provvedimento non diede la possibilità ai Consiglieri
di analizzare bene la convenzione e di fare un dibattito adeguato
nelle competenti Commissioni.
Ricordo anche che la proposta di rinvio di qualche giorno non
venne allora accettata. In secondo luogo, la Società SAISET in quel
momento non era conosciuta e non fu possibile sapere chi erano i
reali proprietari.
Infine il criterio di ripartizione degli incassi sembrava
agevolare notevolmente la Società SAISET rispetto al precedente
contratto fatto con la SITAV.
Infatti se esaminiamo i due contratti - che per comodità
chiameremo contratto SAISET e contratto SITAV - vediamo che nel
precedente contratto SITAV le percentuali di riparto degli incassi
vanno da un 70% ad un 78% per la Regione, a seconda dell'entità
degli incassi e la differenza alla SITAV. Nel contratto SAISET,
facendo le percentuali Regione-SITAV e SAISET, vediamo che la
Regione ha solo il 48%, la SITAV il 14% e la SAISET ben il 38%.
Appare evidente quindi come nel contratto SAISET la Regione può
introitare dal 22% al 30% ca. in meno rispetto al precedente
contratto con la SITAV.
Se facciamo ancora un'analisi dei dati che mi sono stati
consegnati e che riguardano la gestione SAISET del 1981 e 1982
possiamo vedere che in questi due anni la SAISET ha incassato ca.
10 miliardi; se avessimo applicato il vecchio contratto la Regione
avrebbe introitato più di 7 miliardi, mentre invece con l'attuale
contratto la Regione incassa solo 5 miliardi ca., cioè due miliardi
in meno rispetto ai criteri di ripartizione del precedente
contratto.
Se consideriamo che i giochi americani sono in continua
espansione è normale pensare che nei prossimi anni la Regione, con
il contratto SAISET, è destinata a perdere decine di miliardi. Ed è
per questo motivo che riteniamo sia giunto il momento di cominciare
a pensare di rivedere la convenzione.
Esiste però ancora un altro punto che ci lascia perplessi e che
riguarda la determinazione degli importi di cui al 3° comma
dell'art. 8 della convenzione.
A questo proposito la Commissione di Coordinamento, nel vistare
la delibera, richiedeva l'adozione di un atto integrativo alla
convenzione stessa per la determinazione degli importi di cui al 3°
comma dell'art. 8. Ora non credo che questo atto integrativo sia
stato fatto, mi risulta solo che è stata fatta una presa d'atto
come Giunta per cercare di forfetizzare la quota del punto
banco.
Vorremmo sapere con questa interpellanza se la Giunta intende
adottare questo atto integrativo perché riteniamo che sia
estremamente difficile forfetizzare la quota parte della Regione
senza conoscere l'entità degli incassi.
Secondo noi sarebbe opportuno, nei prossimi mesi, stilare un
atto integrativo per stabilire un criterio di forfetizzazione che
non sia troppo discrezionale. So che in data 28.6.1982 la SAISET ha
deliberato un aumento di capitale sociale che va da 200 a 300
milioni e l'emissione di obbligazioni convertibili in azioni per un
importo di Lire 200 milioni.
Vorremmo sapere se possibile chi ha sottoscritto il capitale
sociale e chi eventualmente ha acquistato queste obbligazioni.
Infine vorremmo sapere se la Giunta è disponibile a rivedere la
convenzione, tenuto conto anche del fatto che all'art. 8 della
convenzione approvata dal Consiglio si recita: "trascorso il primo
anno solare intero di esercizio, l'Amministrazione regionale si
riserva di rivedere entro il semestre successivo tale criterio di
riparto". Trascorso tale termine dei sei mesi dal giorno in cui è
passato l'anno solare, la Regione - da quanto ho capito - non
avrebbe più la possibilità di rivedere la convenzione.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Stiamo radunando tutti i dati, perché
l'anno si è chiuso in questi giorni, per prendere poi le opportune
decisioni, quindi non posso dire adesso al Consigliere Maquignaz
cosa faremo nel mese di marzo.
Per quanto riguarda le prime affermazioni: la SAISET ha un
contratto a parte perché non sono riconosciute mance, quindi tutte
le entrate della SAISET sono soggette ad imposta. Non stiamo a fare
il rosso ed il nero perché ne abbiamo già parlato abbastanza, ma è
riconosciuta una percentuale superiore in quanto diversamente non
vi sarebbe interesse a gestire i giochi americani. Do le cifre:
nell'81 gli introiti lordi della SAISET sono stati 2 miliardi 440
milioni e spiccioli, cos ripartiti: SAISET 927, SITAV 332, Regione
1 miliardo e 180. Queste cifre sono anche legate alla situazione
che esisteva allora per la quale questi giochi si svolgevano in
maniera difficoltosa intorno agli altri tavoli da gioco.
Per il 1982, tenendo però conto che il grosso di questi incassi
è posteriore al 4 agosto, 7 miliardi 240 milioni, di cui 2 miliardi
884 alla SAISET, 1 miliardo 128 alla SITAV, 3 miliardi 827 alla
Regione. Uno dei grandi vantaggi dei giochi americani è quello di
avere incrementato per un effetto differenziato i giochi
tradizionali. Per quanto riguarda il punto e banco, abbiamo già
alzato una volta la questione dei costi forfettari perché questo
gioco è estremamente semplice. Viene controllato alla sera, ci sono
dei giorni di perdita e dei giorni di vincita, abbiamo chiesto
tutti i dati relativi. La vincita del 1982 è stata di 193 milioni,
180 per la Regione, il che vuol dire che le altre quote
corrispondenti sono 56 milioni per la SITAV ed il resto per la
SAISET. Sulla base delle risultanze che esamineremo potremo
apportare delle opportune modifiche al contratto, restando ferma
però quella differenza che sottolineavo prima e cioè che la SAISET
ha un tipo di contratto ed un tipo di gioco differenziato rispetto
a quello dei giochi tradizionali.
Per quanto riguarda le assunzioni, 68 persone sono state
assunte, di cui 60 residenti in Valle d'Aosta; a questi bisogna
aggiungere altri 7 posti di lavoro, tutti ricoperti da elementi
residenti in Valle, per la gestione del servizio gettoni "slot
machines".
Per l'ampliamento dei lavori della Casa da gioco la SITAV ha
assunto 77 nuovi elementi, tutti a tempo pieno e residenti in
Valle, la SAAV ha assorbito 44 nuovi elementi di cui 7 residenti in
Valle, per cui le richieste del Consigliere Maquignaz sono
soddisfatte per questa parte.
Per l'altra parte, se il Consigliere Maquignaz ha delle notizie
gli chiedo di darmele, perché stiamo facendo questa analisi
puntuale di ogni tavolo e di ogni gioco; per adesso non ci
esprimiamo. Se riterremo in base a questi risultati matematici che
sia opportuno apportare delle modifiche, lo faremo.
PRESIDENTE:
Ha chiesto di parlare per la replica il
Consigliere Maquignaz. Ne ha facoltà.
MAQUIGNAZ - (D.P.):
Solo per dichiararmi parzialmente
soddisfatto; vorrei comunque confermare che in base all'articolo 8
della convenzione la Regione ha solo sei mesi di tempo per rivedere
la convenzione.
Se la convenzione non viene rivista entro questo tempo, sul
piano giuridico non ha più alcuna possibilità di rivederla.
Sono d'accordo con il Presidente della Giunta che il problema
deve essere approfondito; mi riservo di farlo con il Gruppo dei
Democratici Popolari e dell'Union Valdôtaine Progressiste e di
assumere eventualmente iniziative in Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK