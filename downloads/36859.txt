Consiglio Regionale della Valle d'Aosta - Oggetto del Consiglio n. 775 del 10 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 775 del 10 ottobre 2014 - Resoconto
OGGETTO N. 775/XIV - Interpellanza: "Valutazioni in merito
all'applicazione delle disposizioni in materia di defiscalizzazione
delle accise sul gasolio anche ai mezzi di proprietà degli enti
pubblici e delle società partecipate".
Presidente -
Per l'illustrazione ha chiesto la parola il
Consigliere Bertschy, ne ha la facoltà.
Bertschy (UVP)
- Grazie Presidente.
Un' interpellanza che ha l'obiettivo di capire come
l'Amministrazione regionale, ma in generale il comparto pubblico,
applica e conosce questa disposizione, che permette di ottenere dei
risparmi in alcuni settori, soprattutto anche delle società
partecipate. Non avendo dati al riguardo, ma conoscendo le
possibilità che questo tipo di disposizione dà, vorremmo
comprendere Assessore se c'è una applicazione, se questa
applicazione ha permesso dei benefici, anche perché si tratta di
una disposizione che comporta degli investimenti, anche per le
imprese o per l'Amministrazione che la vuole utilizzare, però in
tempi di crisi, in tempi di necessità di risparmi è un risparmio
che sicuramente può avere un'utilità per i bilanci
dell'Amministrazione, ma anche delle nostre società. Ci sono
imprese nel settore privato che lo utilizzano da tempo, che ne
hanno degli evidenti vantaggi e quindi vorremmo capire se questa
disposizione appunto può essere applicata anche all'Amministrazione
regionale e se nel mondo delle società partecipate ce n'è
un'applicazione puntuale e a quale efficacia ha portato.
Grazie.
Presidente -
Per la risposta ha chiesto la parola
l'Assessore Perron, ne ha facoltà.
Perron (UV) -
Grazie Presidente.
Il decreto legislativo 504, che lei conosce, del 1995,
all'articolo 17 prevede esenzioni dal pagamento delle accise in
casi limitati e circoscritti e precisamente quando i carburanti
sono destinati: a) ad essere forniti nel quadro di relazioni
diplomatiche o consolari; b) ad organizzazioni internazionali
riconosciute e ai membri di queste organizzazioni, nel limite e
alle condizioni fissate dalle relative convenzioni e accordi; c)
alle forze armate, nazionali e di qualsiasi Stato che sia parte
contraente del trattato nord-atlantico, per gli usi consentiti; d)
ad essere consumati nel quadro di un accordo stipulato con paesi
terzi o con organizzazioni internazionali, che consenta per i
medesimi prodotti anche l'esenzione dell'IVA. Ulteriori esenzioni
sono previste dalla tabella A allegata a questo decreto che le
citavo, che elenca gli impieghi degli oli minerali che comportano
l'esenzione dall'accisa o l'applicazione di una aliquota ridotta,
soprattutto per l'impiego dei carburanti in agricoltura e per la
produzione di energia, non prevedendo, questo è il succo della
risposta, la possibilità di una esenzione o di una applicazione di
aliquota ridotta di accisa per i mezzi di proprietà di
Amministrazioni regionali, comunali o di società a partecipazione
pubblica. Specifico, inoltre, che per quello che riguarda le
caratteristiche fisiche dei carburanti in agevolazione fiscale,
cioè la benzina agricola, esse sono state studiate, anche, per
renderle incompatibili con altri utilizzi, che non fossero quelli
delle macchine agricole, a meno di non rischiare di compromettere
irrimediabilmente, lei lo sa, il funzionamento dei motori. Quindi
la norma fiscale è di competenza dello Stato e l'Amministrazione
regionale in alcun modo può influire su questa materia.
Quindi per quello che riguarda il primo quesito che lei pone,
oltre a quello che ho detto, mi pare opportuno chiarire che in
questa ipotesi si rivelerebbe inefficace in termini di risparmio
per l'Amministrazione regionale, in quanto l'intero gettito di
queste accise viene riversato proprio alla Regione, quindi
interventi finalizzati ad evitare questa partita di giro
lascerebbero il bilancio inalterato. Per contro, per certi aspetti,
tali interventi richiederebbero l'implementazione o l'aumento anche
di altre procedure, lei l'ha messo in evidenza, che potrebbero
costituire, magari, anche un costo supplementare, a fronte, e
questa è la certezza, purtroppo, di nessun beneficio.
Quindi in analogia, per quello che riguarda il punto due, che
lei pone, quello che ho detto poc'anzi vale anche per ciò che
riguarda le società a partecipazione pubblica e di conseguenza noi
non ravvisiamo nessun beneficio nell'introduzione di questa
possibile defiscalizzazione. Grazie.
Presidente -
Per la replica la parola al Consigliere
Bertschy.
Bertschy (UVP) -
Mah, credo che dovremo tornare
sull'argomento, perché per mettere insieme la conoscenza e le
informazioni. Intanto si tratta di beneficiare di possibili sconti
sulle accise di macchine operatrici, soprattutto presenti, per
esempio, nel mondo delle società degli impianti a fune. E per le
informazioni che ho io, almeno una società di impianti a fune
utilizza questa disposizione con dei risparmi. Quindi, riservo una
verifica sulla sua risposta, un approfondimento, perché, appunto,
eravamo addirittura convinti che questa disposizione fosse
utilizzata da tutte le società di impianti a fune, quindi faremo
altri approfondimenti. Mentre le posso garantire che nel settore
del privato è una disposizione utilizzata e con evidenti benefici.
Grazie.
Presidente -
Grazie collega Bertschy. Possiamo passare al
punto 35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK