Consiglio Regionale della Valle d'Aosta - Oggetto del Consiglio n. 1165 del 22 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1165 del 22 aprile 2015 - Resoconto
OGGETTO N. 1165/XIV - Interpellanza: "Interventi per il
rispetto delle disposizioni normative da parte delle società
operanti nel servizio di noleggio con conducente".
Presidente
- Per l'illustrazione, chiede la parola il
Consigliere Cognetta, ne ha la facoltà.
Cognetta (M5S)
- Sì, grazie Presidente.
Siamo venuti a conoscenza di una pratica scorretta effettuata
dal Saint-Vincent Resort & Casino. Di cosa parliamo? In
sostanza il servizio che normalmente viene affidato, insomma, così
in gestione o comunque in affido ad alcuni noleggiatori...con
conducente...è attualmente invece effettuato da un certo momento in
avanti - i fatti risalgono a circa un mese fa per quanto so - da
diversi dipendenti, che appunto lo svolgono direttamente, quindi
non è più dato, diciamo così, in appalto o in gestione ad alcuni
noleggiatori, ma viene gestito direttamente dai dipendenti con le
auto del Saint-Vincent Resort & Casino. Con quest'interpellanza
quindi vorrei far presente al Governo regionale che ci sono delle
regole, ci sono delle leggi, in particolare ce ne sono diverse che
regolamentano il servizio di noleggio con conducente, così come il
servizio taxi e si tratta di un trasporto di fatto pubblico, perché
le concessioni sono messe a bando dai Comune poi sicuramente ci
sono delle abilitazioni che devono avere i professionisti che si
incaricano di questo servizio. Non è che chiunque può mettersi a
fare trasporto conto terzi soprattutto di persone, quindi chiedo
appunto di sapere, di avere lumi su questa cosa e soprattutto se il
Governo regionale è intenzionato a far cessare quest'attività, che
voglio dire...capisco il Casinò, il Saint-Vincent Resort &
Casino in questo momento ha dei grossi problemi economici, ma
questo...come dire? non giustifica il fatto che di colpo ci
scordiamo tutte le regole, tutto ciò che gestisce il mercato,
giuste o sbagliate che siano, perché, se sono sbagliate, le
possiamo cambiare, però non ci si può passare sopra tranquillamente
e quindi vorrei lumi su questo. Grazie.
Presidente -
Per la risposta, ha chiesto la parola
l'Assessore Perron, ne ha la facoltà.
Perron (UV)
- Grazie Signor Presidente.
Do la risposta anche a nome del collega Vicepresidente Aurelio
Marguerettaz. Innanzitutto, collega, mi pare utile definire
chiaramente, in base anche al Codice della strada, cosa si deve
intendere per "noleggio con conducente". L'articolo 82 definisce
l'uso a cui può essere adibito un veicolo:
"I veicoli possono
essere adibiti ad uso proprio o ad uso di terzi. Si ha l'uso di
terzi quando un veicolo è utilizzato, dietro corrispettivo,
nell'interesse di persone diverse dall'intestatario della carta di
circolazione. Negli altri casi il veicolo si intende adibito ad uso
proprio"
. Nell'uso di terzi è previsto il noleggio con
conducente, quindi, collega, la discriminante fondamentale per
distinguere i due tipi di uso è la richiesta o meno di un
corrispettivo per l'utilizzo del mezzo. A questo proposito, sentito
il Direttore dei servizi alberghieri del Casinò, è stato confermato
che occasionalmente il personale dell'azienda, utilizzando mezzi
della medesima, provvede al trasporto senza la corresponsione di
alcun corrispettivo degli ospiti della struttura per recarsi ad
Aosta, oppure presso gli impianti di risalita, oppure in aeroporto.
Si tratta quindi di un servizio di cortesia completamente gratuito
offerto dalla società ai propri clienti, così come fanno altre
strutture in Valle d'Aosta, in Italia e nel mondo.
A questo proposito è stato interpellato anche il Ministero delle
infrastrutture e trasporti, che ha chiarito che rientrano nelle
previsioni dell'articolo 82 del Codice della strada circa l'uso di
terzi, i casi nei quali il veicolo è utilizzato nell'interesse di
persona diversa dal titolare della carta di circolazione e il
trasporto avvenga, come le dicevo, dietro corrispettivo. Bisogna
ribadire che le due condizioni sono strettamente legate da nessi di
contestualità e consequenzialità. Non si può quindi parlare di uso
di terzi nel caso di trasporto effettuato nell'interesse di persona
diversa dal titolare della carta di circolazione quando non vi sia
un contestuale corrispettivo che costituisca la controprestazione
economica del servizio. Si precisa anche che la controprestazione
economica si può ritenere assente solamente quando il veicolo è
utilizzato per effettuare trasporti amichevoli o di cortesia. Per
le categorie imprenditoriali - quindi in questo caso le strutture
alberghiere - che trasportino la propria clientela da e per mete
specifiche ubicate all'interno del territorio di appartenenza non
vi è in pratica incidenza economica da far risalire neppure alla
cosiddetta contrattazione a titolo gratuito, che pure tra cliente e
imprenditore avrebbe anche una natura economica. Ciò in quanto
l'eventuale costo per l'impresa è di misura non rilevante
nell'ambito dei costi diretti e indiretti che l'impresa medesima
sostiene per la propria attività e che prende ordinariamente a
riferimento per calcolare il costo unitario del servizio principale
prestato alla propria clientela; da quest'ultimo, unito all'utile
d'impresa atteso, si ottiene il prezzo ufficialmente praticato.
Quest'affermazione trova riscontro nella circostanza che il prezzo
unitario della prestazione di base non varia dal cliente che ha
usufruito del trasporto al cliente che non ne ha usufruito, sicché
appare non controvertibile considerare tale trasporto come di
cortesia. È da considerare del tutto paragonabile e sovrapponibile
a quanto appena detto il trasporto fatto dalle strutture anzidette
anche oltre il proprio territorio comunale, ancora solamente da e
per le tipologie di mete sopra elencate, allorquando questi si
situino fuori dai confini del proprio comune, ma entro una distanza
limitata e tale che i costi diretti sostenuti dall'impresa siano
tali da poter essere considerati irrilevanti e quindi non incidenti
sui prezzi praticati per il servizio principale prestato alla
clientela.
Ecco, credo di aver chiarito questa vicenda anche da un punto di
vista delle norme, perché l'interpellanza faceva riferimento anche
a questo. Grazie.
Presidente -
Grazie Assessore. Per la replica, ha chiesto
la parola il Consigliere Cognetta, ne ha la facoltà.
Cognetta (M5S) -
Sì, grazie Assessore per la risposta.
Lei giustamente cita degli articoli di legge e io cito...insomma
così la nota di un avvocato al quale ho sottoposto il quesito e,
sulla base della giurisprudenza attuale, guarda caso, parla proprio
del trasporto di cortesia e dice, tra le varie cose, frutto appunto
di un pregresso, di contenziosi che ci sono già, perché lei
giustamente ha detto che anche altri albergatori fanno così, questo
non mi riguarda, però c'è tutta una giurisprudenza acclarata su
questa situazione... Rispetto al trasporto di cortesia, come
dicevo,
"è configurabile solo nel caso in cui il vettore
effettua il servizio come gesto di pura libertà al di fuori di
qualunque valutazione economica, né di trasporto gratuito si può
parlare neanche in questo caso...posto che il vettore si impegni ad
eseguire la prestazione per un suo interesse sia pur mediato, ma
giuridicamente apprezzabile"
. Ciò in sostanza cosa vuol dire?
Vuol dire che il ritorno della Resort Saint-Vincent & Casino
non è sul viaggio, ma è sul fatto che dà comunque una prestazione a
pagamento a questo cliente, perché lo porta in albergo e l'albergo
il cliente lo paga. E lei capisce che non è gratuito più e non è
neanche di cortesia, così come va richiamato, proprio per
avvalorare questa cosa, l'articolo 85 del D.lgs. 285 del 1992, che
stabilisce che
"chiunque adibisce a noleggio con conducente un
veicolo non destinato a tale uso
- che in sostanza non è munito
dell'autorizzazione -
...a noleggio con conducente...senza
ottemperare alle norme in vigore, ovvero alle condizioni di cui
all'autorizzazione, è soggetto alla sanzione amministrativa..."
e alla sospensione della carta di circolazione per un periodo da
due a otto mesi, cioè in sostanza il trasporto di cortesia dovrebbe
essere un qualcosa che di fatto non dà nessun utile, ma la
Saint-Vincent Resort & Casino ha un utile da questo
discorso.
L'altro aspetto che invece mi preme sottolineare è che già con
le camere...no, abbiamo cominciato a fare...come dire?
dumping
, cioè a massacrare gli albergatori, poi lo facciamo
con la ristorazione perché dei prezzi dei ristoranti ne abbiamo già
parlato, se si ricorda, proprio in quest'aula...dove regaliamo
praticamente i pasti. Poi abbiamo un locale notturno che è la
pecora nera, che gestisce praticamente tutta la vita notturna di
Saint-Vincent e adesso ci siamo inoltrati fino al noleggio con
conducente, così eliminiamo anche questa categoria, no?, e così a
Saint-Vincent siamo tranquilli che non resta più nulla. Vede,
Assessore, in questo caso qui, però, ci sono delle regole precise,
per avvalorare ciò che dico, vorrei anche far notare questo: questo
qui è un pulmino della Saint-Vincent Resort & Casino
posteggiato in uno stallo del servizio taxi del Comune di
Saint-Vincent, qui si vede ancora meglio...adesso non vorrei che la
Saint-Vincent Resort & Casino si mettesse a fare servizi di
qualunque tipo, fino a prova contraria dovrebbe guadagnare dalle
giocate...oddio, insomma, guadagnare dalle giocate non è
facilissimo di questi tempi, però in questo caso vorrei che
veramente faceste attenzione, perché lei capisce che è il
dipendente alla guida dell'auto che ci rimette, perché a lui viene
sospesa la patente e l'auto viene sequestrata. Non si possono
quindi fare servizi gratuiti che in realtà non sono gratuiti e
facendo poi questo tipo di operazione, perché non è come dice lei,
poi, se vuole la nota dell'avvocato, ne avrete così a disposizione,
ma vi lascio anche questa. Grazie.
Presidente -
Il punto 15 credo che possiamo
rinviarlo...aveva chiesto il rinvio il Consigliere Donzel se ho
capito bene...se c'è la volontà di affrontarlo...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK