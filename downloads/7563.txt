Consiglio Regionale della Valle d'Aosta - Oggetto del Consiglio n. 2287 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2287 del 22 ottobre 1986 - Resoconto
OGGETTO N. 2287/VIII - CREAZIONE DI UNA ZONA VERDE ATTREZZATA
O DI UNA ZONA TURISTICO-RICREATIVO-SPORTIVA PER IL TEMPO
LIBERO.
(Interpellanza).
PRESIDENTE:
Do lettura dell'interpellanza presentata dal
Consigliere Stévenin:
INTERPELLANZA
PREMESSO che nel Comune di Aosta e nei Comuni circostanti il
capoluogo non esiste una zona verde attrezzata o comunque un'area
turistico-ricreativo-sportiva per il tempo libero;
il sottoscritto Consigliere regionale
INTERPELLA
il Presidente della Giunta regionale e gli Assessori
competenti per sapere se non ritengano necessario ovviare a queste
carenze relative al tempo libero dei cittadini di Aosta e dei
Comuni limitrofi creando un parco turistico ricreativo-sportivo
lacustre nelle immediate vicinanze della città.
PRESIDENTE:
Ha chiesto di illustrare l'interpellanza il
Consigliere Stévenin, ne ha facoltà.
STEVENIN (U.V.) -
Il Consigliere Cout dimentica che come
maggioranza abbiamo sempre fatto interpellanze; è chiaro che non
abbiamo problemi di portare all'attenzione di questo Consiglio
delle argomentazioni che sono di interesse generale.
Per venire al problema in questione, la motivazione cha ha
portato il sottoscritto a fare questa interpellanza, risiede nel
fatto che attualmente non esiste una zona verde attrezzata, o
comunque un'area turistico-ricreativo-sportiva per il tempo libero.
Al contrario, alle porte di Aosta, c'è una zona che ben si presta
per le finalità di cui ho accennato. La località è quella di Les
Iles, che è a cavallo dei Comuni di Quart e Brissogne, nella zona
compresa fra il casello autostradale e la Dora Baltea. Sono circa
duecentomila mq, suddivisi fra il Comune di Brissogne, la borgata
di Quart-Villefranche ed un privato.
Le finalità sono quelle di un ampliamento dell'attuale lago, per
poter permettere una migliore pratica del windsurf, tavola a vela,
che è un sport ecologico e che vede interessati più di duecento
praticanti nella Regione. È possibile fra l'altro in questa zona
creare anche, con misure regolari, la possibilità di fare del
canottaggio o della canoa. Potrebbe, come dicevo prima, essere
un'area che, dovutamente attrezzata, può costituire un polmone
verde alle porte della città di Aosta.
La creazione di questo eventuale parco turistico-sportivo
potrebbe avere la possibilità di vedere la presenza di oltre
duemila persone al giorno, potrebbe soddisfare i residenti in Valle
ed anche turisti, per i vari motivi, fra cui quello di chi vuol
farsi una semplice passeggiata intorno al lago. Quest'ultimo,
inoltre, potrebbe essere opportunamente ripopolato e potrebbe
costituire un ottimo biglietto da visita per il turismo e per tutti
i turisti che, dopo aver pagato il pedaggio autostradale, entrando
ad Aosta, attualmente vanno ad imbattersi in quella realtà che è il
carcere di Brissogne, e poco lontano anche alla discarica dei
rifiuti.
È anche in tal senso che ho presentato questa interpellanza,
perchè il Presidente della Giunta o l'Assessore competente vogliano
prendere in considerazione la possibilità di predisporre uno
studio, questo naturalmente d'intesa con i Comuni interessati e con
i privati, al fine di poter ipotizzare la realizzazione nella
suddetta zona di un parco turistico-ricreativo-sportivo
lacustre.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.)
- Penso di poter rispondere al Consigliere
Stévenin dicendo che la Giunta concorda sulla grande utilità di un
parco turistico-sportivo alle porte di Aosta, o in una zona da
definirsi. Il Consigliere Stévenin propone quella zona dove c'è
attualmente il laghetto e dove si pratica la pesca sportiva. A
fianco del laghetto c'è anche un insediamento di camping.
Il Comune di Aosta aveva localizzato nella variante 10 del piano
regolatore la zona di Saumont come probabile parco. Devo dire a
titolo del tutto personale che la zona è bella, anche se un po'
troppo in ombra, tuttavia è un po' troppo piccola, essendo
utilizzabile per circa un quarto; per il resto essa è occupata dal
fabbricato della centrale della Cooperativa Forza e Luce,
attualmente semiutilizzato, fino al campo dei tiri c'è tutto un
canale sopraelevato e l'area fra il Buthier e la collina alla
sinistra orografica di questo fiume è molto stretta.
L'area individuata dal Consigliere Stévenin può essere un'area
idonea per verificare la possibilità in futuro di farne un parco
attrezzato, ove praticare diversi sports, anche perchè potrebbe -
come diceva il Consigliere Stévenin - essere un biglietto da visita
della città di Aosta per i turisti, ma anche un luogo di sfogo per
i residenti.
La Giunta regionale ha dato un incarico ad un professionista di
Aosta per uno studio di grande fattibilità, per verificare fra Pont
Suaz e il Comune di Jovençan fino ad Aymavilles la possibilità di
creare lungo l'asta della Dora Baltea, sia in sinistra che destra
orografica, anche in considerazione della futura costruenda
autostrada o tangenziale di Aosta, la possibilità di utilizzare il
più possibile tutte le aree demaniali o meno, per poter fare un
percorso ciclabile o qualcosa del genere.
È stato commissionato questo studio di larga massima proprio per
intervenire in futuro negli esecutivi costruttivi e anche nelle
arginature di queste strutture, per poter fare una zona -
chiamiamola così turistico-sportiva.
La Giunta regionale prenderà in considerazione quanto adesso ha
chiesto il Consigliere Stévenin; senz'altro con l'Assessorato
all'Ambiente si potrà eseguire un sopralluogo prima di decidere se
assegnare ad un professionista uno studio di fattibilità, però è da
considerare senz'altro la necessità di avere un'ampia area a
livello di sfogo per i cittadini aostani (nonchè per i cittadini
dei Comuni limitrofi) e in modo particolare un'offerta in più ai
turisti che vogliono fermarsi ad Aosta.
Anche in linea con gli studi che dovremo intraprendere per
invogliare il turista a fermarsi nella città di Aosta, o Comuni
limitrofi, e non invece percorrere longitudinalmente la Valle
d'Aosta per andare nei luoghi di villeggiatura, questa potrebbe
essere davvero una attrazione per portare il turista a fermarsi ad
Aosta, e forse anche a visitarla, e quindi potremmo beneficiare
economicamente di quest'area.
PRESIDENTE:
Ha chiesto di parlare il Consigliere
Stévenin, ne ha facoltà.
STEVENIN (U.V.) -
Prendo atto di questa volontà da parte
della Giunta e attenderemo l'evolversi dei fatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK