Consiglio Regionale della Valle d'Aosta - Oggetto del Consiglio n. 3280 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3280 del 9 febbraio 2024 - Resoconto
OGGETTO N. 3280/XVI - Interpellanza: "Riduzione delle
tempistiche di attesa delle visite geriatriche".
Marguerettaz (Presidente) -
Complimenti anche a lei.
Punto n. 87 all'ordine del giorno. La parola per la presentazione
al collega Brunod.
Brunod (RV) -
Prendendo atto che per la prenotazione di
una visita geriatrica tramite USL VDA, effettuata telefonicamente a
metà gennaio 2024, la risposta è stata che il primo posto libero
risulta essere a metà del mese di luglio 2024, evidenziamo che nel
richiedere la prenotazione per la medesima visita tramite libera
professione la tempistica per l'effettuazione della visita è
inferiore alla settimana, di preciso si tratta di alcuni
giorni.
Tenendo conto che i locali dove verrebbe svolta la visita
richiesta sono in entrambi i casi gli stessi, cioè i locali delle
strutture dell'USL VDA, rimarchiamo che in questi casi la
valutazione sanitaria è urgente in quanto si tratta di soggetti
anziani con difficoltà fisiche e mentali. Si interpella quindi
l'Assessore competente per sapere se vi sia la possibilità e
l'intenzione di ridurre le tempistiche di attesa per queste
tipologie di visite, in modo particolare tenendo in considerazione
che in diversi casi tali visite vengono richieste anche per
valutare l'eventuale accoglimento dell'accompagnamento
dell'anziano.
Presidente -
Per la risposta, la parola all'assessore
Marzi.
Marzi (SA) -
Venendo alla domanda n. 1, cioè "interpella
l'Assessore competente per sapere se vi sia la possibilità e
l'intenzione di ridurre le tempistiche di attesa per queste
tipologie di visite", non solo, in modo particolare, tenendo in
considerazione che in diversi casi tali visite vengono richieste
anche per valutare l'eventuale accoglimento dell'accompagnamento
dell'anziano, la visita per problematiche geriatriche urgente è
sempre garantita in tempi ristretti, previa motivazione del
carattere di urgenza da parte del medico curante. Spetta infatti al
medico di famiglia, al momento della prescrizione, indicare il
codice di priorità tra i seguenti ai quali corrispondono le
relative tempistiche: "U" urgente entro 72 ore, "B" breve entro 10
giorni, "D" differibile entro i 30 giorni per la specialistica ed
entro 60 giorni per la Diagnostica, "P" programmabile entro 120
giorni.
È bene precisare che per le visite di valutazione
multidimensionale, necessarie ai fini del riconoscimento
dell'invalidità, gli attuali tempi di attesa della visita
geriatrica sono compatibili con quelli della visita della
Commissione invalidi: sono entrambi lunghi tanto per essere chiari.
Il referto della visita geriatrica può in ogni caso essere prodotto
nel tempo intercorrente tra la data della presentazione della
domanda e l'esame della pratica da parte della Commissione invalidi
civili.
Le visite geriatriche per invalidità dispongono di agende di
prenotazione dedicate che sono così organizzate: due lunedì al mese
a Donnas, per un totale di otto visite tutti i martedì e giovedì, e
due sabati al mese ad Aosta per un totale di ventiquattro visite.
Complessivamente sono quindi trentotto le visite mensili sul
territorio dedicate alle richieste di invalidità.
L'Azienda USL ha già informato e sta sensibilizzando i medici di
assistenza primaria circa l'importanza d'indicare specificatamente
nella prescrizione che le visite geriatriche sono necessarie alle
domande per invalidità. Quest'indicazione è necessaria perché
l'utente abbia accesso alle agende dedicate, evitando quindi di
essere posti in attesa nelle visite geriatriche ordinarie.
Come già abbiamo avuto modo di specificare durante questo
Consiglio non sulla geriatria ma su altre specialità, vale anche
per la geriatria l'assoluta mancanza di specialisti di riferimento,
non soltanto in Valle d'Aosta, ma in genere in tutta Italia.
Collega Brunod, pertanto se lei è già arrivato a poterli in una
qualche maniera duplicare, noi siamo assolutamente disponibili a
cogliere questo tipo di opportunità. Vorrei evidenziare che la
Struttura complessa di Geriatria ha messo in atto con la Direzione
strategica dell'Azienda USL ogni azione per contenere i tempi di
attesa tenuto conto della ridotta dotazione appunto in organico di
specialisti geriatri che devono fronteggiare un notevole aumento
dei ricoveri di pazienti dal Pronto Soccorso.
Spesso, quando parliamo di
boarding
, per il fatto che
frequentemente parliamo di una popolazione in aumento soprattutto
per quanto riguarda, per fortuna, le persone di una certa età, in
Pronto Soccorso spesso le persone attendono di avere un posto nei
reparti dove di solito vanno i malati cronici. Purtroppo le persone
anziane fanno parte in molti casi di questa cronicità, per cui uno
dei reparti dove c'è un eccesso di presenza è proprio quello della
geriatria. Su questo tipo di specialità si incastrano due fattori:
1) l'esiguo numero di professionisti; 2) l'ampio numero di pazienti
che ne fanno richiesta.
Per quanto riguarda i tempi per accedere alle visite in regime
di libera professione intramuraria, i tempi di attesa non sono in
realtà così contenuti come evidenziato nell'interpellanza: si
assiste piuttosto a un fenomeno di maggiore disdetta di
prenotazioni per le visite in libera professione e quindi ricorre
con maggiore frequenza la possibilità di ottenere una visita non in
intramoenia in tempi ravvicinati.
Una piccola nota a margine: io sono assolutamente d'accordo con
lei, lo abbiamo già dichiarato, che, rispetto alla legge regionale
sulle Commissioni per invalidità, ci sia qualcosa da fare ed è una
delle priorità che ci siamo dati tra mille difficoltà.
Presidente -
Per la replica, la parola al collega
Brunod.
Brunod (RV) -
Apro questa mia replica dicendo che
probabilmente sono stato sfortunato nell'ordine delle iniziative
perché probabilmente lei, arrivando alla fine con questa mia
iniziativa, ha dovuto subire tutte quelle dei miei colleghi in
precedenza, quindi ha scaricato la sua tensione nei miei confronti,
forse ha sbagliato persona perché non sono mai polemico nei vostri
confronti, questo è giusto ribadirlo, anche perché su un tema così
delicato e molto sensibile le battute si possono anche evitare.
Da una parte apprezziamo i dettagli tecnici che lei ci ha
fornito per questo argomento, che è molto delicato, perché
attraverso quest'iniziativa l'obiettivo era di cercare di
sensibilizzare l'Assessorato di competenza a far sì che in modo
particolare per questo tipo di visita ci sia la possibilità di
accorciare le tempistiche, perché comunque, come lei sicuramente sa
meglio di me, purtroppo per queste persone anziane queste
tempistiche molte volte non gli permettono di vedere il traguardo,
cioè la data che gli viene assegnata per la visita, quindi io credo
che questa sia una cosa gravissima e ci dispiace a noi della
minoranza ma dispiace sicuramente a tutti.
L'intento quindi di portare quest'interpellanza era per cercare
di far sì di accorciare queste tempistiche ben sapendo di quali
soggetti stiamo parlando e di quali necessità hanno. Noi ci
auguriamo che lei si prenda a cuore questo problema e faccia sì di
andare incontro nel miglior modo possibile a tutte le persone che
lo necessitano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK