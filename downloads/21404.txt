Consiglio Regionale della Valle d'Aosta - Oggetto del Consiglio n. 1243 del 24 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1243 del 24 marzo 2005 - Resoconto
OGGETTO N. 1243/XII - Definizione delle modalità di
realizzazione di un collegamento stradale tra la Valle del Lys e la
Valle del Cervo. (Reiezione di mozione)
Mozione
Il Consiglio regionale della Valle d'Aosta
Premesso:
- che l'alta Valle del Lys confina sul versante piemontese
con la Valle del Cervo e che in passato si sono sempre verificati,
attraverso i valichi naturali, scambi tra le Comunità residenti
nelle zone indicate;
- che le comunità piemontesi hanno sempre manifestato un
certo interesse alla realizzazione di un moderno collegamento
stradale attraverso una galleria tra i Comuni di Gaby e
Pièdicavallo;
- che un'infrastruttura del genere potrebbe essere di
indubbio vantaggio per le comunità interessate e, in particolare,
per quella dell'alta Valle del Lys, che dispone di un comprensorio
alpino di grande rilievo turistico e culturale;
- che, rispondendo a un'interpellanza sull'argomento
presentata dal gruppo di Forza Italia nell'ottobre 1998, l'allora
assessore regionale al territorio, ambiente e opere pubbliche ha
espresso grande interesse nei confronti di questo progetto;
- che, ancora recentemente, gli amministratori locali delle
zone interessate hanno ribadito la propria intenzione favorevole
alla realizzazione di tale opera;
ciò premesso, il Consiglio regionale della Valle
d'Aosta
Impegna
l'Assessore delegato a promuovere un incontro con
l'Amministrazione regionale piemontese e con gli amministratori
locali interessati dall'eventuale realizzazione dell'opera
stradale, al fine di verificare le loro reali intenzioni in merito
nonché per definire le modalità e i tempi necessari per
l'elaborazione di un progetto, oltre a individuare le forme di
finanziamento dei lavori.
F.to: Tibaldi - Lattanzi - Frassy
Président - La parole au Conseiller Tibaldi.
Tibaldi (CdL) - Siamo reduci da un dibattito appassionato sui
lavori pubblici che si è tenuto ieri sera, in merito al quale
abbiamo approfondito diverse prospettive inerenti tale settore.
Con questa mozione il nostro gruppo vuole riesumare una
questione che ha fatto capolino alcune volte in quest'aula, è stata
considerata positivamente dall'allora Assessore Vallet, e poi è
stata abbandonata per diversi anni, fino a quando i Senatori
Salerno e Rollandin, con una serie di contatti amministrativi e una
campagna di stampa mirata, l'hanno riportata alla luce. Stiamo
parlando di un collegamento stradale fra la Valle del Lys e la
Valle del Cervo, due valli che potrebbero essere collegate con un
percorso in galleria, un'idea che è nata diversi decenni fa quando
addirittura venne costituito un comitato, il cosiddetto "Comitato
della Mologna" che prende il nome dal monte che divide le due
vallate, e che, al di là di tante buone intenzioni, non è mai
riuscito ad andare. L'aspetto positivo è quello odierno, che due
Parlamentari della Repubblica italiana, uno valdostano e uno
piemontese, hanno riconosciuto l'importanza di questo collegamento
stradale.
Il gruppo di "Forza Italia" pose all'attenzione dell'Assessore
Vallet tale questione nel 1998, ovvero di analizzare la possibilità
di costruire un percorso stradale in galleria tra le due realtà
finitime di Gaby e di Piedicavallo; l'allora Assessore Vallet si
dimostrò attento e possibilista sulla questione, tanto che promise
la realizzazione di un concorso di idee per avviare un iter
attraverso uno studio di fattibilità e a seguire la progettazione
preliminare.
Naturalmente per costruire un tunnel ci vuole la volontà, specie
quando è posto su un confine in questo caso interregionale, di
entrambe le Amministrazioni regionali, quella valdostana e quella
piemontese, ed è per questo che con la mozione vogliamo
sensibilizzare l'Assessore Cerise a farsi promotore o meglio
esecutore di una volontà così manifestata. Mi sembra che anche le
singole popolazioni interessate della Comunità della Valle del Lys,
della Comunità walser, e qui anche se non è un rappresentante di
quella valle, abbiamo un esponente dell'"Union", il collega Fey,
che è residente in quella zona, si sono espresse favorevolmente
all'iniziativa.
Teniamo presente che la realizzazione di infrastrutture di
questo tipo costituisce anzitutto un grosso vantaggio per la Valle
d'Aosta, in questo caso per la Valle del Lys, che è praticamente la
conca di destinazione turistica di diverse persone che amano il
comprensorio del Monte Rosa. Direi che gli amministratori di
Gressoney e anche di Gaby hanno già intuito la valenza di questa
proposta...
(interruzione dell'Assessore Vicquéry, fuori
microfono)
... l'Assessore Vicquéry sottolinea un altro collegamento, una
suggestione nata da una discussione fatta recentemente con
l'Assessore Caveri, dove proponendo uno studio di valutazione sul
collegamento intervallivo fra Cervinia e Ayas, lui suggerì di fare
un buco fra le due montagne, forse più conveniente che non trovare
delle vie di accesso a 3.000 metri di quota, quindi credo che i
collegamenti stradali siano più semplici di realizzare, più
facilmente gestibili.
Con questa mozione proponiamo all'Assessore un impegno di farsi
traduttore di queste volontà manifeste, per promuovere un incontro
con l'Amministrazione regionale piemontese e con gli amministratori
locali interessati dall'eventuale realizzazione di questa opera
stradale, al fine di verificare le reali intenzioni e anche di
verificare tempi e modalità di esecuzione di questo raccordo, che
poi può essere fatto in diversi modi perché sappiamo che le ipotesi
progettuali sono diverse, e insieme alle ipotesi progettuali devono
essere individuate anche delle forme di finanziamento di questi
lavori. Sto parlando con un tempo verbale che è proiettato
all'attualità, è ovvio che questi tempi saranno più rivolti al
futuro, però ancora ieri si parlava di grandi opere, sappiamo che
ci sono 53 grandi opere presentate dai vari amministratori locali
valdostani all'attenzione dell'Assessore Cerise, sappiamo che
questa, forse non in senso assoluto, può essere definita "grande
opera", ma è una grande opera per la Valle d'Aosta per le
dimensioni che può rivestire.
Sappiamo anche che a valle di questo ipotetico collegamento in
galleria deve essere fatta tutta un'infrastrutturazione stradale
complessa e costosa in terra piemontese, questa è la Regione per
cui è necessario interloquire con i colleghi della Regione Piemonte
per addivenire a una conclusione. Sia il Senatore Rollandin sia il
Senatore Salerno sono partecipi delle rispettive volontà regionali;
penso che l'Assessore possa tradurre questa volontà in fatto,
partendo da questo incontro che noi suggeriamo con questa
mozione.
Président - La discussion générale est ouverte. S'il n'y a pas
de collègues qui veulent intervenir, je ferme la discussion
générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - A seguito della presentazione di questa mozione,
ho voluto fare un approfondimento su questa materia e ho cercato di
ripercorrere le tappe storiche che l'hanno caratterizzata e anche
le motivazioni originarie.
Questo è un progetto che è partito forse alla fine del secolo
scorso, in particolare da parte di industriali della lana del
Biellese, che pensavano di fare un tunnel per poter utilizzare le
acque per i lanifici e per la produzione di energia elettrica. Poi
questa idea è evoluta nel collegamento stradale e via dicendo, fino
ad arrivare all'inizio degli anni '90, quando si sono riaperti dei
contatti e si è di nuovo affacciata l'ipotesi di prendere in
considerazione la realizzazione di questa opera. Qui c'è un quadro
molto complesso, nel senso che ci si trova di fronte a due ipotesi
che sono fra di loro finalizzate a dare due risposte di tipo
diverso: una è quella di realizzare un collegamento rapido per
queste due valli, il che presuppone la realizzazione di un tunnel
della lunghezza di circa 6 km. E, contestualmente, di ristrutturare
tutta la strada di accesso per la lunghezza di circa 17 km., per un
costo preventivo di circa 200 milioni di euro. La seconda ipotesi è
indirizzata verso il soddisfacimento di un traffico di tipo
turistico, allora si potrebbe anche immaginare di fare degli
interventi minimali sui 17 km., realizzare il collegamento fra
Piedicavallo e la quota del tunnel che a questo punto sarebbe circa
1.500 metri, ridiscendere su Gaby e inserirsi nella Valle del Lys.
Naturalmente questo determinerebbe una galleria di circa 3 km., si
potrebbe anche immaginare che gli investimenti sarebbero dimezzati
e quindi siamo intorno ai 100 milioni di euro. Naturalmente però
questo è un collegamento di tipo turistico e non certamente veloce.
È vero che sono stati fatti dei "pourparlers", ma volevo inquadrare
un'iniziativa come questa in coda alla discussione che abbiamo
fatto ieri, e che avrà degli sviluppi quando si parlerà delle
grandi opere.
In questo momento la Valle del Lys, dal punto di vista della
circolazione, presenta almeno 4 problemi fondamentali. Il primo è
l'imbocco a Pont-Saint-Martin che è assolutamente inadeguato,
sapete che c'è un progetto per raccordare la regionale della Valle
del Lys alla parte iniziale di Pont-Saint-Martin, ci sono due
ipotesi: una, prevede un tunnel e, l'altra, prevede una strada a
sbalzo, e questa è una criticità, l'altra è data dagli
attraversamenti di Lillianes e Fontainemore. Su Fontainemore esiste
un progetto di fattibilità che prevede un investimento di circa 35
milioni di euro, per Lillianes siamo intorno ai 10 milioni di euro.
La quarta criticità ce l'abbiamo in fondo alla valle per quanto
riguarda tutta l'area di Staffal, perché si tratta di un
attestamento in una zona idrogeologicamente molto sensibile, siamo
fra due torrenti fra di loro nervosi, il Mos e il Lys, siamo nella
zona sotto il ghiacciaio e quindi molto instabile.
Alla luce di queste considerazioni, nell'ottica di una
rivisitazione complessiva per rimuovere queste criticità - ci
troviamo fra Fontainemore, Lillianes e l'imbocco di
Pont-Saint-Martin - dobbiamo immaginare che l'opera richiede
investimenti intorno agli 80 milioni di euro, l'equivalente di
quella che potrebbe essere la partecipazione della Regione, se non
proprio al progetto a una parte di esso.
Questo - credo - sia un progetto interessante e ambizioso da un
punto di vista dei collegamenti, però non gli attribuisco un
carattere di priorità. Per affrontare serenamente una discussione
su un progetto come questo, secondo me bisognerebbe intavolare
altri tavoli di approfondimento, che chiamano in causa una modalità
più generalizzata per mettere in comunicazione fra di loro le valli
alpine, in particolare quelle che sono confinanti fra Regione e
Regione, in un contesto a più largo respiro. Certo non è un
"dossier" da chiudersi così, ma in questo momento riterrei di
soprassedere a un impegno così determinante come quello di
impegnarci come Giunta, soprattutto in questo momento che ci sono
le elezioni, a prendersi in carico una valutazione, ma in termini
impegnativi, come richiede la mozione. Chiederei di fare un
approfondimento in commissione, sentire i Parlamentari per capire
quali sono gli accordi o qual è stato l'esito di questi incontri ed
eventualmente fare un ulteriore approfondimento, tenuto conto delle
priorità che la Regione ha in questo momento nell'ambito della
modernizzazione dei percorsi stradali, in particolare quelli della
Valle del Lys che prevedono investimenti ingenti.
Chiederei di ritirare la mozione e cominciare a fare un
approfondimento in commissione, altrimenti chiedo alla maggioranza
di astenersi.
Président - La parole au Conseiller Tibaldi.
Tibaldi (CdL) - Senz'altro un approfondimento in IV Commissione
direi che è necessario se si vuole far prendere cognizione a tutti
delle ipotesi che sono in atto.
Credo che il fatto che la Valle del Lys abbia queste quattro
situazioni di criticità che possono e devono essere affrontate con
interventi della Regione per migliorare l'imbocco alla stessa valle
in quel di Pont-Saint-Martin, per perfezionare gli attraversamenti
in Lillianes e in Fontainemore e per ottimizzare la situazione dei
parcheggi a Staffal, siano fatti importanti che devono essere
affrontati con risorse anche cospicue, ma ciò non impedisce di
coltivare parallelamente altre ipotesi progettuali, come quella che
oggi vi stiamo sottoponendo. Credo che le quattro criticità citate
dall'Assessore della Valle del Lys non interferiscano con il
progetto della Mologna, ma siano fatti complementari.
Ci sono quattro situazioni da risolvere, si aggiunge questo
fatto qua che può essere semplicemente studiato, approfondito,
progettato e concordato con gli altri soggetti amministrativi con i
quali si deve condividere il progetto stesso. L'Assessore non l'ha
definita una priorità, senz'altro non sarà una priorità perché il
tunnel non c'è stato finora, magari non ci sarà, però il tunnel è
quella porta di accesso verso tutta quella zona del Piemonte,
Biellese, Vercellese, Novarese che potrebbe avere un accesso rapido
e diretto verso il versante valdostano del Monte Rosa.
Credo che questa iniziativa non possa che portare giovamento
alle popolazioni interessate, non possa che costituire un'occasione
di rilancio di quella economia montana che sovente è in difficoltà
a causa della crisi turistica, che riguarda in particolare la
montagna, perché sappiamo che oggi il turista si orienta più
facilmente verso le città d'arte o verso le mete esotiche. È vero
che ci sono criticità infrastrutturali da risolvere, ma ci sono
anche criticità economico-turistiche che attendono una risposta e
la cui soluzione potrebbe passare proprio attraverso la
realizzazione di questo collegamento stradale.
Sappiamo che il bacino demografico del Biellese, Vercellese e
Novarese è cospicuo in termini di unità umane che vi risiedono e in
termini di unità turistiche che possono fruire delle bellezze del
Monte Rosa; sappiamo che gli amministratori di Gressoney hanno
espresso favore in questo senso. Abbiamo letto che il Senatore
Rollandin e il Senatore Salerno della "Casa delle Libertà" hanno
auspicato che si vada avanti e si vada al sodo, e per andare al
sodo bisogna trovare la disponibilità immediata di tutti gli
amministratori locali.
Non credo che questa maggioranza voglia smentire le parole del
Senatore Rollandin - non dico le parole del Senatore Salerno della
"Casa delle Libertà", ma del Senatore Rollandin che è dell'"Union
Valdôtaine" - e che si sta riferendo alla costruzione di una strada
turistica, una strada che non comporta viadotti o opere imponenti
che deturpano il paesaggio. Qui si tratta di una strada turistica,
il cui intervento più consistente deve essere realizzato su terra
piemontese e quindi ad opera della Regione Piemonte.
Assessore, credo che le sue osservazioni siano condivisibili, ma
che non possano essere considerate come tassative; alle 4 criticità
che lei ha citato si aggiunge questa opportunità, che credo vada
colta alla luce degli importanti interessamenti che ci sono oggi ad
opera di Parlamentari della Repubblica italiana, alla luce delle
volontà espresse dalle singole comunità locali. Alla luce delle
grandi opere che si stanno profilando per la Valle d'Aosta, questa
potrebbe essere un'iniziativa di interesse meritevole per far sì
che la Valle del Lys trovi un'occasione di rilancio.
Mi è dispiaciuto di non sentire un intervento di qualche
consigliere di zona, che non so se nutra una lucida indifferenza in
merito o se consideri questa ipotesi come da scartare. Credo che i
contatti con i Parlamentari valdostani li abbiate sovente, credo
che questa opera possa essere portata avanti con la promozione di
un incontro interistituzionale fra la Regione Piemonte e la Regione
Valle d'Aosta. In questo senso non intendiamo ritirare la mozione,
anche perché una manifestazione di volontà un po' più forte non
guasta ogni tanto, bisogna avere il coraggio di decidere, questa
Giunta spesso non ha il coraggio di decidere. In questo caso, come
ieri sono stati decisi interventi nemmeno conosciuti da questo
Consiglio per quasi 100 milioni di euro, oggi, qui, non chiediamo
uno stanziamento in moneta, chiediamo solo un interessamento con le
amministrazioni coinvolte da questa opera.
È paradossale che questo Consiglio voti una delega in bianco per
100 milioni di euro e oggi non abbia il coraggio di dire: "proviamo
a parlare con il Piemonte"! È un atto di chiusura mentale che ci
spaventa e che penso dovrebbe spaventare anche voi, che con il dito
sul pulsante licenziate un'azione finanziaria di 100 milioni di
euro senza conoscere le località di intervento!
Qui vi proponiamo un percorso inverso: questa è l'idea, domani
si può realizzare e si può finanziare, e voi la rifiutate. È
un'idea che porta "in primis" benefici alla Valle d'Aosta, non
riesco a capire come mai ci sia un rifiuto mentale di questo tipo!
Si tratta di aprire una via di accesso alla Pianura padana più
semplice e più rapida che può portarci flussi turistici più
imponenti e noi non abbiamo il coraggio di aprire questa porta.
Sembra che ci sia una barriera mentale che ci impedisce di
allargarci non solo al Piemonte, ma al resto dell'Europa: ogni
volta che si parla di infrastrutture di questo tipo, si alza uno
steccato! Paradossalmente quando di infrastrutture non si parla, ma
vengono stanziati 100 milioni di euro, avete una capacità di
permettere che vengano firmati assegni in bianco che non riusciamo
a comprendere!
Si dà atto che, dalle ore 10,36 presiede il Vicepresidente
Lanièce.
Presidente - La parola al Consigliere Borre.
Borre (UV) - Ritengo che quanto proposto dall'Assessore sia
interessante perché, vista la spesa e visto il tipo di
collegamento, ci sia bisogno di un momento di riflessione, quindi
poterlo discutere in commissione per affrontarlo con dati più
precisi, sia di costo che di percorso, sarebbe interessante: per
questo riformulo l'invito che ha fatto l'Assessore di ritirare la
mozione e poi discutere il tema in commissione.
Si dà atto che, dalle ore 10,42 riassume la Presidenza il
Presidente Perron.
Président - La parole au Conseiller Comé.
Comé (SA) - Molto semplicemente per dichiarare il nostro voto
favorevole a questa mozione, favorevole proprio perché
l'impegnativa richiesta dalla mozione è stata accolta
nell'impegnativa verbale da parte dell'Assessore. Qui si chiede di
promuovere un incontro con l'Amministrazione e con gli
amministratori locali, su questo l'Assessore si è dichiarato
favorevole; pertanto, visto che le cose coincidono, non possiamo
che votare favorevolmente la mozione.
Président - La parole au Conseiller Sandri.
Sandri (GV-DS-PSE) - Penso che forse un piccolo riferimento
storico possa essere utile per capire il tiro sbagliato che è stato
fatto con la mozione.
I collegamenti alpini attraverso i colli nell'alta Valle del Lys
non sono mai stati una separazione fra i popoli, anzi fino
all'avvento dei mezzi meccanici di trasporto come l'auto, il
pullman, il treno, la gente aveva molto più facilità ad
attraversare un colle piuttosto che scendere a valle attraverso i
sentieri bassi, che spesso si infilavano in gole non sempre sicure
dal punto di vista della sicurezza personale. È anche per questo
motivo che in quella zona si sono installate le popolazioni walser
in ondate differenziate, così come si erano installate dall'altra
parte. Capisco che anche per queste ragioni storiche il pensare a
un collegamento tra queste entità possa essere affascinante dal
punto di vista progettuale, però mi sembra una scorciatoia da
"politicanti di Destra" quella di pensare che basta "fare un buco"
e si mettono in collegamento le popolazioni; credo che sia un
ragionamento più ampio che debba ritrovare la solidarietà delle
popolazioni alpine, forse in questo senso un richiamo ad avere
maggiori rapporti con gli amici di Alagna piuttosto che con gli
amici dell'alto Biellese possa essere un richiamo importante. Di
qua a fare un tubo che scarichi sulla frazione di Niel o un po' più
in basso il traffico che arriva da Biella mi sembra una forzatura
meccanica, che non sia di grande aiuto.
Ammetto che non è l'unico progetto un po' strampalato che si
sente in quell'area: mi è capitato, qualche anno fa, in occasione
di un comizio per la candidatura di Giulio Fiou alle politiche del
2001, che mi si facesse vedere un progetto di treno, che doveva
collegare Issime con Gressoney-La-Trinité e poi, in teoria, anche
passare per andare a Saas Fee che è il paese walser che c'è
dall'altra parte. Un altro trenino di Cogne, tanto per non voler
essere cattivi... Penso che ragionare in commissione di queste
politiche sia estremamente utile, soprattutto per non mischiare un
giusto invito ad una maggiore solidarietà fra le popolazioni alpine
e per evitare, dall'altra parte, di tradurre tutto questo in un po'
di cemento armato e tanto inquinamento!
Président - La parole au Conseiller Lattanzi.
Lattanzi (CdL) - Questo Consiglio deve fare ancora molta strada
prima di poter parlare serenamente di politica, perché vedi,
Sandri, uno può essere d'accordo o non d'accordo sul tunnel, ma
sentirsi dire da uno, come te, che ha approvato 10 tunnel per
andare a Courmayeur in autostrada, uno... quello del trenino di
Cogne da 70 miliardi, uno che ha fatto buchi in tutta la Regione in
questi ultimi 10 anni di tutti i tipi, compreso quello di
bilancio... sentirsi dire che i tunnel sono cosa brutta... credo
sia poco corretto sotto l'aspetto dell'onestà politica! Poi uno può
dire: non ritengo giusto fare un tunnel lì, perché è meglio che si
rimanga come nel 1800, che le popolazioni transalpine comunichino
quando le nevi si sciolgono e dialoghino come si faceva una volta,
Asterix e Obelix, con le pelli di foca...
Auspico che al più presto questo Consiglio e questa maggioranza
la smettano di fare "il teatrino della politica", quello che
impedisce a qualunque proposta dell'opposizione di vedere un voto
favorevole: è una cosa così fastidiosa, che non fa fare a questa
istituzione alcun salto di qualità, perché minata nelle sue
fondamenta nella credibilità.
Perché mai quando la maggioranza presenta dei progetti positivi
la minoranza vota in commissione e vota in Consiglio... invece la
maggioranza, quando ci sono dei progetti positivi, com'è stato il
caso della mozione della "Stella Alpina", l'Assessore dice "va
bene, ma dovete ritirarla"? Il Consigliere Borre dice: "va bene
parlarne", l'Assessore dice: "parlarne si può parlarne, non costa
nulla, ma dovete ritirarla"... ma se è giusto parlarne, perché non
votate che va bene parlarne? Perché non siete politicamente
corretti da dire: "se una proposta è giusta, anche se viene dalla
minoranza, si può parlarne, la votiamo tutti"? Poi l'Assessore
Cerise andrà in Piemonte, discuterà con le popolazioni, vedrà se è
possibile, tornerà in Consiglio e dirà: "su indicazione del
Consiglio regionale..." - e questo sarebbe un valore per il
Consiglio regionale! - ... l'Assessore ha discusso, ma non si può
fare per questi motivi, oppure c'è uno spiraglio di possibilità per
questi motivi! Quand'è che la smetteremo di fare "il teatrino della
politica" e daremo alla Regione una speranza, quella di vedere una
classe politica onesta intellettualmente?
Sono amareggiato da questo modo di fare, non è possibile che per
quanto un Consigliere proponga qualcosa di buono, se viene dalla
parte avversa, lo si debba bocciare perché, in questo caso, non si
devono fare i buchi, collega Sandri! Ma se avete fatto buchi
dappertutto! Un po' più di onestà e forse questa Regione avrà una
classe politica che credo abbia la dignità di meritare!
Président - La parole au Conseiller Riccarand.
Riccarand (Arc-VA) - Il nostro gruppo voterà contro questa
mozione, perché siamo contrari a questa filosofia di costruire
strade, gallerie stradali da tutte le parti!
Ci sembra che questa "stradomania" che sta riemergendo anche
all'interno della Giunta non sia un fatto positivo, ma significhi
guardare a una concezione dello sviluppo e del progresso che è una
cosa vecchia, che non guarda rispetto al futuro, che non ha niente
a che vedere con uno sviluppo sostenibile! Ci rendiamo conto che ci
sono degli interessi precisi dietro a queste proposte, ci sono
delle forze economiche, ma noi, questo tipo di impostazione non lo
condividiamo e il fatto che questo progetto sia sponsorizzato dal
Senatore valdostano non è che ci sollecita più di tanto a
sostenerlo!
Il nostro voto sarà un voto contrario.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Non voglio fare degli "slalom" in mezzo alla
"stradomania" piuttosto che qualcos'altro. Non ho un'opposizione di
principio contro questo tunnel, ma vorrei che questo problema
venisse affrontato in sede locale e fare su questa proposta degli
approfondimenti che oggi mancano, per poter affrontare serenamente
un discorso con la Regione Piemonte. Mi viene data la delega per
aprire una trattativa con la Regione Piemonte, quando in casa
nostra sono sicuro che non ci sono le premesse per sposare questa
iniziativa.
Per rispondere anche al collega Comé, quello che chiedo è di
fare un approfondimento in commissione, di fare una riflessione, di
sentire qui, prima, tutte le parti che possono avere qualcosa da
dire su questo progetto; teniamo conto di cosa abbiamo già "messo
al forno" e di quali sono le priorità per questa valle, dopodiché
la Giunta può affrontare con più serenità e più efficienza un
incontro con i "partners" piemontesi.
Ribadisco la proposta di ritirare la mozione e riprendere il
dibattito in seno alla commissione.
Président - La parole au Conseiller Tibaldi.
Tibaldi (CdL) - Per una breve dichiarazione di voto. Credo che
l'Assessore, pur condividendo l'opportunità di approfondire il
problema, non abbia letto attentamente l'impegnativa di questa
mozione, che vorrei leggere:
"Impegna l'Assessore delegato a
promuovere un incontro con l'Amministrazione regionale piemontese e
con gli amministratori locali interessati dall'eventuale
realizzazione dell'opera stradale, al fine di verificare le loro
reali intenzioni in merito nonché per definire le modalità e i
tempi necessari per l'elaborazione di un progetto, oltre a
individuare le forme di finanziamento dei lavori".
Se vogliamo costruire eventualmente un tunnel fra queste due
realtà regionali limitrofe, dobbiamo mettere d'accordo le due
Amministrazioni interessate, quindi possiamo approfondirlo in
commissione e accogliamo questa sua disponibilità, anche per essere
più informati sulle modalità esecutive dell'opera, ma se non
parlate fra amministratori interessati sulla definizione dei tempi
e delle modalità e dei finanziamenti, è inutile continuare a
parlarne fra di noi. Non vorrei che cadessimo nella sindrome del
tunnel di Martigny, al quale crede ormai più solo l'Onorevole
Caveri, dove questi 54 km. di tunnel sono stati disegnati,
definiti, dibattuti, ma alla fine la Confédération Helvétique ha
delle reticenze nel realizzarlo. Ci crede solo il Canton Vallese,
ma Confédération Helvétique ha detto "no". I tunnels devono essere
il frutto dell'accordo fra due soggetti, non solo fra noi, ma anche
insieme al Piemonte.
Concludo annunciando il voto favorevole del nostro gruppo.
Président - Je soumets au vote la motion:
Conseillers: 30
Votants: 11
Pour: 8
Contre: 3
Abstentions: 19 (Borre, Cerise, Cesal, Charles Teresa, Ferraris,
Fey, Fiou, Fosson, Isabellon, Maquignaz, Marguerettaz, Nicco,
Pastoret, Perron, Praduroux, Rini, Sandri, Vicquéry, Viérin
Laurent).
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK