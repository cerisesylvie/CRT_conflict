Consiglio Regionale della Valle d'Aosta - Oggetto del Consiglio n. 2077 del 14 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2077 del 14 dicembre 2022 - Resoconto
OGGETTO N. 2077/XVI - Interrogazione: "Progetti inseriti
nell'offerta formativa delle scuole valdostane con la finalità di
combattere l'abuso di alcool fra i giovani".
Sammaritani (Presidente) -
Passiamo alla trattazione del
punto 15 all'ordine del giorno. La parola all'assessore Caveri.
Caveri (AV-VdA Unie) -
Ringrazio molto il consigliere
Ganis e lo rassicuro che rispetto alle perplessità che abbiamo
avuto nei confronti del Centro europeo di bioetica non corrisponde
un disinteresse nei confronti dei problemi delle dipendenze.
Segnalo, a questo proposito, che questo progetto "Bien manger,
bien boire et bien-être" non fa parte dell'offerta del catalogue.
Il catalogue de l'offre culturelle è una cosa che noi diamo nelle
scuole all'inizio dell'anno e i dirigenti scolastici, gli
insegnanti, i consigli d'istituto, per portare i ragazzi, possono
trarre ispirazione da queste proposte.
Io le lascerò poi un testo un po' più diffuso, ma, per ragioni
di tempo, mi permetto solo di segnalare quegli elementi più
interessanti.
Il primo è il Piano di corresponsabilità educativa legalità
2022-2023 che è promosso da noi, i destinatari sono alunni della
scuola dell'infanzia e primaria, studenti della secondaria di primo
e secondo grado e, naturalmente, le famiglie.
Fra gli obiettivi è segnalato, proprio in caratteri più grandi,
il contrasto al fenomeno delle dipendenze, quindi anche la
questione dell'alcool.
Un secondo progetto si chiama "Il volo del bruco", è una
trasmissione radiofonica di Radio Itineraria - in collaborazione
con il SERT e con l'Azienda USL - che prevede delle trasmissioni
radiofoniche che aiutino i giovani a capire le preoccupazioni che
derivano dall'utilizzo di sostanze stupefacenti e da alcool e
anche, devo dire, i comportamenti compulsivi come il gioco
d'azzardo.
C'è poi il "Percorso ebbrezza" su droghe e alcool che noi
abbiamo pubblicizzato nelle scuole - promosso dal servizio
Dipendenze patologiche, sempre il SERT - e che è destinato agli
studenti della secondaria di primo e secondo grado e che prevede
tutta una parte teorica sui rischi e sugli effetti delle sostanze
psicotrope dell'alcool in età evolutiva, anche con una parte più
pratica, cioè si infilano questi visori - non so se lei li ha già
visti, la Polizia Stradale ogni tanto li fa vedere - che dimostrano
che quando sei ubriaco, non riesci a stare in piedi, non riesci a
fare delle cose, si chiamano gli occhiali alcool-vista, abbastanza
suggestivo, per rendersi consapevoli di che cosa capita se uno deve
guidare ed è sotto l'effetto dell'alcool.
C'è poi, sempre segnalato alle scuole, lo sportello di ascolto,
questo ha degli effetti più di tipo psicologico, per spiegare,
soprattutto in momenti di crescita, la pubertà, la separazione dei
genitori, la nascita di inimicizie, i primi amori, naturalmente c'è
anche questa tematica dell'alcool come elemento forte.
C'è poi una parte, che ritengo molto interessante, che riguarda
l'offerta formativa rivolta invece ai docenti, cioè come si devono
comportare i docenti; c'è un'iniziativa che si chiama "Jungle", è
un progetto promosso sempre in collaborazione con la USL, che mira
a utilizzare le strategie di prevenzione per prevenire il disagio
giovanile, e chiunque frequenti certe feste di piazza, certi
momenti collettivi, si rende conto che uno dei temi è quello che
lei ha segnalato, cioè l'uso e l'abuso di sostanze.
C'è poi un altro progetto, in collaborazione con la sanità, che
tende a sensibilizzare i docenti, si chiama "Fenomeno dipendenze
giovanili", che tende a sottolineare i rischi sulle effettive
conseguenze delle forme di abuso, quindi diciamo che diventa anche
per gli insegnanti una sorta di campanello d'allarme su come ci si
deve comportare di fronte a situazioni di questo genere.
Nel Piano regionale di prevenzione ci sono poi aspetti che
riguardano la promozione della salute e uno dei macro obiettivi è
"Dipendenze da sostanze e comportamenti, contrasto al consumo
dannoso e rischioso dell'alcool", un tema delle dipendenze, anche
qui si torna sul tema che lei ha segnalato e aggiungerei che poi
c'è una rete di scuole che si chiama "Armonie per una scuola in
salute" in cui si sottolineano non solo gli aspetti patologici, ma
anche tutti quegli aspetti di benessere e di salute che derivano da
un corretto comportamento salutistico.
Le lascio poi anche un'interpellanza, che era stata fatta sempre
da voi, a cui aveva risposto il collega Barmasse, che aggiunge
tutta una serie di elementi utili.
Quindi mi sento di poterla tranquillizzare sul fatto che esiste
e siamo al capezzale della scuola, al capezzale degli alunni;
quindi quella manifestazione di cui lei faceva accenno
nell'interrogazione, è largamente sostituita da tutta una serie
d'iniziative ufficiali che l'Assessorato svolge in particolare,
ovviamente, in collaborazione con l'Assessorato alla sanità.
Presidente -
Per la replica, la parola al consigliere
Ganis.
Ganis (LEGA VDA) -
Grazie, Assessore, per avermi
rassicurato sulle sorti del progetto "Bien manger, bien boire et
bien-être", un progetto che era stato presentato il 4 maggio
durante la Giornata di studio "Alcool e giovani".
Detto questo, come abbiamo già evidenziato in un'iniziativa
presentata in questo Consiglio dal sottoscritto e dal collega
Perron, tra i giovani, ma anche tra i giovanissimi, il consumo di
alcool è in aumento, confermandosi proprio una vera e propria piaga
sociale, tant'è che bere non causa solo ubriachezza, ma uno stato
di intossicazione nociva, dovuta all'ormai cronico binge
drinking.
Altra nota dolente: l'abuso di alcool tra i giovani è la causa
principale d'incidenti stradali che quest'anno sono aumentati di
circa il 25% rispetto al 2021.
È chiaro che occorre attuare una cultura preventiva e
informativa che passi attraverso una campagna di conoscenza e di
sensibilizzazione per combattere l'abuso di alcool.
Per questo motivo, riteniamo che i progetti di prevenzione
vengano inseriti in maniera più massiva nel catalogo dell'offerta
educativa destinata agli alunni; lei mi ha parlato di quattro
progetti per gli alunni e due progetti per i docenti; a nostro
modesto parere forse sono un po' pochi.
Abbiamo avuto la conferma che alcuni progetti sono stati esclusi
dall'offerta educativa, avremo modo di approfondire ed
eventualmente presentare delle nuove iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK