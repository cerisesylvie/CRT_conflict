Consiglio Regionale della Valle d'Aosta - Oggetto del Consiglio n. 260 del 1° dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula
Oggetto del Consiglio n. 260 del 1° dicembre 2003 - Resoconto
OGGETTO N. 260/XII - Progetto di allargamento e trasformazione
della strada da Lovignana a Clavalité in Comune di Fénis.
(Interrogazione)
Interrogazione
Appreso che il Consiglio comunale di Fénis ha proceduto alla
riapprovazione del progetto preliminare per l'allargamento e la
trasformazione della strada da Lovignana a Clavalité;
Constatato che tale progetto è stato oggetto di critiche
all'interno dello stesso Consiglio comunale e di rilievi negativi
da parte di vari proprietari di fabbricati e terreni nel pianoro di
Clavalité;
Ricordato che la Giunta regionale, con nota 2 gennaio 1996,
prot. n. 20/TA, dell'Assessore all'Ambiente, territorio e trasporti
aveva richiesto al Comune una revisione del progetto con riduzione
della larghezza della strada, modificazioni del tracciato,
determinazione dei carichi veicolari, ecc.;
Evidenziata la necessità di evitare l'accesso di automobili
al pianoro di Clavalité per salvaguardarne le caratteristiche di
naturalità ed il notevole valore paesaggistico;
i sottoscritti Consiglieri regionali
Interrogano
la Giunta regionale e l'Assessore competente per
sapere:
1. chi, ed in che data, ha redatto il progetto relativo al
tronco stradale Lovignana-Clavalité in Comune di Fénis;
2. quando e con quali atti sono state recepite le
modificazioni al progetto richieste dalla Giunta regionale e
comunicate con la citata lettera del 2 gennaio 1996;
3. qual è la larghezza della sede stradale, delle banchine e
delle cunette secondo l'attuale progetto; quando e da chi è stato
approvato il Regolamento d'uso della strada e che cosa prevede tale
Regolamento;
4. se il progetto presenta, allo stato attuale, tutte le
caratteristiche che gli consentono di poter accedere ai
finanziamenti della Regione.
F.to: Riccarand - Curtaz - Squarzino Secondina
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Per quanto riguarda la prima domanda, devo
comunicare che l'Amministrazione comunale di Fénis, con
deliberazione di Giunta n. 173/1991, aveva incaricato il geometra
Aldo Rosset della redazione del primo progetto preliminare di
questa opera, progetto che è stato presentato al FOSPI per il
triennio 1996-1998. Il geometra Aldo Rosset è stato poi incaricato
anche dei successivi progetti presentati al FOSPI, rispettivamente
per i trienni: 1997-1999, 2003-2005, 2004-2006 e, infine,
2005-2007. Dopo la lettera, datata 2 gennaio 1996, a firma
dell'allora Assessore all'ambiente, territorio e trasporti, il
primo progetto che è stato trasmesso al FOSPI è quello presentato
nell'ottobre 2001 ed è relativo al triennio 2003-2005, progetto che
la Giunta comunale ha approvato con provvedimento n. 166/2001.
Questo progetto non è più disponibile in quanto è stato restituito
a suo tempo al Comune di Fénis. È da presumere - presunzione
peraltro che trova sostegno nel relativo studio di fattibilità e
convenienza economica allegato al progetto preliminare - che il
progetto presentato alla Regione nell'ottobre 2001 sia stato
adeguato alla deliberazione della Giunta regionale n. 3226/1998,
avente ad oggetto: "Valutazione positiva condizionata sulla
compatibilità ambientale del progetto di adeguamento del secondo
tronco della strada di Clavalité". Ebbene, questo parere in ordine
alla sezione stradale stabilisce che questa sia limitata a metri
3,50, banchina e cunette escluse. Nella citata lettera dell'allora
Assessore del 2 gennaio 1996 si richiedeva genericamente che la
larghezza della strada fosse limitata a metri 3. Il progetto ultimo
presentato, che è quello che si adegua alle richieste della
deliberazione, progetto presentato in data 31 ottobre 2003, dunque
presenta una sezione stradale pari a metri 3,50 più banchina e
cunetta di 0 metri ciascuna, come richiesto dal Comitato tecnico
per l'ambiente e prescritto nella deliberazione n. 3226/1998.
Per quanto riguarda il regolamento d'uso della strada, questo
non può essere ancora stato adottato perché il progetto non è
ancora in fase di esame e di conseguenza non si è ancora nella fase
operativa e non è neppure possibile esprimere parere in ordine
all'idoneità del progetto sia sotto il profilo tecnico, sia sotto
il profilo economico-finanziario. Questa istruttoria infatti non è
ancora compiuta e l'esito dell'istruttoria relativa al progetto
presentato nell'ottobre 2002 evidenzia la necessità delle
autorizzazioni seguenti: ai sensi degli articoli 23 e 151 del
decreto legislativo n. 490/1999, "Testo unico delle disposizioni
legislative in materia di beni culturali e ambientali"; ai sensi
della legge regionale n. 56/1993, "Misure urgenti in materia di
tutela dei beni naturali"; ai sensi del Regio decreto n. 3267/1923,
"Vincolo idrogeologico", e la deroga della Giunta regionale ai
sensi dell'articolo 35 della legge regionale n. 11/1998 in
relazione all'attraversamento di un'area in frana, normativa
urbanistica e di pianificazione territoriale della Valle d'Aosta.
L'esito dell'istruttoria di cui sopra evidenzia inoltre la
necessità di migliorare l'analisi economica dell'intervento. Siamo
quindi in fase di istruttoria e ne attendiamo l'esito.
Président - La parole au Conseiller Riccarand.
Riccarand (Arc-VA) - Ringrazio l'Assessore per i dati che sono
stati forniti relativamente a questo progetto, che è oggetto di
preoccupazione ed anche di contestazione, perché il pianoro della
Clavalité è una delle poche località che sono rimaste immuni dal
traffico automobilistico, che si sono salvaguardate rispetto al
traffico automobilistico. Il timore non solo di noi ambientalisti,
ma anche di una parte significativa della stessa popolazione di
Fénis, come si è visto anche nell'ultimo dibattito del Consiglio
comunale, è che la realizzazione di questo progetto, così come sta
andando avanti, comporti il fatto che poi le auto arrivino fino al
pianoro, rovinando una zona con delle caratteristiche naturali
molto elevate.
La raccomandazione che facciamo alla Giunta quindi è quella di
fare estrema attenzione rispetto a questo progetto e alle ricadute
che può avere e di ricostruirne anche tutto l'iter perché, anche da
quello che ci ha detto adesso l'Assessore, viene fuori che si
tratta di un progetto vecchio, un progetto che risale all'inizio
degli anni '90, che è stato rimaneggiato non sappiamo esattamente
sotto quali aspetti e in quali caratteristiche; rispetto al quale
erano già state presentate molte osservazioni critiche da parte
della stessa Giunta regionale con la richiesta di una revisione
radicale di questo progetto, revisione che, a quanto leggo sugli
organi di informazione - dichiarazioni del Sindaco di Fénis,
eccetera - non è stata fatta. Faccio solo un esempio sulla sezione
stradale: la sezione stradale di 3,50 metri più cunette, banchine,
eccetera, è una sezione stradale che poteva essere giustificata, e
anche legittima all'inizio degli anni '90, ma non lo è più dopo
l'entrata in vigore del PTP, perché il PTP prevede, all'articolo 21
delle Norme di Attuazione, che le strade interpoderali non possono
avere larghezza, comprese banchine e cunette, più di 3 metri e
questa non è una norma di indirizzo, ma è una norma cogente del
PTP. Un progetto che prevede sezione stradale di 3,50 metri, più
banchine e cunette, è in contrasto con una norma cogente del PTP e
non può andare avanti, cioè si può anche approvarla, autorizzarla e
tutto quanto, ma è in contrasto con una Norma cogente, quindi non
credo proprio che questo dato possa sfuggire se si va ad analizzare
questo progetto. Leggo dalle dichiarazioni dei giornali che il
sindaco descrive questa strada interpoderale come una strada di
modeste dimensioni, 3,50 metri più cunette, eccetera, e la stessa
cosa ha detto adesso l'Assessore, pertanto faccio rilevare - e
sollecito l'Assessore perché faccia una verifica - che si tratta di
una sezione stradale in contrasto con le normative urbanistiche
vigenti, in particolare con l'articolo 21 delle Norme di Attuazione
del PTP.
Rispetto a questo punto, onde evitare che si intervenga in modo
confuso scontentando tutti, riteniamo che si debba prestare molta
attenzione a questo progetto, che vada guardato con la lente di
ingrandimento; reputiamo che vada evitata la realizzazione di
un'opera che comporterà dei danni per la Valle della Clavalité.
Gran parte della popolazione di Fénis, come dimostrano le petizioni
fatte in passato più volte, non vuole questo tipo di strada. Vuole
una strada interpoderale alla quale però possano accedere solo i
mezzi agricoli, non le automobili.
Con un invito di carattere generale e con una sollecitazione
specifica rispetto alla sezione della strada, chiediamo una
particolare attenzione da parte dell'Assessore competente su questo
argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK