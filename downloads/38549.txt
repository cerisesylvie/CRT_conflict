Consiglio Regionale della Valle d'Aosta - Oggetto del Consiglio n. 2065 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2065 del 11 maggio 2016 - Resoconto
OGGETTO N. 2065/XIV - Interrogazione: "Azioni intraprese per
l'utilizzo sostenibile dei pesticidi sul territorio
regionale".
Follien (Presidente) -
Punto n. 8 dell'ordine del giorno.
Per la risposta, la parola all'Assessore Testolin.
Testolin (UV) -
In riferimento al primo quesito
dell'interrogazione: "se si conferma l'avvenuto impiego sul
territorio regionale di diserbanti contenenti sostanze di accertata
pericolosità per la salute umana", si sottolinea come l'Assessorato
dell'agricoltura e risorse naturali non è a conoscenza di
circostanze che confermino l'avvenuto impiego di diserbanti
pericolosi per la salute umana sul territorio regionale. Però la
domanda è riferita alla molecola glifosate, la cui pericolosità è
stata dichiarata dallo IARC (International Agency for Research on
Cancer) che colloca il glifosate nel gruppo 2 (Sostanze
potenzialmente cancerogene), peraltro come le carni, i salumi e gli
insaccati. Si precisa che l'Autorità europea per la sicurezza
alimentare (EFSA) ha smentito tale dichiarazione, non limitandosi
solamente a fornire spiegazioni delle sue conclusioni, ma
contestando addirittura la metodologia utilizzata dallo IARC e la
sua interpretazione dei risultati. A tal proposito si evidenzia
come i prodotti a base di glifosate attualmente in commercio siano
classificati dal Ministero della salute nelle categorie
tossicologiche più basse dei fitofarmaci, quali irritanti o non
classificate.
In merito al secondo punto: "le azioni realizzate ad oggi per
l'utilizzo sostenibile dei pesticidi, in particolare relativamente
all'uso della difesa integrata, di approcci o tecniche alternativi,
nonché alla formazione, rilascio di abilitazioni e controlli, come
previsto dalla normativa comunitaria, nazionale e regionale", si
evidenzia come a partire dalla primavera del 2015 sia stato
istituito sotto il coordinamento della struttura produzioni
vegetali, sistemi di qualità e servizi fitosanitari
dell'Assessorato dell'agricoltura un gruppo di lavoro
interdisciplinare al fine di valutare e ridurre i rischi degli
impatti dei pesticidi sulla salute umana e sull'ambiente, e di
incrementare l'uso della difesa integrata oltre agli approcci a
tecniche alternative. Tale gruppo è composto dai rappresentanti
dell'Assessorato dell'agricoltura, dell'Assessorato del territorio
e ambiente, dell'Assessorato della sanità, salute e politiche
sociali, dell'Assessorato delle attività produttive, energia e
politiche del lavoro, dell'Arpa Valle d'Aosta, dell'Ausl,
dell'Institut Agricole Régional e del Celva, e persegue l'obiettivo
di dare applicazione a livello territoriale al Piano di azione
nazionale sull'uso sostenibile dei pesticidi, approvato con DM del
22 gennaio 2014, in coerenza con quanto previsto dall'articolo 19
della legge regionale n. 13 dello scorso anno. Il gruppo di lavoro
di cui sopra ha deliberato nel 2015 il testo di una delibera di
Giunta, la n. 1930 del 23 dicembre 2015, che approva il sistema di
formazione finalizzato alla preparazione dei soggetti coinvolti
nell'utilizzo di tutti i fitofarmaci ad uso professionale, alla
loro commercializzazione e alla consulenza in ambito di difesa a
basso impatto chimico. Per favorire la programmazione dei corsi
l'Ufficio servizi fitosanitari ha raccolto, a partire dal mese di
settembre 2015, quasi 700 domande di preiscrizione. La procedura
per l'affidamento dei corsi agli organismi accreditati è nella fase
finale ed entro il prossimo venerdì 13 maggio tali enti riceveranno
l'invito a presentare l'offerta, dove avranno dieci giorni di tempo
per rispondere. Con molta probabilità i corsi potranno iniziare nel
mese di luglio prossimo. I restanti contenuti del Piano di azione,
in modo particolare la definizione per la riduzione dell'uso dei
fitofarmaci in aree specifiche quali sedi di ferrovie, stradali,
aree frequentate dalla popolazione e di protezione in aree ad
elevata valenza ambientale e azioni di tutela dell'ambiente
acquatico, oltre che la promozione dell'utilizzo di mezzi
biotecnici per la difesa a basso apporto di prodotti fitosanitari e
la promozione dell'utilizzo dei metodi di difesa fitosanitaria
biologica, e anche le attività legate ai controlli, sono stati
esaminati dal gruppo e sono stati inoltre definiti i referenti dei
sottogruppi specifici, nonché i tempi per la predisposizione dei
primi documenti da sottoporre al gruppo panregionale, che è
prevista entro la fine del prossimo mese di giugno.
Presidente -
Per la replica, la parola al Consigliere
Roscio.
Roscio (ALPE) -
Non vorrei entrare qui nella polemica tra
istituzioni europee o sovranazionali su pericolosità o meno di
sostanze che vengono utilizzate nei pesticidi e negli erbicidi.
L'Assessore comunque mi conferma che alcune sostanze come il
glifosate sono utilizzate, anche se viene ritenuto che non siano
pericolose.
Al di là di questo, l'Assessore ci ha fatto un
excursus
sulle iniziative in capo a questo gruppo di lavoro, e a noi pare
che alcuni problemi siano legati non tanto al gruppo di lavoro,
quanto invece al fatto che la Regione non è stata in grado di
concludere questo iter, perché mi sembra che la Regione abbia
intenzione di recepire appieno il Piano di azione nazionale e di
portarlo avanti. Pochi Consigli fa abbiamo parlato del problema
legato all'applicazione del Psr e del fatto che la Regione Valle
d'Aosta ad oggi non ha messo in campo un sistema di lotta
integrata, ed è anche per questo che certe misure del Psr sono
risultate vane.
Noi vorremmo che la Regione concludesse questo iter, che mi
sembra di capire che entro l'inizio dell'estate dovrebbe portare a
qualcosa di concreto, perché altrimenti il rischio è che nel tempo
si ripetano queste problematiche, e il problema non sarebbe poi
solo ambientale, ma anche un danno economico per chi opera nel
settore. Noi solleciteremmo quindi l'Assessorato a seguire
costantemente i lavori perché portino finalmente a questa
applicazione del Piano di azione nazionale, che hanno ricadute
anche e soprattutto economiche, e non solo ambientali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK