Consiglio Regionale della Valle d'Aosta - Oggetto del Consiglio n. 3478 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3478 del 3 aprile 2024 - Resoconto
OGGETTO N. 3478/XVI - Interrogazione: "Analisi delle spese
sostenute dall'Azienda USL relative alla fornitura di servizi
energetici e di gestione degli impianti".
Marguerettaz (Presidente) -
Punto n. 19 all'ordine del
giorno. La parola all'assessore Marzi.
Marzi (SA) -
Rispondo al primo punto inerente al costo
suddiviso per anno, dal 2021 ad oggi, delle fatture del gestore
relative al servizio di gestione degli impianti comprendenti le
bollette relative ai consumi e ai servizi erogati. L'Azienda USL ha
comunicato le seguenti informazioni relativamente ai fatturati del
gestore relativi al multiservizio tecnologico integrato energia per
la sanità: anno 2021, totale fatturato, IVA compresa al 22%,
disponibile solo al quarto trimestre, euro 492 mila; anno 2022,
totale fatturato IVA compresa al 22%, euro 1.863.000; per l'anno
2023, il totale fatturato, ad oggi disponibile solo fino al terzo
trimestre, IVA compresa al 22%, per euro 1 milione; per l'anno
2024, all'azienda non sono ancora pervenute fatture. Il servizio
svolto dal gestore viene pagato con una quota a canone e con una
quota contabilizzata in base ai consumi secondo le regole e i
parametri prescritti da Consip. Rispetto al servizio di energia
termica, l'Azienda USL ha emesso una nota di credito pari a
complessivi euro 724.613 per stornare, come previsto dalle norme,
una quota di IVA conteggiata al 22%, anziché al 5%. Questa
rifatturazione con IVA ridotta porterà a una riduzione della spesa
da euro 724.613 a euro 623.642.
Rispondo ora rispetto al secondo e al quarto quesito sul costo
sostenuto per l'installazione dei cogeneratori e della caldaia e
sui benefici derivanti dalla scelta di affidamento di un
multiservizio tecnologico integrato. Come già rappresentato in V
Commissione, la convenzione Consip MIES 2 prevede un partenariato
di sette anni per l'efficientamento energetico delle due sedi
ospedaliere, cioè il Parini e il Beauregard. Vanno innanzitutto
evidenziati i benefici in termini di ammodernamento di macchine e
impianti con investimenti a totale carico del gestore, compresi la
progettazione e le pratiche autorizzative. Tale ammodernamento
determina una conseguente riduzione dei costi energetici per
effetto del miglioramento dell'efficienza nei processi di
produzione. Come da convenzione il gestore si accolla investimenti
per rinnovo di macchinari pari a 1.6 milioni di euro, l'acquisto
del gas metano, le spese di manutenzione degli impianti connesse
alla produzione di energia termica. Gli interventi di
riqualificazione energetica nell'ambito della convenzione sono i
seguenti: presso l'Ospedale Parini l'installazione già avvenuta di
un cogeneratore più prestazionale del 30% e la conseguente pratica
autorizzativa conclusa per l'adeguamento complessivo delle
emissioni del Parini, tale intervento a favore dell'ambiente
consiste nella sostituzione dei bruciatori delle tre caldaie con
apparecchi che abbattono ulteriormente le emissioni inquinanti per
un investimento di 1.1 milioni di euro; presso il Beauregard la
sostituzione di una delle tre caldaie per un investimento di euro
85 mila, la sostituzione dei cogeneratori per euro 275 mila,
l'installazione di un assorbitore e di una torre evaporativa per un
intervento di euro 82 mila. Gli interventi di riqualificazione
energetica, così come da convenzione Consip, prevedono quindi che
l'installazione dei cogeneratori e della caldaia siano a carico
dell'assuntore del servizio. Tali investimenti pertanto non hanno
comportato costi per l'Azienda USL. Come anticipato, il gestore si
accolla inoltre i costi di acquisto dell'energia e le spese di
manutenzione degli impianti connessi alla produzione di energia
termica; oltre ai benefici indotti in termini di ammodernamento e
manutenzione, vanno poi considerati i vantaggi in termini di spese
correnti. Il servizio svolto viene pagato secondo un canone
connesso al costo della materia prima, cioè il gas metano, che fino
alla prima metà del 2021 aveva un prezzo pressoché costante. Al
momento della firma della convenzione, ad aprile 2021, il canone
annuo previsto era di circa 868 mila. Nell'istruttoria del 2021,
inerente l'atto di adesione alla convenzione, emerge che il costo
di acquisto del gas metano dell'anno 2021 è quintuplicato per
motivi di macroeconomia che conosciamo, mentre i costi contrattuali
del 2021 sono raddoppiati; pertanto, anche a fronte dello
spropositato aumento del costo del metano e dell'energia in
generale avvenuto nel corso dell'anno, il risparmio ipotizzato è
stato quindi indubbiamente garantito.
Riguardo alla consistenza numerica della squadra di emergenza
della Struttura di prevenzione e protezione che opera sul
Beauregard, la squadra di emergenza facente capo al Servizio di
prevenzione e protezione conta ad oggi nove risorse che operano
sulle sedi ospedaliere. Mediante l'organizzazione del servizio in
turni e con il supporto degli altri servizi interessati alla
gestione dell'emergenza, le cui attività sono svolte dal
Responsabile del servizio di prevenzione e protezione e dal
coordinamento amministrativo, è garantito il rispetto del numero
minimo di addetti all'emergenza, cioè due risorse anche presso la
sede del Beauregard.
Presidente -
Per la replica, la parola al collega
Manfrin.
Manfrin (LEGA VDA) -
Grazie Assessore per i dati che ci
ha voluto fornire. Credo e spero che quest'Aula, ma anche chi ci
ascolta fuori siano molto attenti nel comprendere qual è l'entità
dei costi che l'USL, con questa splendida mossa e adesione al
Consip MIES 2, sta sostenendo e sosterrà da qui fino al 2028,
perché l'accordo si conclude il 30 settembre 2028. La stima che è
stata fatta nella deliberazione del Direttore generale 164 del 23
aprile 2021 - tra poco sarà l'anniversario e lo celebreremo con la
gioia che merita - era di spendere in totale di canoni 6 milioni e
80 mila euro e di manutenzione straordinaria extra canone circa 600
mila euro, costo totale di 8 anni di servizio, 2021-2028, abbiamo
un totale di 6 milioni e 600 mila euro. Sapete - anzi, penso che
lei lo sappia, Assessore, se fa un calcolo di quello e degli anni
che mi ha letto - quanto abbiamo speso oggi e - attenzione - non è
ancora stato fatturato l'ultimo trimestre del 2023, nell'ultimo
trimestre 2021, poi l'anno 2022 e tre trimestri del 2023, siamo a 3
milioni e 355 mila euro, praticamente in un anno e mezzo si è speso
il 50% di quello che si doveva spendere in 8 anni. Questo è
l'efficientamento energetico oggi che ci ha regalato questa
convenzione che avete sottoscritto in allegria e non contenti,
perché, Assessore, lei era presente, abbiamo chiamato - e lei lo ha
ricordato in quest'aula - durante la Commissione i componenti della
Direzione, che ci hanno spiegato alcune scelte e ci hanno detto
che, purtroppo, è aumentato il costo del gas perché c'è la guerra
in Ucraina. Allora mi costa l'obbligo di ricordare che la guerra in
Ucraina è scoppiata a febbraio 2022, la prima bolletta che ci è
arrivata di questo meraviglioso servizio Consip MIES 2 "Asganaway",
che era previsto dal 1° ottobre 2021 al 31 dicembre 2021 in 284
mila euro, ci è arrivata di 403 mila euro. Questo è il costo della
convenzione e non c'era la guerra in Ucraina qua, la guerra in
Ucraina è scoppiata a febbraio 2022, quindi nel 2021 la guerra no,
però il costo era già superiore, quasi il doppio rispetto a quello
che doveva costare.
Io obiettivamente, di fronte a dati di questo tipo, mi chiedo
quale sia stato il beneficio per la nostra comunità di tali conti e
di tali costi; io credo sia stata invece una perdita secca che noi
abbiamo subito e subiremo, in virtù di quest'accordo, fino al 2028.
Io non so se qualcuno verrà chiamato a rispondere di questo, ma di
certo, se io fossi quello che ha firmato questa deliberazione, il
Direttore generale, non dormirei sonni tranquilli, ma dirò di più:
che evidentemente anche chi ha avallato politicamente
quest'operazione - perché lei, Assessore lo sa, non è la prima
volta che ne parliamo e ne abbiamo parlato ancora prima di aderire
a quest'accordo - evidentemente era a conoscenza di quello che
stava per succedere e di quello che sarebbe stato il costo. Allora,
quando si prende coscienza dei numeri, e poi si va fuori a dire:
"Eh va beh, ma non abbiamo i soldi per fare quello, la sanità va
male e non abbiamo abbastanza soldi", i soldi qui potevano essere
risparmiati e tanti, perché il cogeneratore lo gestivamo noi
direttamente, c'era una squadra di circa trenta persone che gestiva
e con la geniale scelta che avete fatto lei ci ha appena detto che
adesso sono più che nove, perché dovevate giustificare in qualche
maniera che c'era un risparmio e il risparmio l'avete fatto sapete
come? Dicendo che quelle persone lì non c'erano più, ma quelle
trenta persone che si occupavano di quel servizio in realtà sono
state messe a fare altro, quindi continuiamo a stipendiare quelli,
abbiamo preso una squadra di persone della Edison che si occupa
della gestione e della manutenzione, per cui poi manda delle belle
fatture che lei ha visto, queste persone le abbiamo messe a fare il
servizio antincendio e di queste persone, di queste trenta, sono
rimaste a fare servizio antincendio in nove.
Come l'ex assessore Barmasse ricorderà, io sono andato anche a
fare un sopralluogo nel Beauregard, per esempio, nei momenti di
servizio di queste persone e queste persone non c'erano nemmeno,
cioè mancava del personale, perché obbligatoriamente al Beauregard
devono essere in due e spesso capita che sia invece una sola
persona. Questo è il costo del servizio, ed è andata bene che,
quando è scoppiato un incendio al Parini, c'era la squadra di
emergenza ed era a posto, perché se scoppia un incendio e manca la
squadra di emergenza, come è successo altre volte al Beauregard e
come abbiamo dimostrato in aula, allora lì poi voglio vedere quali
sono le conseguenze. Queste sono tutte conseguenze delle scelte che
avete fatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK