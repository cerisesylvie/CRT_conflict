Consiglio Regionale della Valle d'Aosta - Oggetto del Consiglio n. 2962 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2962 del 22 novembre 2023 - Resoconto
OGGETTO N. 2962/XVI - Interrogazioni a risposta immediata:
"Ruolo politico della Regione nel dossier relativo al Tunnel del
Gran San Bernardo" e "Informazioni circa i rapporti tra Stato,
Regione, Sitrasb e Sisex inerenti al Traforo del Gran San
Bernardo".
Bertin (Presidente) -
Torniamo ora in cima all'ordine del
giorno con i due Question Time da affrontare congiuntamente, vale a
dire i punti 21.02 e 21.03. Successivamente facciamo una
sospensione, arieggiamo i locali e convochiamo la capigruppo.
Consigliere Restano a lei la parola.
Restano (GM) -
Il 14 novembre credo che in tanti abbiamo
letto l'articolo di Serena Tindari su TV Svizzera.it dal titolo:
"Il Tunnel del Gran San Bernardo al centro di un pasticcio
internazionale. Mancano all'appello 26 milioni di contributi
italiani per i lavori di manutenzione straordinaria che sono già
iniziati".
L'articolo riporta le dichiarazioni di Olivier Français,
Presidente della società Tunnel du Grand-Saint- Bernard: "Se la
situazione non si sblocca, non ci saranno le condizioni per
garantire la sicurezza e saremo costretti a chiudere il
Tunnel".
L'articolo evidenzia inoltre anche l'assenza di dichiarazioni da
parte del Presidente della Regione e ricorda il grido d'allarme a
suo tempo lanciato dall'assessore Caveri, quando deteneva le
specifiche deleghe in merito.
Nei giorni seguenti, la situazione è stata ripresa anche da
testate giornalistiche locali che hanno espresso anche la
preoccupazione dei sindaci della Vallata del Gran San Bernardo e
non solo: anche le suggestioni di un ex Presidente della Regione,
suggestioni direi piuttosto politiche e amministrative.
Sappiamo tutti che, quando notizie di questo genere balzano agli
onori delle cronache, si apre il cofanetto delle critiche che
generalmente colpiscono la parte politica e i vertici della società
interessata circa le reali competenze di chi vi opera e circa
l'impegno profuso in merito ai singoli dossier, questo a torto o a
ragione.
Noi abbiamo raccolto questi dubbi riferiti rispetto alla
società, poi abbiamo percepito che probabilmente il Presidente
della SITRASB ha inteso chiarire il proprio impegno in merito al
dossier in questione attraverso delle dichiarazioni rilasciate il
18 novembre, dove rassicura tutti sulla sicurezza del Tunnel e sul
fatto che non vi siano inadempienze da parte della società.
Chiediamo al Presidente quale sia l'impegno, in quanto socio di
maggioranza, e quale sia stato il ruolo politico dell'azionista
Regione.
Presidente -
Consigliera Erika Guichardaz.
Guichardaz E. (PCP) -
In aggiunta a quanto detto dal
consigliere Restano, ci preme osservare che in tutta questa vicenda
c'è anche un pezzo che riguarda il Governo italiano e anche la
Confederazione elvetica.
Abbiamo appreso che a margine del vertice della comunità
politica europea il Presidente della Confederazione elvetica, Alain
Berset, ha ricordato alla Premier italiana l'urgenza di far
avanzare il dossier delle riparazioni necessarie al Traforo del San
Bernardo e che l'Italia si è impegnata a partecipare al costo dei
lavori ma non ha ancora erogato i fondi; una nota con toni molto
diversi invece è stata poi diffusa dalla Presidente del Consiglio
italiana rispetto all'incontro sopra citato, nota in cui si è
riportato che i due leader hanno discusso del proseguimento dei
lavori congiunti per la ristrutturazione del Tunnel del Gran San
Bernardo.
A seguito di un'audizione del Presidente di SITRASB sono state
anche fornite altre indicazioni rispetto a un ruolo dell'Unione
Europea, quindi al fatto che sia stata in qualche modo coinvolta
anche l'Unione Europea, ma da quell'audizione in Commissione poco
era trapelato di tutta questa vicenda, quindi ringraziamo di nuovo
i cugini svizzeri che, in qualche modo, mettono sul piatto e fanno
apparire un po' più trasparente quello che sta accadendo, quindi
tolgono quegli omissis di cui parlava prima il consigliere
Aggravi.
L'interrogazione, in qualche modo, va a chiedere al Governo
regionale in tutto questo quali cose stia facendo e abbia fatto per
evitare la chiusura del Traforo.
Presidente -
Risponde il Presidente della Regione.
Testolin (UV) -
La situazione del Traforo del Gran San
Bernardo è ben nota: nasce dal cedimento localizzato di una trave
della soffittatura che il 21 settembre 2017 ha determinato la
chiusura per circa 3 mesi del Traforo, poi riaperto il 24 dicembre
di quell'anno a seguito degli interventi di messa in sicurezza che
peraltro, sin da allora, avevano evidenziato l'esigenza di un più
generale intervento di rifacimento della soletta di ventilazione,
ora in via di realizzazione.
È la quota di finanziamento di quest'intervento straordinario -
per circa 26 milioni di euro, non contemplato dalla convenzione di
concessione a SITRASB, perché non previsto né prevedibile - che è
all'attenzione della cronaca.
In estrema sintesi, SITRASB chiede allo Stato concedente alcune
garanzie per poter ammortizzare i nuovi costi in termini di proroga
della concessione di un finanziamento statale dedicato o di un
formale riconoscimento del valore di subentro.
La questione è stata affrontata anche in sede di Commissione
mista del Traforo del Gran San Bernardo dall'organismo
intergovernativo italo-svizzero che cura l'applicazione della
convenzione di Berna del 1958.
Proprio in questa sede è emerso il sostegno della Commissione
mista e della delegazione italiana in primis, affinché la
realizzazione dei lavori da parte della concessionaria svizzera
Tunnel du Gran San Bernard S.A., per la quale la concessionaria
italiana SITRASB Spa dovrà contribuire al 50% dei costi, sia
accompagnata da un'adeguata proroga della concessione per
l'esercizio del Traforo, oggi in scadenza al 2034.
La possibilità della proroga ha già trovato risposta favorevole
da parte della Confederazione svizzera, da parte italiana invece è
stata avviata con l'Unione Europea un'interlocuzione sul punto,
attualmente in corso, al fine della preventiva valutazione di
compatibilità con le norme euro unitarie.
In assenza di determinazioni, la società e il Governo svizzeri
hanno sollecitato la partner italiana, in primo luogo SITRASB, che
però non può rispondere compiutamente, in quanto in attesa delle
decisioni governative su proroga della concessione, finanziamento
dedicato e valore di subentro.
Siamo sicuri che il Consiglio d'amministrazione di SITRASB saprà
mettere in opera nei tempi richiesti tutto quanto necessario per
mantenere gli ottimi rapporti sempre esistiti con la concessionaria
svizzera del Tunnel del Gran San Bernardo S.A., onorando gli
impegni in base alle garanzie riconosciutogli dal concedente, ossia
il Ministero delle infrastrutture e dei Trasporti.
Come Presidenza della Regione - al di là degli aspetti societari
che, come detto, rientrano nelle competenze e responsabilità del
Consiglio d'amministrazione di SITRASB - abbiamo presentato in
molteplici occasioni al Ministro delle infrastrutture e ai
competenti uffici la nostra piena immediata disponibilità a
collaborare, per quanto è nelle nostre possibilità, per fornire
concreta e urgente soluzione alle situazioni che si sono
manifestate.
Continuiamo a credere che la crescente apprensione che segna i
rapporti tra le due società concessionarie del Traforo svizzero, ma
anche tra i due Paesi, vada quanto prima stemperata.
Per ciò lavoriamo per stimolare un continuo impegno del Governo
italiano, anche sollecitando - e l'abbiamo fatto anche di recente
in un incontro - iniziative ministeriali che possano accompagnare
le azioni della società SITRASB nell'accollo della propria parte di
lavori da sostenere ed eseguire, nell'attesa che una rapida e
positiva conclusione della domanda posta alla Commissione europea
consenta di attivare al più presto il percorso di proroga della
concessione per l'esercizio del Traforo, agevolando di conseguenza
anche le operazioni di manutenzione che sono in itinere.
Presidente -
Per la replica, Consigliere Restano.
Restano (GM) -
Grazie, Presidente, per la risposta e per
averci in parte tranquillizzati, perché a essere in apprensione non
sono solo i sindaci di quella vallata, ma tutta la comunità
valdostana, credo.
Ho notato che nella sua risposta non sono stati citati i nostri
Parlamentari che non so quale ruolo abbiano svolto o se abbiano
svolto un ruolo in merito.
Io le chiederei gentilmente se fosse possibile di prevedere
un'audizione del Presidente della SITRASB e dei nostri Parlamentari
per coinvolgerli nella vicenda, qualora non lo fossero ancora stati
o per illustrarci quanto da loro fatto a Roma in merito a quanto da
noi discusso oggi, ricordando che la questione del rinnovo delle
concessioni è per molti versi politica e quindi dobbiamo dedicare
tutte le nostre energie per arrivare all'obiettivo finale.
Presidente -
Sempre per la replica, Consigliera Erika
Guichardaz.
Guichardaz E. (PCP) -
Un passaggio che lei ha evidenziato
ma che nell'articolo di sabato sulla Vallée ha ben evidenziato
anche il mio compaesano, l'ex Presidente Vièrin: "Questo aumento
delle tensioni tra SITRASB e SISEX che, secondo me, deve essere
preso in considerazione".
Sotto questo punto di vista, mi associo a quanto detto dal
consigliere Restano perché in tutto questo grandi assenti sono i
Parlamentari valdostani, mentre domani a Roma ci sarà un Question
Time in Commissione trasporti da parte di un Parlamentare
piemontese rispetto a questa situazione, quindi chissà che i vicini
Piemontesi non possano risvegliare un po' quello che sta al di qua
di Carema.
Dopodiché, come ho già detto in precedenza, è inutile fare
audizioni in Commissione quando venendo in Commissione, a 15
giorni, il Presidente di SITRASB - poi la invito a leggere quanto
ci ha detto in Commissione - ha tenuto praticamente nascosto quasi
tutto quello che lei ci ha detto oggi e che era a conoscenza
sicuramente del Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK