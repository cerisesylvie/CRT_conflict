Consiglio Regionale della Valle d'Aosta - Oggetto del Consiglio n. 1182 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1182 del 13 gennaio 2022 - Resoconto
OGGETTO N. 1182/XVI - Reiezione di risoluzione: "Impegno a
richiedere agli organi statali competenti un diverso conteggio dei
ricoveri di pazienti Covid nei bollettini quotidiani sull'andamento
del virus".
Marguerettaz (Presidente) -
Punto n. 52.03 all'ordine del
giorno. Ha chiesto la parola il collega Manfrin.
Manfrin
(LEGA VDA) -
La risoluzione che è stata
presentata questa mattina, sottolineo a beneficio dell'Aula e anche
delle persone che ci ascoltano fuori, si origina da una serie di
notizie che hanno... come dire? occupato un po' le pagine dei
giornali nella giornata di ieri e nella giornata di oggi, ovvero la
prima notizia è lo studio fatto da FIASO sui ricoveri, che dice che
il 34 percento dei pazienti positivi ricoverati in ospedale non è
malato di Covid, non soffre di sindromi respiratorie o polmonari e
non ha sviluppato la malattia da Covid, quindi un paziente su tre,
secondo questo studio, viene ospedalizzato per curare tutt'altro:
traumi, infarti, emorragie, scompensi, tumori, ma al momento del
tampone per il ricovero risulta positivo al Sars-Cov2.
Da questo studio che è stato fatto su sei grandi Aziende
ospedaliere sanitarie (gli Spedali Civili di Brescia, l'Ospedale
Policlinico San Martino di Genova, IRCCS AOU di Bologna, il
Policlinico Tor Vergata, l'Ospedale San Giuseppe Moscati di
Avellino e il Policlinico di Bari)  emerge che dei complessivi
550 pazienti monitorati - un campione pari al 4 percento del totale
dei ricoverati italiani - ben 363 si sono ospedalizzati con
diagnosi da infezione polmonare, mentre 187, ovvero il 34 percento,
non manifestano segni clinici, radiografici e laboratoristici di
interessamento polmonare, ovvero non sono stati ricoverati per
virus ma con il virus e la frase, evidentemente, assume un
significato ben diverso perché infezione non equivale per forza a
malattia. Di queste persone 187 (il 36 percento), e questo, secondo
me, è un dato sicuramente interessante, sono donne in gravidanza
che necessitano di assistenza ostetrica e ginecologica, mentre il
33 percento è composto da pazienti ospedalizzati per motivi
derivati da diabete, patologie cardiovascolari, neurologiche,
oncologiche o bronco-pneumopatie croniche, l'8 percento riguarda
pazienti con ischemie, ictus, emorragie cerebrali o infarti e un
altro 8 percento è rappresentato da pazienti che dovevano
sottoporsi a un intervento chirurgico urgente e indifferibile pur
se positivi al Covid; inoltre, il 6 percento del totale è composto
da pazienti che arrivano al Pronto Soccorso a causa di incidenti.
Insomma, questo studio evidenzia una cosa che in realtà abbiamo
detto spesso, lo ha detto - ed è anche questo abbastanza curioso,
ma ci accorgiamo di una certa inversione della narrativa in questo
periodo - anche come ho riportato sulla risoluzione, il dottor
Bassetti, che addirittura ha cercato di confutare al rialzo i dati
forniti dallo studio di FIASO e, come riportato, c'è scritto che
nei nostri reparti siamo ben oltre il 35 percento di ricoverati che
con il Covid 19 non c'entrano nulla, non hanno della malattia
nessun sintomo, ma sono positivi al tampone per l'ingresso in
ospedale. Addirittura ha aggiunto che questo avviene anche nella
registrazione dei decessi: se il paziente entra in ospedale per
tutt'altro, ma è positivo e muore, viene automaticamente registrato
sul modulo come decesso Covid e aggiunge - sono parole sue e le
riporto -: "sono numeri assolutamente falsati".
Ora, credo che questa sia ormai una tragica verità, abbiamo
passato credo dei mesi a discutere della differenza tra pazienti
con Covid e morti per Covid e su questo si è sviluppato un ampio
dibattito; credo che un evidente esempio sia quello di quella
ragazza che ha fatto un bagno nel Lago di Como dove purtroppo è
affogata. È stata chiaramente ripescata, è stata sottoposta a un
tampone - questo nell'estate del 2020 - e, essendo positiva al
Covid, è stata registrata come morta per Covid. Credo quindi che su
queste statistiche pesino anche questi numeri.
Quello che chiaramente però viene un po' alla nostra attualità è
che proprio sulla base di questo studio e anche di fronte a questi
dati, che, come sappiamo, pongono una Regione in una zona piuttosto
che in un'altra e quindi zona gialla, zona arancione e zona rossa,
che prevedono evidentemente delle limitazioni, la Regione Lombardia
ha chiesto al Ministero della salute di non contare nel bollettino
quotidiano sull'andamento del Coronavirus i ricoveri di pazienti
ospedalizzati per altre patologie e poi risultati positivi. Lo
scopo, secondo Regione Lombardia, è quello di dare una
rappresentazione più realistica e oggettiva della pressione sugli
ospedali causati dal Covid e da questo venerdì, sempre Regione
Lombardia, ha annunciato che distinguerà fra ricoveri Covid
positivi e quelli che hanno una patologia Covid dipendente. Ecco,
questo nuovo metodo di conteggio è sicuramente importante, perché?
Perché, da una parte, effettivamente, permette di circoscrivere in
maniera approfondita e specifica il fenomeno Covid e quindi
sicuramente di vedere quali sono gli effetti del Covid sulla nostra
popolazione e, evidentemente di non andare a falsare i dati dicendo
che una persona è ricoverata per Covid quando in realtà è
ricoverata per tutt'altro; dall'altra parte, però, permette anche
alle Regioni di non dover adottare delle misure di limitazione che
vengono imposte chiaramente dalle disposizioni nazionali e che in
molti casi limitano la libertà di movimento dei cittadini, limitano
chiaramente le possibilità delle attività commerciali, limitano le
attività sociali, sostanzialmente impediscono di vivere una vita
normale.
Ora, la Valle d'Aosta chiaramente sta fronteggiando una crisi,
come sappiamo, con numeri che sono decuplicati rispetto a un anno
fa sui contagi e, come sappiamo, la modifica del metodo di calcolo
che viene adottata per l'inserimento delle Regioni in una zona
piuttosto che in un'altra viene determinata, per fortuna,
diversamente da quello che era l'anno scorso. Diciamo che quello
che conta di più è il numero dei ricoverati e delle terapie
intensive, quindi in area medica e della terapia intensiva, ma
chiaramente se risultano persone ricoverate positive che però sono
ricoverate per altra patologia, anche questo è un dato che rischia
di falsare e quindi di mettere una Regione in una zona che non
dovrebbe essere così negativa per questo tipo di
incomprensione.
Ho peraltro letto una notizia decisamente preoccupante che è
stata riportata da un'ANSA delle 12:30, che riporta il monitoraggio
settimanale della Fondazione Gimbe, che dice che la Valle d'Aosta
con un altro paziente in terapia intensiva entrerebbe in zona
arancione, mentre con altri quattro pazienti ricoverati in
rianimazione finirebbe in zona rossa, quindi una situazione che
dobbiamo assolutamente e necessariamente scongiurare con tutte le
forze che abbiamo e sicuramente questo nuovo conteggio ci
permetterebbe di poter dare una fotografia più chiara. Evidenziamo
anche una cosa: qui non si tratta di falsare i dati, perché nessuno
vuole dire e non vuole riportare in maniera fedele quello che sta
accadendo, qui si tratta di dare ai dati una lettura che
rappresenti la realtà e non invece, diciamo, la gonfi
artificialmente. Credo che l'esempio che ho fatto prima della
ragazza purtroppo deceduta nuotando nel lago sia di tutta evidenza
e ci restituisca un'immagine adeguata per questo caso.
Con questa risoluzione quindi abbiamo deciso di presentare,
conformemente a quanto già realizzato dalla Regione Lombardia, la
stessa richiesta per la nostra Regione e quindi chiediamo con
questo impegno di formulare presso il Ministro della salute e la
Conferenza Stato-Regioni la richiesta di non contare nel bollettino
quotidiano sull'andamento del Coronavirus i ricoveri di pazienti
ospedalizzati per altre patologie e poi risultati positivi e
parimenti chiediamo di iniziare a fornire analogamente a Regione
Lombardia la distinzione nel bollettini tra ricoveri Covid positivi
e quelli che hanno una patologia Covid dipendente.
Presidente -
Ha chiesto la parola il presidente della
Regione Lavevaz, ne ha facoltà.
Lavevaz (UV) -
Sono sostanzialmente d'accordo con
l'analisi fatta dal collega Manfrin in maniera puntuale. Devo dire
che l'intervento che lei ha fatto potrebbe essere assolutamente
sovrapponibile a diversi interventi che abbiamo fatto all'interno
della Conferenza delle Regioni, diverse Regioni peraltro, proprio
su quest'aspetto. È una problematica di cui si parla non da queste
settimane, se ne parla fin dai primi momenti - io ho vissuto dalla
seconda ondata in poi -, ma un corretto conteggio dei positivi,
proprio una distinzione tra chi è malato di Covid e chi è malato
col Covid è una questione che, vi posso assicurare, all'interno
della Conferenza delle Regioni è stata portata tantissime volte. Io
mi ricordo anche di un intervento, adesso non ricordo quando, ma
esattamente in questo solco in cui avevo anche chiesto, vista la
particolarità della nostra Regione, una suddivisione, un conteggio
diverso anche tra residenti e non residenti, perché c'è una
possibilità anche di un'incidenza di non residenti importante, in
particolare nel periodo delle festività o durante l'estate; durante
l'estate, per fortuna, la situazione pandemica è ben diversa. È una
questione che abbiamo condiviso in maniera trasversale tra i
Presidenti di Regione a prescindere dal colore politico. Devo dire
che in particolare con il presidente Fedriga, di cui ho una
profonda stima, c'è un'ottima collaborazione su tanti fronti e
anche su questo punto, ripeto, la questione è stata già portata
avanti tante volte, ma mai ascoltata dal Governo. Al di là del
report
FIASO, questa è un'analisi che, le assicuro,
all'interno della Conferenza viene regolarmente portata ed è stata
portata anche in queste settimane di festa, perché tra Natale e
l'Epifania credo che ci siamo visti in Conferenza quattro o cinque
volte e diverse volte è uscita questa proposta anche nei confronti
del Governo, quindi alla presenza anche del Ministro Speranza e
della Ministra Gelmini.
Rispetto alla proposta invece della Regione Lombardia, è chiaro
che quella della Regione Lombardia è più che altro una provocazione
o direi un esercizio di stile, perché, chiaramente, anche se la
Regione propone i dati in maniera scomposta, quello che il Governo
farà o l'Istituto superiore di sanità, la Cabina di regia che
vogliamo dire... farà la somma, perché non può essere conteggiato
in maniera diversa un parametro in una Regione rispetto a quello di
un'altra Regione. Se il parametro attuale è il numero di positivi
in area medica e il numero di positivi in terapia intensiva, finché
non si modifica a monte quest'aspetto - ed è una cosa che deve fare
il Governo -, è abbastanza inutile che mandiamo i dati in maniera
suddivisa, lo possiamo anche fare ma è assolutamente inutile.
Quello che va fatto - e su questo la forza politica ha un peso
anche diverso da quello che posso avere io all'interno della
Conferenza, ma devo dire che su questo i Presidenti sono allineati,
ripeto, a prescindere dal colore politico - è una modifica che va
fatta a monte e non nella trasmissione dei dati. La risoluzione
così com'è presentata, pur condividendo come ho detto e come ho
premesso, non è accettabile.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Mi fa piacere che questa
problematica lei non la registri questa settimana, ma l'abbia
proposta a più riprese nel passato, non ne ha mai dato
comunicazione ovviamente a questo Consiglio. Quello che registro
però è che curiosamente, mentre lei lo ha fatto, diciamo, da quello
che dice lei, già svariate settimane fa, giorni, mesi anni, lustri,
incredibilmente, noi depositiamo questa risoluzione alle 13:00 e
alle ore 15:34 esce un'ANSA dove lei dichiara: "Ah, dobbiamo
modificare i metodi di conteggio". Capisterella, come mai?
(intervento del Presidente della Regione, fuori
microfono)
...non so se l'ha fatta lei, io l'ho letta quindi prendo atto di
questo, se vuole poi le do i riferimenti. È uscita un'ANSA di
questo tipo ed è uscita nella giornata di oggi, quindi, capisce
che...
(intervento del Presidente della Regione, fuori
microfono)
...guardi, 13 gennaio 2022,
news
: "Covid, Lavevaz:
cambiare regole su conteggio casi positivi. Il dato del numero dei
contagi è diventato meno significativo" questo...
(intervento del Presidente della Regione, fuori
microfono)
...sì, un'ANSA del 13 gennaio alle ore 15:34...
(intervento del Presidente della Regione, fuori
microfono)
...non c'è scritto... questo è quello che viene riportato
sull'ANSA. È particolarmente curioso quindi vedere che lei ha tutte
queste idee prima degli altri, sicuramente è un precursore e ci
insegna anche parecchie cose, però, quando gli altri fanno le
proposte, incredibilmente lei esce con delle notizie ANSA, anzi,
sicuramente l'hanno fatto contro il suo volere, diciamo.
Inoltre quello che lei dice è altrettanto curioso perché lei
dice: "ma, guardi, sono d'accordo con lei per quanto riguarda i
conteggi", bene, su questo è d'accordo, perfetto e, siccome diciamo
la stessa cosa siamo d'accordo e questa è un'impegnativa ed è
andata. Poi c'è la seconda impegnativa che dice: "Regione
Lombardia...", "ah, ma lo fa come provocazione". Io non credo sa,
Presidente, perché penso che probabilmente lei conosce le
intenzioni, frequenta molto di più il Palazzo di Regione Lombardia
rispetto a altri e quindi confidiamo che lei conosca quali sono le
motivazioni che stanno dietro le scelte politiche, però in realtà
io credo che Regione Lombardia abbia adottato questa strategia -
anch'io ipotizzo - per evidenziare che molto probabilmente, se si
riportassero i dati in maniera corretta, la classificazione di una
Regione sarebbe evidentemente corretta.
Ora, io credo che lei nel suo ruolo di Presidente debba fare una
cosa importante: quella di tutelare al massimo la Regione, le sue
attività economiche e le sue attività sociali. Come lei saprà, la
collocazione della nostra Regione in zona arancione o in zona rossa
sarebbe una vera sciagura per le attività economiche e sociali
della nostra Regione; non parliamo poi dell'
appeal
turistico
che viene comunicato al di fuori, perché la zona rossa con dati
magari anche minimamente negativi viene riportata fuori come un
pericoloso focolaio di contagio. Secondo me, quindi riportare
questi dati probabilmente potrebbe portare e promuovere dei
comportamenti corretti anche a livelli di Governo, perché se io
fornisco il dato, diciamo, netto, chiaro e quindi i veri contagi
sono questi perché abbiamo tolto quelli che sono semplicemente
Covid positivi e non Covid dipendenti, aiuterebbe a far capire
all'opinione pubblica e non soltanto a quella valdostana, ma alle
persone che vogliono venire qui e anche a chi amministra al
Ministero della salute, che forse la situazione non è così negativa
e se tutte le Regioni adottassero questo sistema di registrazione,
è evidente che si promuoverebbe una miglioria magari facendo opera
di convincimento rispetto al Ministero per modificare i dati del
contagio. Guardi, glielo dico perché in questi giorni sto
registrando un sacco di conversioni sulla via di Damasco anche
nelle proposte per la risoluzione della pandemia, perché, rispetto
a quello che i virologi - magari anche di grido - dichiaravano un
paio di settimane fa, vediamo tutta una serie di modifiche anche
dettate dalle linee guida dell'OMS, piuttosto che dagli studi che
stanno emergendo. È chiaro quindi, Presidente, che, quando qualcosa
dipende dalle norme nazionali, noi possiamo fare poco, ci abbiamo
provato, me lo ricordo in quest'aula ad andare contro le norme
nazionali e abbiamo il nostro nel nostro piccolo, ma in questo caso
è un qualcosa che possiamo fare, che possiamo adottare e che
sicuramente sarebbe positivo per la nostra Regione e che
permetterebbe di suddividere l'impatto del Covid soprattutto sulle
ospedalizzazioni e darebbe la fotografia plastica dei dati reali.
Ora, se lei non vuole prendere nemmeno questo impegno, che mi
risulta minimo perché basta fare semplicemente una separazione dei
dati... io non ho guardato il bollettino di oggi e mi pare che
siamo sulla cinquantina di persone ospedalizzate più quattro-cinque
in terapia intensiva; se lei mi dice che è una difficoltà
suddividere i dati di 50-60 persone che sono ospedalizzate, io alzo
bandiera bianca, però, Presidente, credo che questo sarebbe
semplicemente un qualcosa che andrebbe a nostro vantaggio e non a
nostro svantaggio.
Noi quindi chiaramente questa risoluzione la porteremo al voto e
non la ritiriamo, se lei ritiene, come ha dichiarato all'ANSA alle
ore 15:34 o come lei ha dichiarato e ha preconizzato 8-9 anni fa e
poi inopinatamente l'hanno portato fuori questo pomeriggio proprio
prima della discussione di questa risoluzione... se lei crede in
questo, io le consiglierei di votare questa risoluzione; se lei
ritiene di non voler fare neanche questo sforzo, voti contro e poi
chiaramente l'opinione pubblica si formerà la sua idea.
Presidente -
Ha chiesto la parola il presidente della
Regione Lavevaz.
Lavevaz (UV) -
Solo una velocissima precisazione. Le mie
dichiarazioni all'ANSA le ho fatte questa mattina alle 11,00 in
seguito a una richiesta di un mio pensiero rispetto alle posizioni
che stanno prendendo le altre Regioni. Ci sono i messaggi, ci sono
le
mail
, io posso anche capire che, insomma, ci sia la
volontà di far credere cose diverse, in questi due giorni si è
visto almeno un paio di volte, ma così non è. Le mie dichiarazioni
fanno seguito alla linea che abbiamo seguito in queste settimane e
in questi mesi all'interno dei lavori della Conferenza, non siamo
stati al traino, come è stato detto anche in questi due giorni,
abbiamo portato avanti delle proposte anche anticipando dei passi
del Governo, per esempio, sulle quarantene delle scuole, eccetera,
il vostro ruolo è diverso e questo lo sappiamo bene e ne prendiamo
atto.
Presidente -
Ci sono altre richieste di intervento? Se
non ci sono altre richieste di intervento, chiedo di mettere in
votazione la risoluzione di cui al punto n. 52.03. La votazione è
aperta. La votazione è chiusa.
Appello nominale del Consigliere presente in remoto sulla
piattaforma zoom.
Rosaire (UV) -
Favorevole.
Presenti: 33
Votanti: 13
Favorevoli: 13
Astenuti: 20 (Barmasse, Bertschy, Caveri, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
La risoluzione non è approvata.
Con questa risoluzione abbiamo terminato i lavori, buona serata
a tutti.
---
L'adunanza termina alle ore 17:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK