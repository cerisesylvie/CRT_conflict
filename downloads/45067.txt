Consiglio Regionale della Valle d'Aosta - Oggetto del Consiglio n. 1888 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Farmacie
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1888 del 6 ottobre 2022 - Resoconto
OGGETTO N. 1888/XVI - Interpellanza: "Coinvolgimento della
farmacia ospedaliera nella risoluzione delle criticità connesse
all'esternalizzazione del relativo servizio da parte dell'Azienda
USL della Valle d'Aosta".
Bertin (Presidente) -
Punto n. 43. Per l'illustrazione
dell'interpellanza, la parola al consigliere Manfrin.
Manfrin (LEGA VDA) -
Torniamo su un aspetto della
Pubblica Amministrazione che ha visto plurimi interventi
all'interno di quest'aula da parte di questi banchi perché ha visto
un certo interesse nell'esternalizzazione dei servizi;
un'esternalizzazione che non sempre ha significato un miglioramento
del servizio ma che purtroppo spesso ha significato invece un
aumento dei costi per il contribuente. Avevamo parlato del
cogeneratore, avevamo parlato di altre tipologie di servizio, oggi
parliamo dell'esternalizzazione del servizio del magazzino e, nello
specifico, in quest'iniziativa del servizio di farmacia
ospedaliera. Il tema è abbastanza tecnico e siccome è complesso, mi
perdonerà se leggo, Assessore, per una volta. Ho voluto riportare
integralmente le valutazioni fatte proprio su questa
esternalizzazione perché, da quello che abbiamo potuto esaminare,
dall'analisi di questa procedura di dialogo competitivo, che io le
ammetto e le confesso sinceramente non avevo mai sentito, mi è
suonato un po' come dialogo competitivo una sorta di
coprogettazione, addirittura trasposta dalle politiche sociali alla
sanità, un dialogo competitivo dove il pubblico parla con non so
chi e gli dice: "ma potresti occuparti tu di questi servizi?". Non
ho capito bene le modalità, comunque ne prendiamo atto. Quello che
abbiamo appreso con particolare attenzione e apprensione è il
trasferimento che si evince da quanto comunicato della farmacia
dell'Ospedale, che, secondo il progetto, dovrebbe essere rimossa
dall'Ospedale e collocata non si sa bene dove. La prima cosa che
salta all'occhio è che nella stesura del bando la farmacia non
sarebbe stata coinvolta se non per fornire alcuni dati come il
numero di richieste giornaliere, il numero di scarichi e poco
altro. In considerazione, ad esempio, del punto 6, lettera a),
dell'avviso, nel capitolo dedicato al trasporto urgente, sarebbe
stato utile avere il numero medio delle urgenze per giorno o
periodo di riferimento perché è di tutta evidenza che questo dato
impatta molto sull'attività e sui costi che questi comportano.
Nell'ipotesi in cui il magazzino della farmacia venga messo a
disposizione gestito integralmente dall'operatore economico sotto
la sua responsabilità, non si comprende, per esempio, se questi,
per la natura e delicatezza dell'incarico, potrebbe possederne i
requisiti di legge, parliamo sempre chiaramente di detenzione di
farmaci, cioè non di un magazzino semplice, di un cubo, di una roba
di cemento armato dove buttiamo delle scatole, ma di un magazzino
dove ci sono dei farmaci. Al punto 6 lettera e), nel capitolo
dedicato all'immagazzinamento dell'avviso, si legge: "trasporto
entro quindici minuti al singolo reparto del singolo presidio
ospedaliero di Aosta". Queste tempistiche obiettivamente, con un
magazzino esterno rispetto al dialogo competitivo, appaiono
irrealistiche, considerato che al punto 6, lettera a), per esempio,
c'è un conflitto perché si parla di venti minuti e non più di
quindici per le urgenze e se urgenze significa venti minuti, non so
quanto urgenza sia. Lei avrà visto sicuramente il magazzino
dell'Ospedale Parini, immagino che sicuramente saprà che una
struttura di quel tipo per essere collocata e poter rispettare quei
tempi... non so esattamente dove possa essere situato un magazzino
di quella portata rispetto alla distanza dal Parini e dal
Beauregard.
Al punto 6, lettera f),
software
logistica, dall'avviso
si legge: "lo svolgimento del servizio dovrà avvenire mediante lo
sviluppo e l'utilizzo di un software fornito dall'operatore
economico che dovrà funzionalmente integrarsi con il software
gestionale AREAS in uso presso l'House VdA", ma questo non tiene
conto del lavoro attualmente in essere da parte, per esempio, di
alcuni consulenti informatici sulle varie tematiche della
prescrizione farmaceutica, con la prossima adesione di sistemi
informativi a una procedura Consip e conseguente inconciliabilità
evidentemente delle due cose. La durata dell'aggiudicazione - e
questo, purtroppo, è un errore che ho visto anche fare su altri
avvisi - è prevista direttamente per nove anni, non come parrebbe
evidentemente più ragionevole per un periodo più breve con
eventuale possibilità di rinnovo per un ulteriore periodo, per
esempio, si fa 3 + 3 + 3 o un 5 + 4, e poi non c'è chiarezza su
implicazioni assistenziali UFA (Unità Farmaci Antiblastici), dove
verrebbe collocata. Si è parlato con gli oncologi dell'eventualità
di uno spostamento? Si è analizzato l'impatto sui pazienti? Perché
questo credo sia un elemento fondamentale, cioè quello che verrebbe
a crearsi con un impatto sui pazienti se si esternalizzasse questa
struttura. Non si comprende, per esempio, se si è tenuto conto,
sempre appunto per quanto riguarda i farmaci antiblastici, che per
preparare le terapie che costano, ovviamente lei lo sa, migliaia di
euro, bisogna attendere fino all'ultimo, in quanto i pazienti
possono non essere in grado di riceverle, quindi non posso
programmarle prima, è proprio una cosa che devo fare all'ultimo
momento. Al contrario, se l'UFA rimanesse in Ospedale, quale sarà
l'impatto su un magazzino duplicato di farmaci oncologici, che
comunque difficilmente potrà contenere tutti i farmaci come il
magazzino principale? Perché quella struttura, da quanto ci dicono,
dovrebbe essere sgomberata e diventare la nuova mensa, queste sono
le informazioni che abbiamo potuto reperire.
Non si comprendono gli effetti sulla distribuzione di rete ai
pazienti, poiché in Ospedale si attua la diretta pura, che consiste
nella dispensazione diretta dei farmaci tramite la farmacia
ospedaliera. Questa modalità di distribuzione, oltre ad aggiungere
notevoli risultati dal punto di vista economico, nasce dal punto di
vista del legislatore per modificare il
setting
assistenziale, in modo da avvicinare i pazienti, in particolar modo
quelli più fragili, agli specialisti ospedalieri, medici ma anche
farmacisti, che verificano lo stato di salute del paziente,
l'aderenza e la tollerabilità della terapia farmacologica, nonché
altre esigenze particolari del paziente. Spostare la distribuzione
diretta dall'Ospedale significa mandare il paziente fragile prima
dallo specialista in Ospedale, poi dal farmacista ospedaliero
situato chissà dove con un modello organizzativo in antitesi con la
semplificazione e con le disposizioni legislative che fissano gli
obiettivi di salute nazionali e regionali nei quali viene sancita
la centralità del paziente. Vi è una mancata considerazione
relativa alla lontananza del farmacista dal magazzino, che
finirebbe inevitabilmente per complicare le funzioni di
supervisione, sfavorendo fra le altre cose la numerosa serie di
contatti quotidiani con operatori medici, indispensabile per la
regolarità del servizio.
Non si comprende poi se siano state effettuate le opportune
valutazioni in merito alla giacenza dei farmaci nei reparti che al
31 dicembre 2021, da quello che abbiamo potuto appurare,
assommavano a circa 200 mila euro, cioè una frazione residuale
rispetto al valore dei farmaci annualmente distribuiti, circa 20,5
milioni di euro, poiché, a fronte di questo dato, sfugge il senso
organizzativo dell'operazione, che produrrà una tendenza
all'accaparramento da parte dei reparti delle strutture aziendali,
ovvero proprio l'effetto che storicamente si è voluto
disincentivare, cioè mettiamo un punto dove ci sono i farmaci e
veniamo a prenderli lì.
Non si comprende se siano state effettuate le opportune
valutazioni in merito alla reperibilità, in quanto il farmacista
non è ovviamente anche autista e trasportatore. Attualmente il
farmacista valuta la richiesta, la valida, spesso acquisendo
informazioni aggiuntive dai reparti e poi in genere un OSS del
reparto si reca in farmacia a ritirare quanto richiesto. Spostando
la farmacia, si deve prevedere un operatore in più sempre disposto
a trasportare i farmaci dal magazzino al reparto e questa sembra
una soluzione del tutto antieconomica. Qui magari non ho tenuto
conto del fatto che avete preso le squadre di manutenzione
chiaramente della centrale termica e le avete messe a spostare le
bombole e a fare il servizio di portineria, non so esattamente per
quale motivo, assumendo dell'altro personale per fare
esclusivamente quel servizio, ma queste sono considerazioni
mie.
Ora, le considerazioni che ho fatto, oltre chiaramente a questa
serie puntuale di domande, riguardano anche evidentemente il fatto
che nel panorama nazionale non vi è un'organizzazione similare con
un servizio di farmacia esterno, ma che tutte le strutture hanno un
servizio di farmacia interno e le poche strutture che hanno deciso
di esternalizzare questo servizio hanno poi dovuto ricredersi e
hanno reinternalizzato, quindi evidentemente, prima di fare un
passo di questo tipo, forse quelle esperienze vanno analizzate.
Ancora quello che abbiamo compreso e che abbiamo analizzato è -
e mi duole tornare un po' con la memoria ad alcune iniziative -
proprio che quest'esternalizzazione, come le ho detto all'inizio,
quella che è stata effettuata più volte con alcuni servizi,
purtroppo non ha fatto altro che causare aumenti e le ricordo
soltanto il fatto che banalmente la gestione, per esempio, delle
chiamate e degli interventi sui generatori e sul servizio di
manutenzione dell'impianto termico e quant'altro, ci è costato il
doppio, cioè mezzo milione di euro, rispetto a quello che si era
preventivato quando si è voluto esternalizzare il servizio.
A fronte di tutto questo e a fronte di queste considerazioni,
quindi le chiedo, Assessore: "se sia intenzione da parte
dell'Amministrazione coinvolgere la farmacia ospedaliera sulle
criticità evidenziate; se abbia analizzato le potenziali criticità
sollevate dalla presente iniziativa e se è stata fatta un'analisi
di costi e benefici dell'intera operazione, in caso affermativo
quali siano le risultanze anche e soprattutto sotto il punto di
vista delle criticità che tale scelta provocherebbe".
Lei, Assessore, mi auguro possa avere una risposta esaustiva,
anche soltanto per il fatto che quest'iniziativa è stata depositata
a luglio e viene discussa in questo momento, quindi spero davvero
che qualcuno possa aver formulato delle risposte valide.
Presidente -
Per la risposta, l'Assessore Barmasse.
Barmasse (UV) -
Grazie per l'esposizione consigliere
Manfrin. Le domande sono puntuali, questa è una procedura che è
stata messa in atto dall'Azienda, ovviamente l'abbiamo sentita per
le motivazioni e la giustificazione di questo tipo di
procedura.
"Se sia intenzione da parte dell'Amministrazione coinvolgere la
farmacia ospedaliera sulla criticità evidenziata":
l'Amministrazione vuol dire, a mio avviso, la Direzione strategica
ospedaliera perché l'Azienda è autonoma, premesso che le attività
oggetto di esternalizzazione riguardano la sola logistica di
consegna e il ritiro dei farmaci, non coinvolgendo le attività
espletate direttamente dai dirigenti sanitari della Struttura
complessa farmacia, si precisa che i responsabili della Struttura
complessa verranno coinvolti nelle successive fasi relative al
dialogo competitivo, come peraltro già comunicato verbalmente in
sede di riunione presso la Direzione amministrativa in data 17
giugno 2022.
Le criticità sollevate dalla presente iniziativa non trovano un
riscontro concreto nelle funzioni messe in gara in quanto, come
sopra precisato, parliamo solo ed esclusivamente di
immagazzinamento, consegna e ritiro dei farmaci, il cui governo
rimane comunque in capo alla Struttura complessa di farmacia, che
continuerà ad analizzare le richieste e ad autorizzare e governare
acquisti e consegna dei farmaci per i reparti.
Per quanto riguarda l'analisi dei costi/benefici dell'intera
operazione, si riportano di seguito le analisi tratte peraltro
dalla relazione tecnico-illustrativa di accompagnamento alla
procedura di gara rispetto ai benefici risultati dalla
esternalizzazione del servizio. L'affidamento del servizio di
logistica centralizzata occorrente per i presidi ospedalieri e le
aree territoriali dell'azienda USL della Valle d'Aosta per tutta la
Regione Valle d'Aosta, per un periodo di nove anni, è un'attività
che si è resa necessaria anche a seguito della pandemia, che ha
evidenziato che i magazzini sono carenti negli spazi rispetto alla
necessità di stoccaggio di materiale in caso di emergenze
pandemiche e comunque è necessario rafforzare le reti di
distribuzione sia per l'Ospedale che per il territorio. È
necessario ricondurre ad un unico magazzino centralizzato i
prodotti economali, dispositivi medici, i farmaci e i vaccini. È
necessario, ai sensi dell'articolo 34 del Codice appalti, che le
stazioni appaltanti contribuiscano al conseguimento degli obiettivi
ambientali previsti dal piano di azione per la sostenibilità
ambientale dei consumi nel settore della Pubblica Amministrazione
attraverso l'inserimento delle specifiche tecniche e delle clausole
contrattuali contenute nei criteri ambientali minimi attualmente in
vigore, che integralmente si richiamano, utilizzare i mezzi meno
inquinanti e più performanti, normare le modalità di
confezionamento e distribuzione delle merci e razionalizzare i
trasporti onde limitare le emissioni di gas inquinanti. È
necessario individuare un fornitore esterno in grado di rispondere
in tempi rapidi con procedure di consegna e accatastamento
flessibili alle diverse esigenze che si possono manifestare in
un'Azienda sanitaria anche a seguito della continua innovazione
tecnologica. È necessario rendere disponibili spazi conformi alla
normativa antincendio e da rendersi disponibili per le attività
sanitarie.
I principali obiettivi che si intendono raggiungere sono i
seguenti:
- razionalizzazione delle scorte di magazzino centrale di
reparto, la gestione delle scorte e dei relativi ordini di
materiale sanitario e non presso i reparti potrà essere gestita in
opportuna collaborazione con i coordinatori infermieristici tramite
il personale in carico all'Azienda USL della Valle d'Aosta e
proveniente dall'Ufficio Servizi alberghieri e logistici e dalla
farmacia, che invece di essere attribuito ad altra funzione,
possedendo le competenze necessarie, verrà adibito alla gestione
dei magazzini di reparto, cosiddetta "logistica di prossimità", con
i seguenti vantaggi: maggior controllo sulle scorte con conseguente
diminuzione degli spazi fisici attualmente occupati da materiale di
non immediata utilizzazione, sgravio delle attività logistiche per
il personale sanitario con possibilità di destinazione a un numero
maggiore di ore da dedicare all'attività assistenziale; maggiore
tracciabilità dei materiali utilizzati con conseguente corretta
previsione sull'andamento dei consumi anche in previsione di
individuazione di nuove strategie di acquisto; particolare
attenzione al rispetto della norma relativa agli stoccaggi di
materiali anche in previsione di una corretta applicazione della
normativa antincendio; utilizzo degli spazi non più utilizzati per
gestione delle scorte e attività assistenziali; in tal senso
l'Azienda USL propone che il personale a tempo indeterminato
attualmente in servizio presso i Servizi alberghieri e logistici e
la farmacia venga utilizzato per la gestione della logistica di
prossimità;
- tracciabilità e rintracciabilità dei prodotti gestiti:
l'inserimento al magazzino, al momento della consegna dei dati
relativi alla scadenza e al lotto, permetteranno adeguamento alla
normativa attuale circa la tracciabilità dei dispositivi medici,
con conseguente e immediata individuazione di eventuali prodotti
soggetti al ritiro in caso di segnalazione da parte del Ministero
della salute, gestione e controllo giornaliero delle date di
scadenza e organizzazione della distribuzione dell'utilizzo in base
alla data di scadenza, precisa e puntuale trasmissione dei dati di
utilizzo dei dispositivi medici al Ministero della salute;
- integrazione e sinergia tra attività logistiche: tenuto conto
che è necessario acquisire una
vision
più ampia del termine
"logistica sanitaria" al fine di integrare tutte le attività di
tipo logistico all'interno dell'Azienda USL della Valle d'Aosta,
sono stati presi in considerazione non solo i processi relativi
alla movimentazione di materiali, ma anche le attività che
riguardano lo spostamento di pazienti in quanto un'integrata
gestione delle attività permette una riduzione dei tempi di
attraversamento del sistema, un miglior livello di servizio, in
quanto la gestione verrà affidata a personale dedicato e formato,
destinazione di spazi precedentemente utilizzati per accatastamento
merci e funzioni di assistenza sanitaria, responsabilità chiare e
definite sui processi, razionalizzazione dei costi di trasporto e
di movimentazione interna ed esterna, ottimizzazione dell'attività
dei professionisti sanitari, medici, infermieri, OSS, eccetera,
che, sgravati dalla funzione di gestione dei materiali in reparto,
risulteranno essere disponibili per le sole attività
assistenziali.
Preciso, infine, che una più puntuale rilevazione delle scorte
presso i riparti è attività più volte sollecitata dal Collegio
sindacale dell'Azienda USL della Valle d'Aosta.
Presidente -
Per la replica, la parola al consigliere
Manfrin.
Manfrin (LEGA VDA) -
Guardi, Assessore, io davvero l'ho
ascoltata con attenzione e mi sono sforzato di trovare un lato
positivo, ma sinceramente purtroppo ho dovuto prendere atto di una
spiegazione generica che non è che spegne gli interrogativi che
sono stati posti. Io le chiedo davvero di riflettere, banalmente
sulla parte dei farmaci antiblastici che vengono somministrati, che
non possono essere programmati, che hanno tutto il loro percorso e
che con un'esternalizzazione che è quella che è stata prospettata
evidentemente incontreranno una serie di criticità. Io
sinceramente, Assessore, non riesco a comprendere le motivazioni
per le quali qualcuno continua a dire che bisogna esternalizzare i
servizi; questa, per fortuna, non è soltanto una mia elucubrazione,
c'è anche una nota del SAVT, che chiaramente lo evidenzia ed
evidenzia che queste esternalizzazioni continuano a essere fatte a
discapito del servizio esterno e credo anche che il fatto di dire
che i farmacisti verranno coinvolti, quindi guardare al futuro,
significa che tutto questo dialogo competitivo che si è messo in
piedi e con i vari tempi, per esempio, se noi leggiamo il
documento, quello del dialogo competitivo, leggiamo già che, per
esempio, al punto e), immagazzinamento, viene scritto che cos'è
previsto nel servizio immagazzinamento, quali sono le tempistiche,
trasporti entro quindici minuti al singolo reparto, trasporto
sessanta minuti presso gli altri presidi ambulatoriali territoriali
per le urgenze, trasporto H24 per i casi urgenti e non solo, ma che
va in conflitto con sé stesso, perché nella parte E si dice che il
trasporto deve essere fatto entro quindici minuti al singolo
reparto, ma nella pagina precedente c'è scritto che deve essere
fatto in un tempo massimo di venti minuti, ci sono cinque minuti
che ballano e molto probabilmente c'è una differenza anche in
termini di efficacia di quel farmaco che è necessario.
Quello che lei ha detto: "c'è bisogno di un maggiore
coordinamento" in realtà si scontra e cozza con il fatto che alcune
strutture, poche strutture, hanno fatto la stessa scelta di
esternalizzare questo servizio e poi in realtà sono dovute tornare
indietro. Assessore, in questo momento pensare di fare una scelta
come si è fatto, per esempio, sui servizi di cogenerazione e poi
tornare indietro perché ci si è sbagliati, probabilmente non è la
scelta migliore da fare. Su questo le chiederei e la pregherei di
intervenire, di sollecitare, di chiedere a quelle realtà che lo
hanno fatto, e ce ne sono in Piemonte, e chiedere perché poi sono
tornate indietro, perché questo servizio esternalizzato ha mancato
di efficacia. La pregherei davvero di chiederlo a beneficio del
servizio dei pazienti, che purtroppo non possono dipendere dalle
tempistiche di chi... e obiettivamente io non riesco neanche a
immaginarlo, lei lo ha visto il magazzino, io so quali sono le
dimensioni. Lei ritiene che ci sia una struttura pari a una
distanza che possa garantire una consegna di quindici minuti ad
Aosta? Capisce? È questo il problema. Una struttura di quelle
dimensioni nella città di Aosta obiettivamente io non so se esiste
e non so se è disponibile e non so se un operatore economico potrà
mai trovarlo e quello che io pavento è che c'è il rischio che si
trovi una struttura che è ancora più lontana e che sia fuori Aosta,
magari alle porte, magari nella
Plaine
e che questi tempi
non li possa rispettare mai e comunque non li rispetterebbe neanche
se fosse ad Aosta, perché, nel momento in cui intercorre la
chiamata del reparto, che chiede al farmacista, che verifica le
prescrizioni, che autorizza, che dice: "andatelo a prendere", il
tempo di un quarto d'ora è già passato e le persone sono però nel
reparto che hanno bisogno di quei farmaci. Questa è la criticità da
considerare, senza contare le criticità legate al
software
.
Qui si dice, io non so in quale maniera lo si può affermare, che
l'operatore privato dovrà dotarsi di un software per la logistica
che deve dialogare con AREAS e poi c'è una procedura aperta con
Consip che cerca un altro
software
di gestione. Io credo che
ci siano delle cose inconciliabili in questo dialogo competitivo ed
è una cosa che io non l'ho mai sentita fare per i servizi sanitari
qui in Valle d'Aosta, non so da altre parti.
Io le chiedo davvero, Assessore, ci rifletta perché da questo
dipendono la vita e il lavoro di molte persone.
Presidente -
Sospendiamo un quarto d'ora per arieggiare i
locali. Il Consiglio è sospeso.
La seduta è sospesa dalle ore 18:18 alle ore 18:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK