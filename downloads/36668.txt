Consiglio Regionale della Valle d'Aosta - Oggetto del Consiglio n. 652 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 652 del 28 luglio 2014 - Resoconto
OGGETTO N. 652/XIV - Interpellanza: "Predisposizione di un
disegno di legge in materia di commercio, a seguito della sentenza
della Corte costituzionale n. 104/2014".
Presidente
- La parola al Consigliere Ferrero.
Ferrero (M5S)
- Grazie Presidente.
Torniamo su un argomento, che è uno degli argomenti che, secondo
noi, è stato più trascurato in questi anni: è la programmazione
commerciale, che, di fatto, è venuta a mancare, sono rimasti dei
buchi nella legislazione. La recente sentenza della Corte
costituzionale ha di fatto spazzato via alcune delle norme che
erano state approvate dal Consiglio regionale della Valle d'Aosta e
ci troviamo in una situazione che è una situazione di stallo.
Situazione di stallo che però potrebbe essere, diciamo, il terreno
fertile per qualche speculazione, che tanto per non fare i nomi,
potrebbe riguardare qualche ex Consigliere regionale che ha i
terreni in quel di Sarre, dove il Bennet aveva manifestato degli
interessi, dove il gruppo Famila aveva manifestato degli interessi,
allora perché non provvedere subito? Perché non mettere una pezza
anche qui ad una situazione che si andrà ad aggravare sicuramente
con il tempo? Non è bastata la situazione che ci troviamo ad
affrontare adesso nel comune di Aosta e nei comuni limitrofi per la
questione del piccolo commercio, che, oltre che ad essere in
difficoltà, in alcuni punti addirittura è sparito.
Sappiamo che la percentuale di grandi strutture, di medie
strutture di vendita in Valle d'Aosta è decisamente superiore a
quella che c'è in altre realtà italiane e quindi questo fa soffrire
ulteriormente il tessuto commerciale e il piccolo commercio
valdostano. Bisogna però prendere, secondo noi, dei provvedimenti,
che devono essere dei provvedimenti immediati e dei provvedimenti
che siano sostenibili. Lo so, qualcuno mi verrà a dire: "c'è stata
la direttiva Bolkestein di liberalizzazione del commercio, adesso
dobbiamo liberalizzare, non possiamo più mettere dei limiti
numerici, non possiamo più mettere questo...non possiamo più
mettere quello...", ecco, buona parte di queste considerazioni sono
delle emerite balle, perché "emerite balle"? Perché anche
all'interno della direttiva di liberalizzazione ci sono una serie
di interessi che devono andare obbligatoriamente tutelati e che
possono rappresentare dei paletti all'apertura di nuovi centri
commerciali e di nuove grandi strutture di vendita e faccio degli
esempi: i servizi di trasporto pubblico minimi, le zone verdi e
pedonali, gli spazi destinati alla sosta anche per i bambini,
sistemi di riduzione dell'inquinamento acustico, di raccolta delle
acque piovane, di limitazione degli imballaggi, di utilizzo delle
energie alternative. Vale a dire che i paletti che prima erano dei
paletti di numero, cioè io faccio tre strutture al massimo in Valle
d'Aosta, adesso possono diventare dei paletti di ottimizzazione
delle strutture nuove che volessero aprire e, di fatto, possono
impedire la proliferazione di queste nuove strutture.
Il problema è un problema tutto politico, si vuole limitare
l'apertura di nuove grandi strutture di vendita e anche delle medie
e quindi dare una chance a quello che è rimasto del commercio,
oppure gli si vuol dare il colpo di grazia? Ecco, questo noi stiamo
cercando di capirlo. Dal punto di vista legislativo, l'intervento è
possibile e, di conseguenza, perché non attuarlo? Teniamo conto che
già in Francia c'è una tendenza che è iniziata e la tendenza è
quella di una sparizione quasi dei centri commerciali in alcuni
punti e di una rivitalizzazione di quelli che vengono chiamati
"centri commerciali naturali", cioè i vecchi centri storici che si
rivitalizzano, quindi c'è un qualcosa che effettivamente sta
cambiando. Potremmo andare a vedere anche quello che è successo in
regioni a noi non troppo lontane: in Veneto, dopo una politica
dissennata di apertura di grandi strutture di vendita, si sono
trovati degli scheletri dei grandi centri commerciali che adesso
sono delle cattedrali nel deserto di cemento, che sono rimaste lì.
Noi rischiamo fortemente di fare questa fine. Se poi le priorità
sono speculazioni di carattere edilizio, allora è tutto un altro
argomento, ma questo noi vorremmo capirlo e vorremmo capire qual è
l'intendimento della Giunta regionale in questo momento per quanto
riguarda l'aspetto normativo di competenza.
Presidente
- Grazie collega. La parola all'Assessore
Marguerettaz.
Marguerettaz (UV)
- Grazie.
Rispetto alla prima domanda, i dati degli esercizi commerciali
relativi al primo semestre non sono disponibili, si può però avere
quelli del secondo semestre 2013, che sono quelli più attuali che
abbiamo, e si può affermare che il quadro complessivo che emerge
può essere definito moderatamente apprezzabile in quanto,
nonostante una crescita del numero delle medie e grandi superfici
di vendita (più 27), il saldo tra aperture e cessazioni definitive
degli esercizi di vicinato risulta essere ampiamente positivo (più
178). Qua c'è il dettaglio, dopodiché posso lasciarglielo. Gli
esercizi di vicinato fino a 150 metri quadri erano 1.093, le medie
da 151 a 1.500 57, le grandi nessuna, questi sono i dati delle
chiusure. Le aperture: sempre esercizi di vicinato 1.271, le medie
83 e le grandi 1, nel settore non alimentare per concentrazioni di
2 medie esistenti.
"Quali sono i tempi previsti dal Governo regionale in ordine
alla predisposizione di un disegno di legge in materia di
commercio, a seguito della citata sentenza della Corte
costituzionale"
, ho avuto modo di dirglielo questa mattina,
credo che già nel mese di agosto ci sarà la presentazione quindi
quando riprenderanno i lavori, le commissioni potranno subito
lavorare sul disegno di legge. Non riguarderà chiaramente solo la
sentenza, ma sarà una legge che andrà a disciplinare una serie di
aspetti.
"Se è intendimento del Governo regionale inserire una serie
di prescrizioni volte a limitare l'apertura di nuove medie e grandi
strutture di vendita, riequilibrando la rete commerciale del
piccolo..."
, quest'intenzione era già un'intenzione che il
Governo ha manifestato e quindi ha già introdotto nel testo di
legge - che poi la Consulta ha ritenuto incostituzionale - una
serie di limitazioni. Ricordo che quel testo di legge è stato
validato da tutte le associazioni dei commercianti, che hanno
ritenuto che quel testo di legge fosse un testo di legge che
tutelava e che dava una serie di prescrizioni. Ricordo anche che in
quella sede - io non metto in dubbio la capacità del Consigliere
Ferrero di fare proposte e di svolgere il suo ruolo di legislatore
- che le associazioni dei commercianti avevano preso niente poco di
meno che Onida come consulente, credo che Onida abbia un curriculum
di tutto rispetto e aveva dato delle indicazioni che potevano in
qualche modo essere raccolte. È quello che è stato fatto
dall'Amministrazione regionale, dopodiché probabilmente l'emerito
Presidente della Corte costituzionale non si è trovato in linea con
la nuova Corte costituzionale, che ha bocciato tutte le sue
proposte e così tutte le proposte che sono state fatte nel senso
limitativo di tutte le altre Regioni e le altre Province, Bolzano
in primis. Per carità, quindi, noi possiamo fare tutte le proposte
possibili, quando arriverà il testo di legge, collega Ferrero,
qualora le indicazioni che andremo ad inserire non saranno di suo
gradimento, avrà la possibilità di fare tutte le proposte
possibili. Rispetto a questo lavoro, noi le indicazioni le diamo,
ma ci facciamo aiutare ovviamente da giuristi e da esperti, che ci
danno delle indicazioni alla luce anche delle sentenze e della
giurisprudenza.
Vede - io glielo dico con grande serenità -, qua il gioco di chi
è pro piccolo commercio e chi è contro il piccolo commercio non
vale, tutti i provvedimenti legittimi sono ben accetti e possiamo
lavorare nella stessa direzione, purché ci sia qualcuno che dia
delle indicazioni che sono delle indicazioni sostenibili. Ad oggi -
e l'avevamo detto in tempi non sospetti - il corridoio che dobbiamo
utilizzare è un corridoio molto stretto.
Altra cosa è un'attività che stiamo facendo, anche molto
importante, di collaborazione coi Comuni nella redazione dei piani
regolatori, che sono effettivamente gli strumenti più idonei per
limitare questo fenomeno, quindi a livello di Enti locali, si può
fare un'azione molto più incisiva, perché è lì che effettivamente
si possono introdurre delle motivazioni che reggono, perché tutte
le altre limitazioni sono considerate delle limitazioni che
limitano la concorrenza e che invadono la competenza. Io quindi
credo che nel mese di settembre avremo modo di lavorare su questo
testo e, qualora vi saranno dei contributi importanti, saremo
disponibili ad accoglierli.
Presidente
- Grazie. La parola al collega Ferrero.
Ferrero (M5S)
- Grazie Presidente.
I contributi da parte del Movimento Cinque Stelle non
mancheranno e arriveranno sicuramente. Di certo è che vedo sempre
quest'atteggiamento dimesso, come se fosse quasi impossibile
ostacolare quello che era l'esito della sentenza della Corte
costituzionale, così non è, perché se andiamo a vedere la
legislazione della Liguria e dell'Emilia Romagna, in parte del
Veneto, sono state inserite delle prescrizioni che effettivamente
sono le prescrizioni di cui ho fatto alcuni esempi precedentemente.
In parole povere se io impongo a chi vuole aprire il centro
commerciale tutta una serie di limiti compatibili, che sono quelli
che la direttiva Bolkestein appunto chiama "motivi di interesse
imperativo", quindi sono interessi superiori, che sono quelli della
salute delle persone, sono quelli, diciamo, della tutela
dell'ambiente...tranquillamente posso porre delle limitazioni.
Io ribadisco qui - ma quando sarà il momento ci faremo
ovviamente avanti - che si può fare una legge che venga a tutelare
il piccolo commercio. È inutile dire che noi ci schieriamo
completamente a favore del piccolo commercio, proprio perché anche
la tendenza sarà quella di desertificazione di alcuni centri
commerciali, quindi di averne poi quattro o cinque con un
territorio valdostano che a livello di territorio in piano è molto
limitato. Rappresenterà poi...e possiamo già vedere alcuni di
questi effetti in regione Amérique...alla fine ci troviamo questi
scheletri vuoti. Noi non vogliamo che finisca così, che ci siano
interessi di carattere immobiliare o altri tipi di interesse
personale che vadano poi ad influire su quelle che sono le scelte
dell'Amministrazione. Le possibilità di fare bene, di fare qualcosa
quindi ci sono, quando vedremo il testo, sicuramente
interverremo.
Presidente
- Punto 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK