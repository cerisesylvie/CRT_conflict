Consiglio Regionale della Valle d'Aosta - Oggetto del Consiglio n. 2699 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2699 del 25 luglio 2023 - Resoconto
OGGETTO N. 2699/XVI - Interpellanza: "Problematiche connesse
al cambio di gestione del servizio di prima accoglienza per donne
maltrattate denominato "Arcolaio"".
Bertin (Presidente) -
Punto n. 64. Si è prenotata la
consigliera Minelli, ne ha facoltà.
Minelli (PCP) -
Da molti anni, se non sbaglio dal 2010,
in Valle d'Aosta è attivo il servizio "Arcolaio", vale a dire il
servizio di prima accoglienza per le donne maltrattate.
Alla fine dello scorso anno 2022 è stato pubblicato il bando per
il rinnovo della gestione di tale servizio, che era in scadenza; il
servizio è stato poi aggiudicato al raggruppamento temporaneo di
imprese La Sorgente e l'Esprit à l'Envers, cioè alle due
cooperative, con una decorrenza a partire dal primo giugno 2023 per
una durata di tre anni, eventualmente rinnovabili per ulteriori
dodici mesi. C'è quindi stato un cambio di gestione rispetto al
periodo antecedente, con il subentro dei nuovi affidatari.
Le utenti sono state trasferite dalla struttura dove erano
precedentemente sistemate, dove c'era il servizio, ad un edificio
situato in un'altra località, con delle maggiori difficoltà di
accesso ai vari servizi di cui queste donne necessitano. Il
trasloco è avvenuto nei giorni del ponte festivo del 2 giugno
scorso, anche in modo piuttosto trafelato e complicato.
Ci sono giunte, ormai più di un mese fa, varie lamentele e
segnalazioni circa carenze di gestione del servizio e di
adeguatezza della nuova sistemazione, anche dal punto di vista
igienico. Ci è stato evidenziato - però non sappiamo se corrisponda
al vero - un intervento delle Forze dell'ordine sollecitato dalle
ospiti.
Ci risulta poi che la struttura attuale, in cui appunto si è
traslocato al mese di giugno, sia una struttura provvisoria, in
quanto quella indicata dai nuovi gestori nella loro offerta (cioè
quando hanno partecipato al bando) non era pronta al momento del
trasferimento e questo è già di per sé un elemento di perplessità.
Se vinco una gara e mi aggiudico la gestione di un servizio, lo
devo svolgere secondo quanto ho dichiarato e non è che possa
cambiare in corso alcuni aspetti e alcuni elementi. Sappiamo che è
in atto un ricorso al Consiglio di Stato da parte del gestore
precedente che ha perso l'appalto, ricorso di cui si attendono gli
esiti, e sappiamo anche che il Consiglio di Stato ha già dato un
parere negativo alla richiesta di sospensiva dell'aggiudicazione
del servizio.
Riteniamo comunque che la Regione, a differenza dell'Ente
statale, del Consiglio di Stato, fosse a conoscenza dei tempi
stretti per il passaggio di consegne, e anche della indisponibilità
di quella struttura indicata dagli aggiudicatari, tanto da
richiedere una soluzione provvisoria che è poco funzionale e con le
carenze che sono state evidenziate. A noi sembra illogico che si
facciano spostare queste persone come dei pacchi in attesa di una
sistemazione definitiva, anche nel momento in cui c'è un ricorso
che non sappiamo a chi potrebbe dare ragione.
Quindi ci chiediamo perché non si sia scelto di aspettare, di
fare una proroga in attesa di avere una situazione più
definita.
Quello che chiediamo è di avere chiarimenti rispetto alla
situazione che abbiamo descritto, avere delle delucidazioni su
quello che si è verificato, conoscere quali azioni sono state
intraprese per verificare che il servizio sia fornito nei termini
corretti e rispettosi di quei criteri che erano stati stabiliti
precedentemente dal bando di gara.
Infine, cercare di capire, se è possibile, le ragioni per cui
l'Amministrazione regionale, in attesa del pronunciamento del
Consiglio di Stato, non abbia previsto una proroga del servizio
"Arcolaio" ai precedenti gestori, al fine di garantire un'adeguata
e stabile sistemazione delle ospiti, evitando degli spostamenti
plurimi da una gestione e da una struttura all'altra. Sappiamo che
è prassi, quando si è in una situazione di questo tipo, con ricorsi
in atto, prevedere delle proroghe, come è già stato fatto per altre
questioni, per altre situazioni; quindi vorremmo capire come mai
non si è deciso di farlo in questa situazione.
Presidente -
Risponde l'assessore Marzi.
Marzi (SA) -
Il nuovo servizio, come da lei richiamato, è
stato avviato il primo giugno scorso, con cambio di gestione
rispetto all'appalto precedente. Il servizio viene svolto in una
struttura individuata dal raggruppamento temporaneo di imprese
aggiudicatario, come previsto dal capitolato speciale d'appalto e
dal disciplinare di gara.
La sede di tale struttura ha carattere temporaneo sino al
prossimo 30 settembre, termine entro cui l'appaltatore deve
trasferire il servizio nella sede definitiva.
La struttura regionale competente ha verificato la
corrispondenza della sede individuata dall'appaltatore ai requisiti
indicati appunto nel capitolato speciale d'appalto, attraverso la
relativa documentazione e l'effettuazione di sopralluoghi in
loco.
L'appaltatore ha inoltre effettuato alcuni interventi di
manutenzione e miglioramento richiesti dall'Amministrazione.
Il primo giugno, una persona ospite del servizio si è rivolta ai
Carabinieri, Sezione Radiomobile di Aosta, che giunti sul posto,
hanno raccolto le lamentele, redatto apposito verbale e trasmesso
all'Amministrazione per le opportune valutazioni e per gli
eventuali aggiornamenti del caso. Il giorno successivo, il 2
giugno, la stessa persona ha chiesto l'intervento della Polizia che
non ha trasmesso alcun verbale.
A seguito della ricezione del verbale dei Carabinieri, le
strutture regionali competenti hanno richiesto all'appaltatore di
relazionare in merito e di provvedere ad una serie di adempimenti.
L'appaltatore ha puntualmente relazionato in merito, dando conto
degli interventi effettuati come richiesto.
In data 6 giugno, la stessa persona ha chiesto l'intervento
anche dei Carabinieri dei NAS di Aosta, i quali hanno effettuato il
sopralluogo presso la struttura e redatto il proprio verbale
riportante lo stato dei luoghi. Da tale verbale non emergono
particolari criticità.
Nella stessa giornata, la stessa persona ha scritto alla
struttura Igiene e Sanità pubblica dell'Azienda USL che, a mezzo
del medico competente, ha effettuato un sopralluogo nella giornata
dell'8 giugno, dopo essere stata informata anche dalle Forze
dell'ordine. Dal verbale trasmesso dall'Azienda USL è emerso che
gli ambienti ispezionati sono idonei all'utilizzo e che le
condizioni igienico-sanitarie sono soddisfacenti in tutti i
piani.
Il servizio è monitorato dalle strutture regionali competenti;
in particolare il capitolato speciale d'appalto prevede riunioni
mensili con la coordinatrice del servizio sugli aspetti
organizzativi ed operativi legati alla gestione.
A partire dal prossimo mese di settembre, sono inoltre già
programmati sopralluoghi presso la sede del servizio con cadenza
trimestrale ed in tale occasione sarà verificato, in modo
approfondito, il rispetto da parte dell'appaltatore del capitolato
speciale dell'offerta tecnica.
A queste attività a cadenza fissa, che sono state illustrate
nell'apposita riunione del 18 aprile scorso, potranno aggiungersene
altre ogni qualvolta lo si ritenga opportuno o necessario.
Il 9 giugno scorso si è tenuta inoltre un'apposita riunione con
l'appaltatore e il 15 giugno è stato effettuato un sopralluogo in
loco
da parte delle strutture regionali.
Rispondo ora riguardo al terzo quesito e riguardo alla non
prevista proroga di servizi in attesa del pronunciamento del
Consiglio di Stato.
Il precedente contratto d'appalto triennale del servizio, con
durata 1° settembre 2019-31 agosto 2022, è stato oggetto di due
proroghe: la prima fino a dicembre del 2022, la seconda fino a fine
gennaio 2023. La gara d'appalto indetta per l'affidamento del nuovo
servizio triennale si è conclusa con l'aggiudicazione al nuovo
gestore da parte di INVA, in qualità di centrale unica di
committenza regionale, in data 17 novembre 2022.
Il gestore uscente, secondo classificato, ha proposto ricorso al
TAR (Tribunale Amministrativo Regionale) della Valle d'Aosta per
chiedere l'annullamento dell'aggiudicazione. In via eccezionale, al
fine di garantire la continuità e stabilità del servizio, a tutela
delle donne e dei loro figli minori nell'attesa del pronunciamento
da parte del TAR Valle d'Aosta, d'accordo con il raggruppamento
temporaneo di imprese aggiudicatario, il 9 gennaio 2023 la
struttura competente ha stabilito di differire l'avvio del nuovo
servizio e di procedere ad un affidamento diretto di quattro mesi
al gestore uscente.
Il TAR della Valle d'Aosta, con sentenza pubblicata il 17 marzo
2023, ha respinto il ricorso presentato. Avverso la sentenza, il
gestore uscente, secondo classificato, ha proposto ricorso in
appello innanzi al Consiglio di Stato. Tale giudizio risulta al
momento ancora in corso. È da rilevare che, con ordinanza in pari
data, il Consiglio di Stato però ha respinto la domanda cautelare
presentata dall'appellante.
A fronte quindi di un'aggiudicazione efficace del 29 dicembre
2022 con sentenza pronunciata dal TAR della Valle d'Aosta e del
respingimento della domanda cautelare presentata dall'appellante da
parte del Consiglio di Stato, non sussistevano i presupposti
giuridici per prolungare ulteriormente i rapporti contrattuali con
il precedente gestore.
Si è pertanto proceduto alla stipula del contratto con
l'aggiudicazione e all'avvio del servizio a far data dal primo di
giugno.
Presidente -
Replica la consigliera Minelli.
Minelli (PCP) -
Devo dire che nella sua esposizione c'è
qualche cosa che non torna, nel senso che lei mi ha detto che il
servizio è stato avviato il primo giugno, la sede sarà temporanea
fino a settembre, poi ci sarà il trasferimento e che è stato
verificato che i requisiti di questa sede temporanea sono adeguati,
secondo la Regione; poi però ha subito detto, proprio
immediatamente dopo, che sono stati fatti dei lavori di
miglioramento ad opera dei gestori. Allora, se erano adeguati, è
strano che siano stati fatti immediatamente dei lavori di
miglioramento, perché se una struttura è adeguata, dovrebbe essere
la struttura che va bene.
No, subito sono stati fatti dei lavori di adeguamento di una
struttura che dovrebbe essere attiva da giugno a settembre. A mio
avviso, vuol dire che quella struttura aveva qualcosa che non
funzionava.
Poi lei ha illustrato, in maniera molto dettagliata, quella che
è stata la serie di segnalazioni a Forze dell'ordine. Io sono
rimasta anche un po' basita, perché sapevo di una segnalazione,
invece qui ho sentito parlare di Carabinieri e di verbale, di
Polizia senza verbale, di NAS che hanno fatto un sopralluogo e che
hanno detto che non c'erano delle criticità.
Quello che io sapevo è che i Carabinieri, di fronte ad una delle
lamentele e delle rimostranze, hanno addirittura detto, a chi aveva
fatto questa richiesta di un loro sopralluogo, "di fronte ad una
situazione del genere ve ne potete andare, potete anche andare via
di qui, perché qui non va bene
".
Tutto questo senza, forse,
rendersi conto (non so chi avesse fatto questa valutazione) che non
è che chi è ospite di quella struttura in virtù del fatto che ha
alle spalle una situazione di maltrattamento sia lì per sua scelta.
È in quella struttura perché c'è una disposizione da parte del
giudice e di chi ha la competenza per decidere dove, come e in che
situazione bisogna stare.
Il fatto che lei mi abbia accennato a plurime segnalazioni, non
solo una volta ai Carabinieri, ma una seconda alla Polizia, una
terza e poi anche al NAS, mi mette ancora più in allarme rispetto a
quello che già sapevo.
Poi lei ci ha detto che c'è stato il sopralluogo dell'8 giugno e
che gli ambienti sono stati giudicati idonei all'utilizzo con
condizioni soddisfacenti. Su questo "soddisfacenti" spero che non
sia una cosa assolutamente opinabile, ma che ci siano delle
valutazioni oggettive.
Ci saranno le riunioni mensili con la coordinatrice, da
settembre controlli trimestrali, perché da settembre bisognerebbe
andare nella sede nuova, e poi lei ci ha detto che il 15 giugno c'è
stato un ulteriore sopralluogo.
Per quello che riguarda poi la precedente gestione, lei ha fatto
riferimento alle proroghe che ci sono state, al ricorso al TAR
(Tribunale Amministrativo Regionale), eccetera... e alla proroga
eccezionale che si è fatta per quattro mesi. Però ha detto, come
giustamente avevo specificato in precedenza, che "siamo ancora in
presenza di un ricorso al Consiglio di Stato di cui non possiamo
sapere ovviamente gli esiti". Ebbene, proprio a fronte di questa
situazione e del fatto che questa vicenda ha comunque delle
difficoltà, soprattutto rispetto al fatto che chi si è aggiudicato
il servizio non ha messo a disposizione la sede che era prevista, a
me sarebbe sembrata una cosa di assoluto buon senso fare la proroga
fino al momento della decisione del Consiglio di Stato, pur in
presenza di un rifiuto rispetto alla sospensiva.
Vedremo cosa succederà da qui in avanti, sicuramente io credo
che una situazione come questa vada monitorata con grande
attenzione, perché non stiamo parlando di qualcuno che è sistemato
in un luogo piuttosto che in un altro, perché è un alloggio e va
bene che sia qui, che sia lì, che sia a distanza di 100 metri o di
2 km o di quello che è. Noi stiamo parlando di una situazione
estremamente delicata, con persone che vivono un momento complicato
della loro vita, e fornire per lo meno sistemazioni adeguate, con
la possibilità di raggiungere facilmente i servizi a cui queste
persone devono fare riferimento, è una cosa importante.
Il servizio "Arcolaio" ha funzionato bene per molto tempo e
l'auspicio è che continui a funzionare così. Certamente su questo
ritorneremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK