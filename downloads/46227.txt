Consiglio Regionale della Valle d'Aosta - Oggetto del Consiglio n. 2687 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2687 del 25 luglio 2023 - Resoconto
OGGETTO N. 2687/XVI - Interpellanza: "Esternalizzazione della
gestione del "bar Gaya" del Casino de la Vallée".
Bertin (Presidente) -
Punto n. 28. Illustra il
consigliere Marquis, ne ha facoltà.
Marquis (FI) -
Abbiamo presentato quest'iniziativa perché
riteniamo che possa essere di grande interesse e per portare in
Aula il tema del Casino. In questo caso si parla
dell'esternalizzazione della gestione del "Bar Gaya" ubicato al
piano terra del Casino de la Vallée.
È un argomento, questo, di cui si è parlato e si sta parlando
nei corridoi della Casa da gioco ma anche nei paesi di
Saint-Vincent e di Châtillon, perché ha fatto un po' specie la
modalità di esternalizzazione che è stata adoperata.
Sostanzialmente, parrebbe che sia stato individuato un soggetto
imprenditoriale al quale è stata data la gestione del bar mentre il
Casino si è assunto l'onere di fornire le derrate alimentari, di
pagare tutte le utenze e il soggetto imprenditoriale ha un
riconoscimento mensile per la prestazione legata all'organizzazione
del lavoro.
A questo scopo si interpella il Presidente della Regione per
conoscere quanti soggetti hanno presentato la propria offerta alla
procedura ad evidenza pubblica e a quanto ammonta il corrispettivo
mensile per la gestione del bar, a quanto ammonta il numero delle
persone che prestano servizio nel bar e quali sono le spese
relative alla gestione a carico della Casino de la Vallée e se si
ritiene che la formula di esternalizzazione, a cui la società è
pervenuta, sia la migliore tra le soluzioni gestionali possibili,
oppure se per il futuro vadano considerate altre modalità.
Presidente -
Risponde il Presidente della Regione, cui
passo la parola.
Testolin (UV) -
In merito al primo quesito, il 24
febbraio 2022 è stato pubblicato l'avviso di ricerca per
l'affidamento del servizio integrato per la gestione dei bar
presenti presso la Casa da gioco "Bar Gaya" e "Bar Lounge".
Alla scadenza del 23 marzo 2022 si è presentata una sola azienda
candidata, risultata idonea allo svolgimento del servizio: si
trattava della società Why S.r.l.s. con sede legale in Torino.
Tale esigenza nasceva dalla grave carenza di offerta di
manodopera nel mercato del lavoro nel settore turistico alberghiero
che ne ha riguardato gran parte delle strutture italiane e della
regione Valle d'Aosta, un fenomeno ancora attuale che ha portato
anche alla chiusura di attività.
Forse anche per tali difficoltà, il 23 giugno del 2022 perveniva
la rinuncia di questa Why S.r.l.s. all'assunzione dell'incarico. A
seguito della rinuncia dell'unica aggiudicataria, Casino de la
Vallée si metteva la ricerca nel mercato di soluzioni alternative a
chiamata diretta.
L'unica trattativa possibile è stata quella con la società
Astoria S.r.l. con sede a Caluso (Torino), collegata alla Mauro
Cortese Catering, già aggiudicataria dell'affidamento del servizio
integrato di gestione in corso dei fine settimana del ristorante
Brasserie du Casino, al servizio della Casa da Gioco.
La società Astoria S.r.l. si dichiarava disposta ad assumere
l'affidamento per il solo "Bar Gaya", un bar di piccole dimensioni
e con carenze logistiche che serve la sala slot, collegato
direttamente proprio alla Brasserie, ritenendo per questo di poter
garantire l'incremento di qualità del servizio richiesto dai
clienti grazie alla disponibilità già acquisita di cucina,
magazzini, frigo ed altri servizi della Brasserie.
Il 24 aprile 2023, nel permanere della difficoltà del mercato
del lavoro già evidenziata, veniva sottoscritto il contratto di
servizi che ha per oggetto l'affidamento della gestione del "Bar
Gaya".
Per quanto attiene al corrispettivo mensile per la gestione del
bar, la stessa prevede la definizione del modello di gestione con
il coordinamento delle attività in accordo con il committente. Il
contratto ha durata annuale dall'8 maggio 2023 al 7 maggio 2024; il
corrispettivo onnicomprensivo è definito in euro 50 mila al mese
per i primi sei mesi e di 45 mila al mese a partire dal settimo
mese.
Dal settimo al dodicesimo mese sono previsti i seguenti premi:
un premio annuo complessivo di 15 mila euro, se viene realizzato un
Food Cost del 18% ed un Beverage Cost del 15%; un premio annuo
complessivo di 10 mila euro se viene realizzato un fatturato
"Clienti Paganti" pari a 320 mila euro annui; il 10% per ogni euro
di fatturato "Clienti Terzi" oltre i 320 mila euro annui; il 15%
per ogni euro di fatturato "Clienti Terzi" oltre i 400 mila euro
annui.
Per rispondere al secondo quesito: le persone impiegate nella
gestione del "Bar Gaya" sono pari a numero dodici di cui un
responsabile, sette addetti alla sala, tre addetti alla cucina, una
risorsa a chiamata nei fine settimana.
La forza lavoro copre un servizio sette giorni su sette per 365
giorni all'anno, dalle ore 10 del mattino alle ore 02:00 di notte
dal lunedì al venerdì e fino alle ore 03:00 circa di venerdì,
sabato e domenica.
Alla forza lavoro indicata occorre aggiungere l'impegno
personale dell'imprenditore, il parziale coinvolgimento delle
risorse che operano nella Brasserie du Casino ed il parziale
coinvolgimento delle risorse amministrative di Astoria.
Va anche ricordato che Astoria sostiene gli oneri di
sostituzione del personale assente e i costi di ricerca, selezione,
gestione e amministrazione del personale.
Le spese relative alla gestione a carico del Casino de la Vallée
sono quelle del food e beverage, alle attrezzature delle utenze,
così come peraltro sottolineato dal collega.
Per rispondere al terzo quesito: la formula a cui la società è
pervenuta sembrerebbe a suo dire in realtà l'unica possibile
nell'attuale contesto socio-economico che caratterizza il settore
della ristorazione e dell'ospitalità alberghiera; è una formula che
mette a disposizione della Casa da gioco lo sforzo imprenditoriale
aggiuntivo di una società. La società potrà a fine periodo
formulare valutazioni complessive e confronti con il passato ma
l'approccio della società non parrebbe di ordine ideologico ma
piuttosto pratico.
Altre modalità di gestione in futuro non crediamo possano essere
escluse a priori nel quadro della qualità, dell'economicità e della
redditività delle attività stesse: sono comunque valutazioni
aziendali delle quali non possiamo che prendere atto in quanto non
competono al socio.
Presidente -
Per la replica, la parola al consigliere
Marquis.
Marquis (FI) -
Partirei dall'ultima considerazione che è
stata fatta: sono delle scelte aziendali e che non competono al
socio.
Io credo che questa sia la sede politica e il socio debba dare
degli indirizzi che siano chiari perché - a mio avviso - si sta
assistendo a una sorta di "nuova primavera" nella Casa da
gioco.
C'è un processo di "Canavesizzazione"
in atto (perché poi
torneremo su questo tema e su altri argomenti), perché credo che la
Casa da gioco debba innanzitutto, laddove possibile, coinvolgere
soggetti imprenditoriali valdostani, tener conto della prossimità.
Mi risulta invece che, spesso e volentieri, ci si rivolga
direttamente al Canavese per consulenze e quant'altro, anche per
altri tipi di lavorazioni per i quali invece abbiamo parecchia
manodopera in loco e nella zona territoriale di competenza.
Tornando al tipo di appalto: in genere un imprenditore quando
partecipa ad una gara si assume dei rischi; in questo caso il
rischio è zero, 50 mila euro al mese per dodici persone, che non
sono dodici persone che arrivano da Canicattì, ma per la maggior
parte sono persone che erano già in carico alla Casa da gioco, a
chi erogava il servizio precedente; è stata una voltura, un
passaggio di consegne del personale da una ditta all'altra.
Combinazione: non partecipa nessuno e bisogna andare nel Canavese a
trovare il soggetto interessato.
Io ho fatto un sondaggio nei bar di Saint-Vincent e sono tutti
rimasti scandalizzati, perché sarebbero stati tutti disponibili a
prendere in carico questo tipo di attività, di servizio, in quanto
l'hanno ritenuta tutti altamente remunerativa, sicuramente molto di
più di tutte le attività che ci sono in loco.
Quindi credo che la politica debba fare una riflessione su
quest'argomento e non possiamo cavarcela dicendo "É un problema
della Casa da gioco". No, no, è un problema nostro, è un problema
del Consiglio regionale e del Governo regionale dare degli
indirizzi; che sul delegare si privilegi la territorialità, non la
distanza, laddove lo si possa fare, perché adesso andremo a vedere
i bandi. Non vorrei che ci sia un coefficiente di premio sulla
distanza piuttosto che sulla vicinanza rispetto al loco
dell'azienda che partecipa. Poi, magari, mettiamo bene in vista i
bandi, perché mi fa specie che per un bando di questo genere, dove
c'è un utile minimo di 15 mila euro al mese senza assumersi dei
rischi, non ci sia stato nessun valdostano ad averlo visto e che
avrebbe sicuramente dato la propria disponibilità.
Credo che ci sia da riflettere su quest'argomento, ma torneremo
su altre situazioni, perché ce ne sono anche altre all'interno
della Casa da gioco di questo tipo. Come dicevo in apertura, mi
sembra che vada alzata l'attenzione, Presidente, perché ci si pone
alla gestione come se ci fosse una "nuova primavera".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK