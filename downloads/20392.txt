Consiglio Regionale della Valle d'Aosta - Oggetto del Consiglio n. 402 del 11 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 402 del 11 febbraio 2004 - Resoconto
OGGETTO N. 402/XII - Valutazione della stima dei beni
immobiliari e aziendali, costituenti il cosiddetto accerchiamento
del Casinò, di proprietà della SAAV-SITAV. (Interpellanze)
Interpellanza
Atteso che nei prossimi giorni scadrà il termine entro il
quale la società incaricata di accertare il valore dei beni
costituenti il cosiddetto "accerchiamento" del Casinò de la Vallée
di Saint-Vincent dovrà consegnare le proprie valutazioni;
Richiamate le proprie precedenti iniziative sul tema;
Ritenuto opportuno avere notizie sull'adempimento e sul
contenuto dell'incarico in esame;
il sottoscritto Consigliere regionale
Interpella
l'Assessore competente per sapere:
1) se è stata consegnata, dalla società incaricata, la stima
dei beni, immobiliari e aziendali, costituenti il cosiddetto
"accerchiamento" della Casa da Gioco di Saint-Vincent;
2) in caso positivo, quali indicazioni valutative emergono
dallo studio commissionato;
3) come intende procedere il Governo regionale, in
riferimento all'eventuale acquisizione di detti beni, alla luce
delle stime effettuate.
F.to: Curtaz
Interpellanza
Premesso:
- che il 9 settembre 2002 la Giunta regionale ha conferito un
incarico a Finaosta per la definizione dell'acquisizione del Grand
Hôtel Billia e degli altri immobili di proprietà del gruppo
Saav-Sitav;
- che il 30 gennaio 2003 Finaosta ha formulato parere
negativo poiché non sussistono "i presupposti teorici necessari per
il perfezionamento della trattativa";
- che le trattative tra le parti sono comunque proseguite,
nonostante il parere di Finaosta, e si protraggono da diversi
mesi;
- che
il 15 settembre 2003 la Saav S.p.A. ha conferito
nella Società GHB S.r.l., con sede in Alessandria, un suo ramo
d'azienda comprendente, tra l'altro, il Grand Hotel Billia, i
parcheggi adiacenti, il Centro Congressi, l'albergo Bon Souvenir, i
parcheggi a Sud di Viale Piemonte per un valore di euro 58.000.000
per quanto concerne i beni immobili e di euro 13.000.000 per quanto
riguarda l'avviamento;
- che il 27 ottobre 2003 la Giunta regionale ha conferito
nuovamente a Finaosta l'incarico di valutare il complesso
patrimoniale e aziendale di cui sopra e di verificare ipotesi
concrete di acquisizione, individuando a tal fine un advisor di
comune accordo con la Saav s.p.a.;
- che il Grand Hôtel Billia e il Centro Congressi, pur
rivestendo una notevole importanza dal punto di vista funzionale e
occupazionale, stanno soffrendo una lenta agonia a causa
dell'assenza di chiare prospettive sul loro futuro;
- che nel programma della nuova maggioranza figura il
perfezionamento delle operazioni di
acquisto e di locazione
di beni del complesso immobiliare di interesse della Casa da gioco:
il Grand Hotel Billia, il Centro Congressi, i parcheggi ed altri
cespiti, con l'obiettivo preciso di addivenire quanto prima alla
cosiddetta "rottura dell'accerchiamento";
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quali sono le risultanze delle analisi svolte da
Finaosta;
2) quali sono gli intendimenti della Giunta regionale in
merito.
F.to: Tibaldi - Frassy - Lattanzi
Presidente - Si procede alla discussione congiunta dei punti 17
e 21.
La parola al Consigliere Curtaz.
Curtaz (Arc-VA) - Questa mattina, l'Assessore Fosson, guardando
verso i banchi alla sua destra, ha lamentato il fatto che certi
argomenti, che dovevano essere affrontati nella sua sede naturale -
cioè in Consiglio regionale - fossero stati anticipati dai
giornali; mentre lo diceva, speravo avesse guardato un po' intorno
a sé, perché rispetto a questa iniziativa anche la Giunta ha
divulgato gli oggetti delle interpellanze! Questo richiamo fatto
oggi dall'Assessore, che condivido, andrebbe fatto soprattutto al
Governo regionale che ha l'abitudine - un'abitudine da noi
lamentata spesso con la vecchia Giunta, finora è stata un'abitudine
poco utilizzata, ma vedo che via via gli Assessori prendono
dimestichezza con la materia - di riferire prima ai giornalisti e
poi ai consiglieri.
Molte risposte alle domande oggetto di questa interpellanza
possiamo darle per conosciute, perché stamani abbiamo letto i
giornali; non so se poi l'Assessore vorrà approfondire maggiormente
il tema e vorrà darci spiegazioni soprattutto su un passaggio che a
me sembra piuttosto interessante, vale a dire sul fatto che la
società che ha valutato i beni non avrebbe ancora completato il
lavoro nel termine assegnatole, avendone chiesto uno ulteriore per
valutare il cosiddetto "fattore rischio" che potrebbe sussistere
dall'operazione.
Per il resto credo che il contenuto della nostra interpellanza
sia piuttosto chiaro, quindi mi riservo di fare delle osservazioni
all'esito della risposta dell'Assessore.
Presidente - La parola al Consigliere Tibaldi.
Tibaldi (CdL) - Nell'illustrazione è inutile ripercorrere tutta
l'annosa vicenda del Grand Hôtel Billia, che attende una risposta
anzitutto politica da parte di questa Giunta a fronte della
situazione che si sta deteriorando sia in senso stretto - perché il
deterioramento degli immobili è ormai quotidiano e penso che
l'Assessore lo conosca -, sia sotto il profilo funzionale e
occupazionale, perché le prospettive in assenza di decisioni sono
alquanto dubbie, in assenza di decisioni da parte di una Giunta che
è andata alla ricerca ossessiva in questi ultimi 18 mesi, faccio
riferimento alla data del 9 settembre 2002, quando vi fu una prima
indicazione da parte della "Giunta Viérin" di voler rompere
l'accerchiamento e di porre le basi per una certa linea di azione.
In questi ultimi 18 mesi la Giunta si è sempre riservata di fornire
una propria linea di azione precisa, in quanto non aveva gli
elementi per poter addivenire a una valutazione compiuta.
La nostra interpellanza chiede, alla luce dell'incarico
conferito nello scorso mese di ottobre ad un advisor, di sapere
quali sono le risultanze di questo lavoro di consulenza fatto
dall'advisor che, ricordiamo, è stato scelto di comune accordo fra
le due parti contraenti, vale a dire: il gruppo Léfebvre, da una
parte, e Finaosta, per conto della Regione, dall'altra.
Come è stato sottolineato da chi mi ha preceduto, una risposta
puntuale l'abbiamo avuta dal caporedattore de "La Stampa", che ci
ha annunciato con una certa minuzia di dati le valutazioni compiute
dal gruppo londinese "Rotschild". A questo punto, Assessore,
vogliamo sapere - ci consentirà una piccola modifica della domanda
- se questi dati sono confermati o meno; ci auguriamo poi che lei
risponda anche alla nostra seconda domanda: se, una volta per
tutte, la Giunta ha intendimenti in merito. Quanto scrive oggi "La
Stampa" lascia intendere che non è ancora completato il lavoro; non
sappiamo se questo è corrispondente a verità o meno. Chiediamo a
lei, Assessore, di esprimersi in forma completa sull'argomento,
anche perché, come lei ben sa, lì c'è un'azienda che vuole capire
se ha ancora un ruolo e un futuro in quel contesto collegato al
casinò e ci sono 150 dipendenti che hanno più di una perplessità
sulle loro mansioni in futuro.
Mi riservo di intervenire dopo che avrò sentito le risposte
dell'Assessore.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Prendo volentieri la parola per rispondere
alle interpellanze. Innanzitutto per esprimere grande soddisfazione
perlomeno per il rispetto dei tempi - ripeto - dei tempi che in
quest'aula erano stati ritenuti "tempi proibitivi". Avevo sentito
tutta una serie di commenti che sfioravano l'ironia e mi ero
ostinato a dire che l'impegno dell'advisor "Rotschild", che è lo
studio collegato dal punto di vista dell'analisi legale, avrebbe
compiuto il proprio lavoro entro il 31 gennaio. Infatti, la
settimana scorsa, i responsabili di Finaosta hanno ricevuto un
primo dossier che circoscrive e valorizza le proprietà che
interessano l'Amministrazione regionale e che permettono la
cosiddetta "rottura dell'accerchiamento" e, se acquisite, un certo
tipo di sviluppo.
È chiaro che nel momento in cui si fanno delle analisi non tutto
è disponibile, quindi tutta una serie di approfondimenti che
nascono nel corso della valutazione sono esclusivamente a
disposizione della proprietà e l'avv. Tasco ha ricevuto tutta una
serie di richieste da parte dell'advisor per completare l'analisi
di tipo giuridico, che - mi viene detto - verrà consegnata questa
settimana.
Nella replica non devo necessariamente riprendere
considerazioni, però è un po' singolare immaginare che gli
argomenti oggetto di interpellanza siano argomenti che non possono
essere trattati all'interno delle forze di maggioranza o
all'interno dei gruppi politici; così come correttamente e dico
"legittimamente" le componenti politiche fanno richieste per avere
il consiglio, così nell'ambito delle riunioni precedenti si parla
fra esponenti politici. Ovviamente questo tipo di ragionamento
porta a volte ad indiscrezioni, ma non sono temi la cui
divulgazione compromette il dibattito politico; quindi, da questo
punto di vista, mi trovo nella condizione di trascurare un certo
rilievo.
Dal punto di vista sostanziale, devo ripetere quello che abbiamo
scritto nel programma di maggioranza e detto più volte, vale a dire
che il Grand Hotel Billia, le proprietà accessorie e la loro
acquisizione rientrano negli obiettivi di questa maggioranza; lo
abbiamo detto, lo abbiamo scritto, abbiamo anche detto però "se è
possibile" perché, se non ci sono le condizioni, è inutile
ostinarci nell'immaginare questo tipo di operazione. Come i
matrimoni, bisogna essere in 2: per comprare o per vendere ci deve
essere una controparte e questa controparte deve essere nelle
condizioni di contrarre e di essere credibile.
Queste prime valutazioni sono apparse sulla stampa di oggi, più
che tutta una serie di valutazioni che sono contenute nel dossier
che - devo dire la verità - non ho letto in modo approfondito,
perché l'ho ricevuto lunedì, e che sono decisamente più ampie: c'è
una forbice, la quale, nella sua sintesi viene espressa da un
intervallo compreso da 67,9 milioni a 74 milioni. È chiaro che
l'approccio è plurimo, vi sono valutazioni basate su valutazioni
reddituali, altre che sono su ipotesi di ricostruzione al netto
dell'obsolescenza, vi è tutta una serie di valutazioni che portano,
tutto sommato, a riconfermare una certa valutazione che era stata
data nel passato. Mi riferisco alle deliberazioni della Giunta
regionale che mi pare avevano individuato il valore in 67 milioni,
ma che imponevano la verifica e l'esecuzione di tutta una serie di
approfondimenti, che avevano portato Finaosta, a febbraio-marzo
della scorsa legislatura, a dire che non vi erano le condizioni.
Oggi questo tipo di valutazione dal punto di vista patrimoniale è
riconfermato con un approccio diverso, con valutazioni diverse, con
tecniche diverse, ma di fatto confermano e questo tipo di discorso
non può che rallegrarci, perché il lavoro fatto ha una sua
attendibilità.
L'aspetto giuridico è quello che completerà il quadro, quindi
nel corso di questa settimana mi è stato detto verrà consegnata la
parte a completamento delle varie analisi e se ci sono queste
condizioni, se ci sono le garanzie, questa maggioranza è
intenzionata a procedere all'acquisizione. Evidentemente procedere
all'acquisizione vuol dire fare dei ragionamenti anche di tipo
finanziario, per cui bisogna trovare le fonti di finanziamento
coerenti con l'operazione che andremo a costruire, ma questo è
l'indirizzo che d'altra parte è scritto nel programma di
maggioranza.
Gli ultimi passaggi societari di questi beni possono aver
portato delle modifiche e delle differenze, quindi immagino che
nella lettura dello studio?, lo studio che appoggia la società
"Rotschild", troveremo una serie di conferme e di valutazioni
puntuali e potremo procedere al completamento della discussione,
proponendo all'aula la chiusura di questa vicenda, che - mi auspico
- passi per l'acquisizione del Grand Hotel Billia e del complesso
accessorio.
Si dà atto che, dalle ore 15,50, presiede il Presidente
Perron.
Président - La parole au Conseiller Tibaldi.
Tibaldi (CdL) - Devo dire, Assessore, che non ha aggiunto nulla
di più? anzi, un bel niente a quanto aveva già detto la volta
scorsa, e soprattutto l'aspetto sconcertante è che, alla luce di
quello che è stato pubblicato oggi su "La Stampa", non ha né
confermato né smentito! Se qui lei vuole giocare a nascondino, lo
faccia da solo, perché mi pare di capire che la situazione non può
essere prorogata all'infinito per o incapacità decisionale da parte
di una Giunta o perché siete alla ricerca di elementi valutativi
che, in realtà, non riuscite a cogliere!
Su quanto è stato scritto oggi, i passaggi sono più complessi di
come lei li ha dipinti poc'anzi! Sappiamo benissimo che c'è
l'acquisizione del patrimonio da perfezionare qualora vi sia
l'intenzione da parte della Giunta di acquisirlo, secondo quel
programma di maggioranza che ormai è diventato come il "Corano":
questo versetto lo abbiamo riportato anche noi in calce alle nostre
premesse! Qui si stanno dicendo sempre le stesse cose!
C'è poi la definizione di un contenzioso, che è ancora aperto, e
non sappiamo se la forbice dai 68 ai 74 miliardi includa anche
l'ipotesi transattiva oppure no. Ci sono in prospettiva delle voci
di stanziamento, che riguarderanno la ristrutturazione degli
immobili e la gestione dell'azienda e il piano di sviluppo?
(interruzione dell'Assessore Marguerettaz, fuori
microfono)
? no, però la seconda domanda
"quali sono gli intendimenti
della Giunta?"
, l'ha sintetizzato con: "aspettiamo di valutare
compiutamente l'analisi completa"!
Assessore, se non la fa lei, una considerazione allora la
facciamo noi, ed è analoga a quella che fa oggi il Martinet su "La
Stampa": è una considerazione che abbiamo fatto esattamente 1 anno
fa, quando il primo prezzo è lievitato dai 58 miliardi della stima
Palandri-Orwat ai 71 milioni di euro, quindi praticamente il
doppio, da parte del perito incaricato dal Tribunale di
Alessandria.
La IV Commissione consiliare, all'incirca 2-3 settimane fa si è
recata a Saint-Vincent per fare un sopralluogo e rendersi conto di
qual è la consistenza del complesso patrimoniale, consistenza
sintetizzata in maniera catastale su alcuni foglietti che ci sono
stati consegnati dallo stesso Presidente della IV Commissione. Ci
siamo resi conto tutti quanti dello stato pressoché decadente del
complesso immobiliare: persiane rotte, tappezzerie che si stanno
strappando, camere che potevano andare bene 25 anni fa come offerta
alla clientela, e così via! A fronte di questa obsolescenza -
termine che ho sentito citare da lei! - conclamata, il prezzo in
questi 3 anni è esploso arrivando fino al 250%. Mi sembra un
ragionamento inverso alla logica economica: più si deteriora il
bene, più diventa obsoleto, paradossalmente più lievita! Sembra che
anche l'advisor aver confermato questa stima!
È allora lecito porsi la domanda, se sia un criterio
accettabile; è vero che è stato scelto di comune accordo, però ci
permetta l'appunto, Assessore! Penso che i miei colleghi della IV
Commissione si siano resi conto, come il sottoscritto, che, al di
là di quello che sarà l'acquisto patrimoniale del bene da parte
della Regione, si dovranno fare degli interventi di
ristrutturazione sostanziosi, i quali comporteranno degli
stanziamenti di spesa vicini a queste cifre previste per
l'acquisizione. Questa è una prima considerazione che ci sentiamo
di fare, sulla base di ciò che lei non ha detto, ma sulla base di
ciò che abbiamo appreso da "La Stampa"! "La Stampa" ha fatto bene
il suo lavoro, è lei che non ha fatto il suo, perché mi chiedo se
"La Stampa" - o qualsiasi altro organo - non avesse scritto oggi
questi dati, se lei ci avrebbe informato della prima tranche di
questa analisi compiuta dall'advisor!
Penso che questo importa anche una sorta di rispetto del lavoro
non solo di una commissione, ma anche di un Consiglio regionale che
si sta preoccupando, stimolato da più parti, di definire una
questione che, come dice lei, non necessariamente deve approdare ad
una operazione di acquisizione, ma che, alla luce delle plurime
interpellanze o interrogazioni fatte in quest'aula, c'è stata
sempre la solita risposta, la solita risposta "sciacquata"?
(nuova interruzione dell'Assessore Marguerettaz, fuori
microfono)
? sì, ma sono tutto meno che "sciacquate", perché la novità era
rappresentata da questo terzo soggetto che doveva formulare una
valutazione. La valutazione c'è, spero che quanto prima vi riuniate
e definiate un indirizzo politico! Prima non si poteva definire il
piano di sviluppo se non si acquistava il complesso immobiliare del
"Billia"; adesso ci direte che non si può acquistare il "Billia"
finché non viene riformulato il piano di sviluppo: è un gatto che
si morde la coda, questo! È inutile che lei, Assessore, sbotti e
faccia le smorfie, ma qui ci sembra di essere un attimo presi come
dei burattini che devono stare, lì, ad ascoltare un regista che li
muove come preferisce! Questo gioco potrà essere simpatico dal suo
punto di vista, un poco meno dal nostro, che a fronte di ripetute
sollecitazioni ci sentiamo rispondere sempre le solite cose, la
solita "minestra riscaldata" a seconda delle convenienze del
caso!
Penso che un Assessore che riassume tutte queste competenze e
quindi ha un livello di responsabilità piuttosto ampio, a fronte di
un problema che si sta incancrenendo, e alla luce della notizia
quotidiana che oggi è stata pubblicata, personalmente mi aspettavo
qualcosa di più! Vuol dire che riproporremo domani - giorno di
scadenza termini - l'interpellanza per conoscere la seconda parte,
affinché, una volta ricevuta l'analisi giuridica che lei ritiene
determinante per le valutazioni, nell'arco di 15 giorni abbiate il
tempo necessario per poter affrontare la questione!
Lei sa bene che la situazione, lì, è molto precaria; la
precarietà di quella situazione non giustifica un'operazione
azzardata, però anche l'assenza di risposte da parte vostra
comincia a diventare sospetta! Questo è quanto possiamo obiettare
alla luce della sua insoddisfacente risposta.
Président - La parole au Conseiller Curtaz.
Curtaz (Arc-VA) - C'è stata un'inversione nell'ordine di
intervento, di cui non mi preoccupo troppo?
Condivido anch'io l'osservazione del collega Tibaldi, in ordine
al fatto che è più esaustivo l'articolo pubblicato su "La Stampa"
di oggi rispetto alla risposta dell'Assessore, perché è vero che
l'Assessore si è limitato a rispondere alle domande contenute
nell'interpellanza, ma è anche vero che una sensibilità
istituzionale superiore alla media gli avrebbe anche consentito di
dire qualcosa di più! Cerchiamo di fare un piccolo riassunto della
situazione.
Lei, ad oggi, pur avendo manifestato soddisfazione per il
rispetto dei tempi, ha solo la metà del lavoro fatto, perché la
società incaricata doveva fare due cose e ne ha fatta una, che è
questa valutazione piena di riserve, che non conosciamo e quindi
speriamo che i relativi documenti vengano acquisiti dalla IV
Commissione, in modo da poter discutere di dati concreti. C'è poi
la seconda parte del lavoro, non ancora depositata perché, su sua
stessa ammissione, verrà completata questa settimana, quindi nel
giro di una decina di giorni avremo una risposta complessiva della
valutazione e della fattibilità dal punto di vista
giuridico-economico di tale acquisizione.
È anche vero - come ha ricordato il Consigliere Tibaldi - che
questo è un presupposto essenziale per quanto riguarda le vostre
scelte, me ne rendo conto perché avete fatto un percorso e questo
era il primo tassello, ma questo è lungi dal far intravedere una
soluzione al problema, perché rimangono da discutere con la
controparte tutta una serie di questioni, soprattutto in
riferimento al contenzioso, che immagino non sia stato oggetto di
questa analisi. Immagino che su queste cose la discrezionalità
potrebbe essere assai ampia, perché abbiamo un contenzioso su cifre
assai consistenti.
Rimangono ancora da decidere due cose: che relazione c'è fra
l'acquisizione e il piano di sviluppo e qui non è peregrina la
questione posta dal collega, che ha chiesto se nasce prima l'uovo o
la gallina; è probabile che chi deve fare il nuovo piano di
sviluppo voglia sapere se la Regione acquisirà o meno i beni
costituenti l'accerchiamento; però è anche vero che il piano di
sviluppo è condizionato da questa scelta, quindi le due cose si
tengono. A me non sembra si possa discuterne in astratto e
separatamente; vanno invece discusse di pari passo, quindi ci dovrà
essere, ma questo sarà un compito soprattutto vostro e del nuovo
Consiglio di amministrazione del casinò, un momento di confronto
continuo anche perché, alla luce delle considerazioni fatte, il
piano strategico depositato a luglio è ormai privo di significato.
È talmente privo di significato, che mi risulta sia stato trasmesso
dall'Assessore alla commissione. Quando aveva una certa utilità,
non poteva essere conosciuto dai consiglieri; adesso, che è
totalmente superato dai nuovi eventi, solo adesso i consiglieri
possono avere accesso a questo atto e, per chi si dilettasse di
storia del casinò, potrà apprendere cosa avevano in testa gli
amministratori nel lontano luglio 2003.
Morale: come già annunciava il collega, la sua risposta è
interlocutoria, io dico anche "correttamente interlocutoria" perché
se l'Assessore non aveva oggi tutti gli elementi, ha dato gli
elementi che conosceva, gli altri sono "in itinere", anche se forse
lui li conosce già perché qualcosa ci ha lasciato capire: questo ci
obbligherà a riprendere questa iniziativa e fare delle domande più
dettagliate sugli sviluppi di questa vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK