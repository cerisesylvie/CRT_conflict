Consiglio Regionale della Valle d'Aosta - Oggetto del Consiglio n. 651 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 651 del 22 maggio 2019 - Resoconto
OGGETTO N. 651/XV - Approvazione di mozione: "Definizione
delle modalità per la pubblicazione su appositi siti dei dati
ambientali".
Farcoz (Presidente)
-
Procediamo con l'ordine del
giorno. Punto n. 4. Prima di esplicitarlo, ricordo che la
Conferenza dei Capigruppo aveva deciso per le mozioni 10 minuti per
l'illustrazione dell'iniziativa, 10 minuti per gruppo per il
dibattito e 10 minuti per ciascuna replica. Nei 10 minuti per il
dibattito è compresa anche la dichiarazione di voto.
La parola al collega Vesan per l'illustrazione.
Vesan (M5S) -
Questa mozione è finalizzata
sostanzialmente alla passione che il nostro Movimento dedica al
rispetto dell'ambiente; è una delle nostre cinque stelle e quindi
su questo noi ci teniamo che i cittadini valdostani, come tutti gli
altri, possano trovarsi un ambiente più sano, più pulito, crescere
in una situazione di sviluppo sostenibile e senza dover sacrificare
la loro terra per il progresso economico. È ormai una linea
condivisa non solo da noi, anche da altri, però ci teniamo in ogni
occasione a dare la nostra testimonianza e il nostro stimolo come
forza di opposizione per far andare in questa direzione anche
l'attuale maggioranza regionale.
Abbiamo fatto un'indagine, una valutazione del possibile accesso
in automatico per i cittadini valdostani e non, sui dati ambientali
della Valle d'Aosta e abbiamo dovuto tristemente verificare che
l'unico dato ambientale pubblicato con una certa regolarità sono i
risultati delle centraline sull'analisi dell'aria, che vengono
pubblicate già il giorno successivo al rilevamento e quindi è un
dato relativamente attendibile, con qualche piccola lacuna legata
al fatto che per esempio in Valle d'Aosta le polveri ultrafini (il
PM 2.5) sono monitorate in modo molto limitato, mentre in altre
Amministrazioni regionali che abbiamo verificato ormai quasi tutte
le più importanti centraline di rilevamento hanno la possibilità di
rilevare questo dato e lo pubblicano, perché effettivamente il
particolato ultrafine incide significativamente sulla salute, anche
se i limiti di legge non sono ancora stati definiti in modo
univoco.
Oltre a questo, nella nostra mozione abbiamo evidenziato il
fatto che i cittadini assumono un comportamento più virtuoso dal
punto di vista ambientale in funzione delle informazioni che hanno
sullo stato dell'ambiente. Purtroppo, non dando le informazioni ai
cittadini o non rendendole agevolmente accessibili, tendiamo a
favorire le prese di posizione di chi, con ignoranza o con
menefreghismo, tende a dichiarare il proprio disinteresse nei
confronti della situazione ambientale. Faccio un esempio qualunque:
dichiarazioni che a livello mondiale vengono fuori sul fatto che il
riscaldamento globale sia completamente svincolato dalla matrice
umana. Esistono dati scientifici seri, incontrovertibili, eppure se
questi dati non vengono messi a disposizione del cittadino comune,
trova terreno fertile chi per ignoranza o per interesse personale
vuole contrastare il progresso verso lo sviluppo sostenibile.
I dati che noi chiediamo di pubblicare in tempo reale con questa
mozione sono semplici, peraltro è una lista non esaustiva, perché
vuole essere fondamentalmente più uno stimolo nei confronti della
maggioranza che non una proposta normativa dettagliata. Un esempio
è il risultato delle analisi sulle acque potabili.
In Valle d'Aosta ci sono ben due livelli di controllo della
potabilità delle acque: uno fatto dall'Ufficio d'igiene dell'USL e
uno fatto dalle
Unités des Communes
, di solito con delega da
parte dei Comuni all'interno del servizio idrico integrato. Questi
dati vengono raccolti con cadenze periodiche che sono bimestrali,
trimestrali, quelli dell'USL in occasione delle campagne, però ai
cittadini l'informazione arriva solo nel caso di superamento di
certi parametri e solamente ai residenti dei villaggi che ricevono
l'avviso legato alla bollitura piuttosto che alla mancata
possibilità di utilizzare l'acqua, senza nemmeno specificare quali
siano spesso i parametri sui quali è necessario intervenire.
La stessa cosa - la mancanza dei dati ambientali - si verifica
per esempio sulla raccolta dei rifiuti. Se un cittadino è informato
sui risultati raggiunti dal suo Comune, dalla sua Comunità montana
e dal suo territorio regionale, sarà stimolato in maniera diversa a
fare di più e di meglio in questo ambito. Il nostro Assessore
Chatrian ha dichiarato in quest'Aula, in occasione di precedenti
discussioni sui risultati raggiunti dalla raccolta differenziata,
che l'Assessorato riceve da Valeco i dati praticamente in tempo
reale, almeno settimana per settimana.
Presidente
-
Scusi, collega Vesan, invito l'Aula
per favore a tenere un atteggiamento decoroso. Prego, continui.
Vesan (M5S)
-
Questi dati sulla raccolta
differenziata sono pubblicati poco dalle
Unités des Communes
che li hanno però a volte mese per mese, a volte semestre per
semestre, e in nessuna maniera invece dall'Amministrazione
regionale, la quale, invece, ha l'accesso al dato in tempo più
immediato ricevendolo direttamente dal gestore del Centro regionale
di raccolta. Questo dato potrebbe essere utile anche per
indirizzare al comportamento dei cittadini non l'anno dopo o due o
tre anni dopo, ma in tempo reale rispetto allo stesso mese di
raccolta. Faccio tristemente l'esempio del dato sulla raccolta dei
rifiuti, perché l'ultimo dato completo risale alla pubblicazione
dell'Osservatorio del 2016. È chiaro che convincere un cittadino ad
operare in modo più virtuoso nel campo della selezione dei rifiuti,
quando il dato disponibile risale a tre anni precedenti, ed era in
realtà peggiore di quello attuale... ma anche stimolare il
cittadino che si comporta bene facendogli vedere quanto siamo
migliorati in questi tre anni può essere particolarmente utile per
ottenere dei risultati. È pertanto sulla scorta di questo che ci
siamo permessi di sollecitare questo tipo di dato.
Un altro dato che abbiamo verificato e che è piuttosto
interessante è quello dell'analisi qualitativa dei corpi idrici
superficiali. Noi abbiamo l'ARPA che periodicamente attua delle
campagne di rilevamento e di monitoraggio. C'è stata la campagna
2010/2015 e in alcuni casi sono pubblicati i dati del 2010; sul
sito c'è anche tristemente scritto - l'ho letto oggi - che una
parte del torrente Marmore è idoneo alla vita dei pesci fino al
2010. Ecco, questa scadenza citata su un sito Internet che dovrebbe
dare un'informazione in tempo reale fa quasi ridere l'eventuale
utente che cerchi di informarsi. I dati 2014/2019 dell'attuale
campagna di rilevamento sono quasi sempre dichiarati non
disponibili sul sito o, quando ci sono dati relativi allo stato
della qualità, per esempio di alcuni tratti del corso della Dora
Baltea che sono monitorati probabilmente più frequentemente, non
esiste comunque una data dell'analisi del rilevamento. Tutto ciò
non aiuta la conoscenza dello stato ambientale. Questo per dire -
faccio un esempio ridicolo, ma potrebbe essere interessante - che
in Valle d'Aosta esistono numerosi torrenti in cui la gente va a
fare il bagno, valdostani ma anche no, e i dati sulla qualità
dell'acqua di questi torrenti li abbiamo aggiornati a nove anni
prima. Per lo sviluppo sostenibile, per diversificare la stagione
e, soprattutto, per l'appetibilità della Valle d'Aosta in funzione
dei cambiamenti climatici, potrà essere importante riuscire a
citare la qualità dei nostri torrenti sui nostri siti Internet al
fine di attrarre i turisti durante la stagione estiva. Pertanto,
sempre sulla scorta di questo, ci permettiamo di fare questo invito
all'Amministrazione regionale.
Sull'ultimo punto del testo della mozione vogliamo sollecitare
non sono solo i dati del rilevamento ambientale, ma altri dati di
tipo ambientale che potrebbero essere particolarmente utili per
finalizzare comportamenti virtuosi. Per esempio attualmente stiamo
riempiendo il quarto lotto della discarica di Brissogne: è l'ultimo
lotto che abbiamo a disposizione per la raccolta dei rifiuti
indifferenziati prima di dover trovare soluzioni alternative. Il
grado di riempimento di questo lotto, possibilmente aggiornato in
tempo reale, potrebbe convincere molti cittadini valdostani a
spingere di più, sia sulla raccolta differenziata che sul
compostaggio domestico, perché questi ultimi potrebbero ridurre
significativamente l'afflusso di rifiuti in discarica e quindi
aumentare la durata di questo lotto per dover affrontare il
problema della frazione residuale il più avanti possibile.
Ci sarebbe piaciuto anche veder pubblicate altre cose. Per
esempio noi siamo titolari di CVA: CVA ha una consistente
produzione da fonti non fossili - non solo rinnovabili, ma non
fossili - sia in campo idroelettrico, sia eolico che fotovoltaico,
e non sarebbe male pubblicare anche questo dato in tempo reale, che
potrebbe anche indirizzare molte persone a ricorrere a soluzioni
private di autoproduzione di corrente elettrica.
Infine - chiedo scusa - un'ultima sollecitazione: quella di
pubblicare anche il dato contrario, quindi non solo quanto siamo
bravi, ma anche quanto possiamo non esserlo. La pubblicazione
periodica delle sanzioni erogate per questioni ambientali sul
territorio della Valle d'Aosta potrebbe essere un incentivo,
diciamo che convince i cittadini meno virtuosi o meno motivati a
comportamenti più corretti.
Dalle ore 12:12 assume la presidenza il Vicepresidente
Distort.
Distort (Presidente)
-
Si apre il dibattito
generale con i tempi così come sono stati descritti che, ricordo,
sono di 10 minuti per la discussione generale più la dichiarazione
di voto.
Ha chiesto la parola la collega Minelli.
Minelli (RC-AC)
-
Brevemente per dire che
sosteniamo del tutto e per tutto questa mozione, che non solo
denota un interesse nei confronti della tematica ambientale, che
condividiamo, ma che ci pare soprattutto sostenuta da un atto di
buonsenso sostanzialmente, perché la pubblicazione di questi dati -
che nella stragrande maggioranza dei casi sono già disponibili - è
semplicemente un modo per essere il più chiari, trasparenti ed
esaustivi possibile, e per dare un segnale importante. In questo
periodo abbiamo spesso parlato e stiamo parlando di ambiente, di
lotta ai cambiamenti climatici. A nostro avviso, un impegno in
questo senso sarebbe davvero assolutamente in linea con le cose che
abbiamo sentito pronunciare da parte di tutti ed è anche stato
detto che sono patrimonio di tutti. Questa mattina abbiamo discusso
di agenda digitale, di INVA, e io credo che la pubblicazione
attraverso gli strumenti che già esistono della Regione e anche
l'uso delle strutture di INVA sia una cosa semplice, non credo che
comporti grandi difficoltà.
Noi sosteniamo questa mozione e pensiamo anche che sia accolta
dalla maggioranza.
Presidente
-
Ci sono altre richieste di intervento
in discussione generale? Prego, Assessore Chatrian.
Chatrian (AV)
-
Ringrazio il collega Vesan che mi
ha dato e ci ha dato la possibilità di verificare lo stato
dell'arte, legato a cosa l'Amministrazione regionale - e non solo
l'Amministrazione regionale, perché parliamo di enti strumentali -
pubblica ad oggi per quanto riguarda i dati ambientali.
Collega Minelli, non è proprio così rispetto a quello che ha
detto lei, altrimenti sarebbe stato molto più semplice solo dare
una risposta positiva subito; la questione è un po' più complessa e
complicata, ma cercherò, nel mio intervento, di spiegare cosa si
sta facendo, chi fa che cosa, dove vorremmo andare a rilanciare e a
trovare delle soluzioni tecniche per poter supportare le giuste
informazioni che i nostri cittadini devono avere.
Prima di procedere devo fare qualche precisazione: la norma
principale a cui fare riferimento per le questioni sollevate dai
proponenti la mozione è il decreto del 14 marzo 2013, n. 33, il
riordino della disciplina riguardante gli obblighi di pubblicità,
trasparenza e diffusione di informazione da parte delle pubbliche
amministrazioni che, all'articolo 40, detta le condizioni e le
modalità nonché i limiti di accesso alle informazioni ambientali.
Penso che il collega Vesan lo conosca bene.
Tra le disposizioni citate dal decreto legislativo n. 33 del
2013 vi è anche il decreto legislativo del 2005 da cui la mozione
prende spunto, la cui finalità, assolutamente condivisibile, è
quella di garantire che l'informazione ambientale detenuta dalle
autorità pubbliche sia sistematicamente e progressivamente messa a
disposizione del pubblico e diffusa anche attraverso i mezzi di
telecomunicazione e gli strumenti informatici in forme o formati
facilmente consultabili. L'articolo 2 del decreto legislativo n.
195/2005 definisce bene l'informazione ambientale: "
qualsiasi
informazione disponibile in forma scritta, visiva, sonora,
elettronica o in qualunque altra forma materiale
" concernente i
vari punti che eviterei di elencarvi. C'è da precisare che quando
si parla di informazione ambientale, come puntualmente descritto
dalla norma, non è da intendersi come un insieme astratto di dati,
ma piuttosto di un elenco ben definito costituito da dati
elaborati, ed è per questo che nelle premesse ho detto che non è
così scontato, né semplice, ma è molto più complesso.
Cercherò di spiegare le motivazioni e soprattutto l'obiettivo
che vorremmo raggiungere, secondo criteri che consentano di fornire
una visione comprensibile della qualità ambientale nel suo insieme.
Qual è l'obiettivo? L'obiettivo è che il cittadino e i cittadini
tutti abbiano le informazioni per potersi fare una loro opinione ed
avere comunque dei dati elaborati utili a capire quello che è lo
stato dell'arte. Tanto per declinare e per farmi capire, il dato
istantaneo rilevato dai sistemi automatici di acquisizione, non
costituisce da solo un riferimento qualitativo della qualità
ambientale. Il dato per fornire vera informazione deve essere
contestualizzato in un ambito complesso contenente tutte le
informazioni che, a corollario del dato, risultano necessarie per
rendere l'informazione attendibile e significativa dello stato
ambientale.
Non posso non far notare una piccola contraddizione tra la
richiesta di pubblicare i dati in tempo reale, ovvero nell'istante
in cui lo strumento di misura rileva il dato, e la successiva frase
"
previa celere validazione
". Penso sia lì la parte più
importante, lo diceva bene il collega Vesan: per validare un dato
occorre una fase di esame, ecco che noi i dati che abbiamo li
trasferiamo, ma ci va una fase di esame, di valutazione,
soprattutto per verificarne la correttezza. Pensiamo al caso dei
dati raccolti automaticamente nel corso dei fine settimana, tanto
per fare un esempio (ne ho fatto uno banale, ma potremmo farne
numerosi). Alcuni dati ambientali sono basati per legge su medie
mensili o annuali e in questi casi non ha alcun senso pubblicare i
dati man mano che vengono raccolti, quindi vanno elaborati. Per
dare un significato all'informazione ambientale, che non coincide
necessariamente con il dato istantaneo raccolto, questo deve essere
pubblicato utilizzando informazioni aggregate e con determinate
periodicità. Le informazioni devono essere rese in forma
comprensibile per il pubblico - lo dicevo prima -, mentre la mole
di informazioni raccolte istantaneamente dai sistemi automatici non
è in sé significativa, né interpretabile, se non da tecnici
specializzati, ma noi dobbiamo rendere lo strumento semplice,
fruibile e io dico anche chiaro.
Per quanto riguarda l'accesso all'informazione ambientale nella
nostra Regione, l'Amministrazione garantisce la consultazione dei
dati sull'ambiente presso le sedi dei diversi Assessorati
competenti e pubblica le principali informazioni direttamente
detenute sul proprio sito, sul sito istituzionale di ARPA, che
gestisce per conto della Regione le reti di monitoraggio ambientale
e, di conseguenza, molti dati sulla qualità ambientale. Le
informazioni riconducibili ai dati ambientali elaborati dalle
strutture sono in effetti pubblicati in diverse sezioni del sito,
anche se in aree tematiche specifiche che ne rendono comunque
difficoltoso il reperimento e la consultazione. C'è una criticità,
la criticità esiste, e dobbiamo trovare la miglior soluzione da
mettere in campo per trovare in breve tempo le soluzioni migliori
per poter trasmettere i dati ambientali ai nostri cittadini.
Il sito istituzionale dell'Amministrazione regionale in realtà
non è predisposto per la pubblicazione dei dati ambientali come
affermato dai colleghi, tant'è che questi dati sono caricati
manualmente e in modo sistematico dal personale dipendente su
normali pagine
web
. In sintesi la traduco: l'informazione è
carente o, se vogliamo utilizzare un altro termine, deve essere
migliorata, ma deve essere migliorato il portale e deve essere
architettato probabilmente in una maniera diversa. La raccolta e la
pubblicazione dei dati elaborati costituenti informazioni
ambientali comporta pertanto una grossa mole di lavoro nelle fasi
non solo di raccolta del dato puro, ma soprattutto nella fase di
elaborazione, che deve essere condotta in modo tale da rendere il
semplice numero un'informazione chiara e che permetta di
identificare chiaramente lo stato dell'ambiente. Tale attività
mette al momento in difficoltà gli uffici a causa della riduzione
della dotazione organica. Apro una parentesi e la chiudo: con la
prossima programmazione cercherò di creare le condizioni per avere
risorse umane in più all'interno del dipartimento, perché il
Dipartimento ambiente è quello che ha più necessità in questo
momento. Peraltro, come richiesto nella mozione, non si può
risolvere la criticità se a monte non viene modificato lo
strumento, come dicevo poc'anzi al collega Vesan.
La norma definisce inoltre che ciascuna autorità pubblica è
responsabile della pubblicazione dei propri dati. È evidente che la
Giunta regionale non può incidere con una propria deliberazione
sull'autonomia gestionale di altri enti quali ad esempio l'azienda
USL, ma tutt'al più fornire indicazioni o linee guida che ciascuna
organizzazione può fare o meno proprie nel rispetto delle esigenze
di informazione richiesta.
Cosa possiamo fare noi, come Amministrazione? Come dicevo prima,
noi dovremo andare a modificare non solo quello che è il portale,
ma il supporto, per poi andare a caricare i dati elaborati dal
punto di vista ambientale e quindi informare i nostri
cittadini.
In merito all'accesso ai dati afferenti alla gestione dei
rifiuti, vorrei segnalare che l'Osservatorio regionale sui rifiuti
è stato ricostituito e ha ripreso la sua operatività a partire dal
3 di maggio, come avevo comunicato in Consiglio. Per consentire
anche una più adeguata informazione ambientale i componenti
dell'Osservatorio hanno concordato su una modificazione totale del
sistema di operare - positiva, dal mio punto di vista - prevedendo
la costituzione di gruppi di lavoro tematici. Le risultanze dei
lavori eseguiti nei gruppi costituiranno parte integrante del
rapporto annuale sui rifiuti, consentendo quindi di fatto
l'ampliamento delle relative informazioni ambientali ed un maggiore
accesso alle stesse. Il documento prodotto entro il mese di luglio
di ogni anno conterrà una maggiore elaborazione dei dati afferenti
la produzione e la gestione dei rifiuti, ma anche dei rifiuti
speciali più caratteristici per la nostra Regione, quali ad esempio
i rifiuti speciali da attività edili in genere. I gruppi di lavoro
saranno costituiti ufficialmente, ho calendarizzato già il prossimo
incontro dell'Osservatorio che si terrà il 31 maggio 2019 ed entro
la fine di luglio è prevista la presentazione delle prime
risultanze delle attività dei cinque gruppi che abbiamo messo in
campo.
Riassumendo la situazione, considerato che comunque si deve
mettere mano al nostro portale principalmente per poi ricreare
quelle condizioni, i Capigruppo di maggioranza hanno predisposto
una modifica alla mozione e chiederei quindi, se siete d'accordo,
magari un attimo di sospensione con i proponenti per vedere se c'è
la possibilità di trovare una sintesi. Leggerei solo, se il collega
Vesan è d'accordo, la proposta: "
Il Consiglio regionale impegna
la Giunta regionale ad attivarsi per la definizione delle
tempistiche, delle modalità e soprattutto del reperimento delle
risorse che oggi non abbiamo da dispiegare per operare una
revisione del sito regionale tale da rendere facilmente fruibile
informazioni ambientali previste dal decreto legislativo
coinvolgendo le strutture regionali detentrici di tali informazioni
e il dipartimento innovazione e agenda digitale al fine di
addivenire all'allestimento di un'apposita deliberazione in
merito
".
Presidente
-
Il collega Vesan, come proponente
della mozione, è d'accordo a dedicare del tempo per riflettere su
questa proposta? Prego, esprima il suo parere.
Vesan (M5S)
-
Penso che in 5 minuti possiamo
addivenire ad una soluzione condivisa, se possibile anche con gli
altri gruppi che sono interessati a votare a favore di questa
mozione.
Presidente
-
Un'interruzione per l'approfondimento
dell'emendamento proposto.
La seduta è sospesa dalle ore 12:26 alle ore 12:41.
Distort (Presidente)
-
Signori, riprendiamo i
lavori. Prego, prendete posizione e fate silenzio in Aula. Prendo
atto che nella pausa la parte proponente insieme al Governo
avrebbero raggiunto un accordo su un'impegnativa condivisa. Chiedo
al proponente se può esprimersi in merito, in modo da chiarire la
situazione.
La parola al collega Vesan.
Vesan (M5S)
-
Con i rappresentanti dei vari gruppi
presenti in Aula abbiamo visto che è possibile approvare
l'emendamento proposto dalla maggioranza con due piccole modifiche.
Non avendo io il testo in mano, ma avendolo lasciato all'Assessore,
chiederei se gentilmente può dare lettura del testo. Così come
concordato e definito in questa riunione, sarebbe comunque per noi
un emendamento approvabile.
Presidente
-
La parola al collega Chatrian per la
lettura del testo dell'impegnativa.
Chatrian (AV)
-
Il Consiglio regionale, quindi la
proposta che la maggioranza ha fatto ai proponenti, al collega
Vesan che è stata recepita
in toto
con le due modifiche,
leggo l'emendamento che noi abbiamo proposto con le modifiche
approvate: "
Il Consiglio regionale impegna
la Giunta
regionale ad attivarsi per la definizione delle tempistiche, delle
modalità e del reperimento delle risorse da dispiegare per operare
una revisione del sito regionale tale da rendere facilmente
fruibili tutte le informazioni ambientali previste dal decreto
legislativo del 19 agosto 2005, n. 195 coinvolgendo le strutture
regionali detentrici di tali informazioni e il Dipartimento
innovazione e Agenda digitale, al fine di addivenire
all'approvazione nel più breve tempo possibile di apposita
deliberazione in merito.
".
Presidente
-
C'è la possibilità di spazio per la
replica, per il proponente. No, quindi si condivide la situazione.
Mettiamo pertanto al voto la mozione con il testo emendato. Apro la
votazione. La votazione è aperta. La votazione è chiusa.
Presenti: 32
Votanti: 32
Favorevoli: 32
La mozione è approvata all'unanimità.
Presidente
-
Passiamo alla mozione successiva.
Visto il tempo, daremo lo spazio per l'illustrazione della mozione,
dopodiché direi che dovremmo sospendere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK