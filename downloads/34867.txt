Consiglio Regionale della Valle d'Aosta - Oggetto del Consiglio n. 2535 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2535 del 25 luglio 2012 - Resoconto
OGGETTO N. 2535/XIII - Interpellanza: "Assegnazione a tempo
indeterminato di un nuovo medico di famiglia nella Valle del Gran
San Bernardo".
Interpellanza
Tenuto conto delle interpellanze del Partito Democratico
oggetto n. 2446 del 6 giugno 2012 "Interventi per consentire ai
cittadini residenti nei comuni di montagna di effettuare
liberamente la scelta del medico di famiglia" e oggetto n. 2305 del
21 marzo 2012 "Valutazione della possibilità per i cittadini
residenti nei comuni di montagna di effettuare la scelta del medico
di famiglia in deroga ad alcuni limiti stabiliti da norme di
legge";
Preso atto del comunicato del Sindaco di Etroubles del 9
luglio 2012: "Malgrado in data 24 maggio 2012 ci sia stato un
incontro tra l'Amministrazione comunale di Etroubles e l'Assessore
regionale alla Sanità in riferimento alle problematiche scaturite
nella Valle del Gran San Bernardo in seguito alla richiesta di
trasferimento - del 20 dicembre 2011 - del dottor Karim Ismail
presso il distretto sanitario di Aosta, ad oggi 9 luglio 2012,
ancora nessuna novità.
L'Assessore ci aveva informato che entro il 25 maggio scorso
sarebbe stato pubblicato un bando per l'assegnazione a tempo
indeterminato per un nuovo medico nel nostro distretto e che
l'affidamento avrebbe avuto luogo entro il 15 giugno.
Purtroppo, dopo quasi altri 2 mesi, ancora nessuna novità
concreta, solo promesse vane, e diverse centinaia di persone sono
senza medico curante. È una situazione che sta diventando
insostenibile, non è pensabile che una Regione come la Valle
d'Aosta non sia in grado di garantire un servizio obbligatorio ai
suoi cittadini.";
Ribaditi gli impegni presi dall'Assessore in Consiglio
regionale;
i sottoscritti Consiglieri regionali
Interpellano
l'Assessore competente per sapere se intenda risolvere con
urgenza la questione del medico di famiglia nella Valle del Gran
San Bernardo.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, è una vicenda che ci vede per la terza volta
tornare in aula con questa questione, per la terza volta, alla luce
degli impegni presi dall'Assessorato, che si sono dilatati nel
tempo e che hanno visto la necessità di una vera e propria
mobilitazione da parte di alcuni cittadini della Valle del Gran San
Bernardo, e addirittura alla fine un atto non rituale, ma
sicuramente necessario: il comunicato stampa del Sindaco di
Etroubles, che ribadiva le questioni che, come Partito Democratico,
da mesi avevamo sollevato in questa sede. Quindi la natura
dell'interpellanza è quella di chiedere conto di questo impegno che
si è poi prorogato nel tempo senza la risposta compiuta.
Ci arrivano voci dell'annuncio imminente della soluzione di
questo problema, insomma, i cittadini sono informati - ce ne
rallegriamo! - prima dei Consiglieri regionali del fatto che la
questione si stia risolvendo e che dal primo agosto avremo il
medico, ma rimane davvero il rammarico che ci si debba mobilitare
come cittadini, come Consiglio regionale, e come amministratori
locali, per avere semplicemente quello che è previsto dalle norme
regionali, e quindi di poter usufruire di un servizio che è un
diritto degli abitanti della Valle del Gran San Bernardo. Questa
amarezza quindi rimane per una vicenda che si è trascinata nel
tempo.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Una brevissima cronistoria: dal 1° gennaio 2012, un medico di
assistenza primaria dell'ambito territoriale del Gran Combin ha
ottenuto il trasferimento nell'ambito della zona di Aosta; già nel
mese di dicembre l'azienda ha inviato una lettera agli assistiti di
tale medico, con l'invito ad effettuare una scelta fra i tre medici
operanti nella zona. Dopo che i due medici hanno raggiunto il
massimale di 1.500, molti pazienti si sono rifiutati di effettuare
la scelta a favore del medico restante e sono, tuttavia, ancora un
centinaio che non hanno effettuato tale scelta, per libera volontà
e non per impossibilità.
Sulla base della normativa nazionale e regionale sono state
attuate le procedure per attribuire un incarico provvisorio nella
zona di cui stiamo parlando, ma nessun medico ha dato la propria
disponibilità. Sul Bollettino ufficiale della Regione è stato
pubblicato il bando per un incarico a tempo indeterminato in questo
ambito, per il quale hanno risposto tre medici. È stata stilata una
graduatoria ufficiale fra i medici che hanno richiesto l'incarico
e, fra questi, il primo in graduatoria ha accettato la zona di
Morgex-Courmayeur, il secondo ha rifiutato ed il terzo ha accettato
l'incarico nella zona del Gran San Bernardo. Quindi il medico
dovrebbe iniziare ad operare dal 1° agosto e gli assistiti potranno
sceglierlo come proprio medico di famiglia. Grazie.
Presidente
- La parola al Consigliere Donzel.
Donzel (PD)
- Grazie Presidente.
Caro Assessore, se lei aveva l'occasione per fare bella figura,
nonostante il ritardo, l'ha davvero persa! Davvero ha perso una
clamorosa occasione, perché lei è tornato indietro dimenticando
tutto il dibattito dei mesi precedenti! Lei cita il fatto che i
pazienti si siano rifiutati per libera volontà: questo da lei non
lo accetto, perché lei conosce la norma, e noi siamo potuti venire
qui a sostenere le ragioni dei pazienti, perché la libera scelta si
può esercitare solo se ci sono due opzioni. Voi chiamavate "libera
scelta" la scelta di un'unica opzione, cosa che non avviene in
nessun'altra parte del territorio regionale!
Ci avete messo la bellezza di otto mesi, e mi dispiace per lei,
perché poteva dire: c'è stato un po' di ritardo...invece lei dà la
responsabilità del fatto che non c'è un medico ai pazienti. Non è
vero, non c'era la libera opzione, c'era solo un medico che non era
di gradimento di quei pazienti. Abbiamo visto come per i pazienti
di tutta la Valle d'Aosta ci sono almeno due opzioni quando non
dieci o quindici come nel Comune di Aosta! Infatti tutta la
comunità si è mobilitata e lei ha dovuto dare una risposta;
altrimenti, se fosse vero quello che dice lei, che i pazienti erano
dei frignoni e potevano tenersi il medico che c'era, allora lei non
era tenuto a dare una risposta e poteva dire: usate il medico che
c'è! Se lei non lo ha fatto, ha aperto il posto a concorso, ha
messo un medico su quel territorio, è perché si è reso conto che
c'era un'esigenza di quel territorio. La legge prevede che ci sia
l'opzione, cosa che quando lei è partito a dicembre a comunicare a
quei pazienti, c'era, ma nel momento in cui hanno raggiunto la
soglia alcuni medici...
(interruzione dell'Assessore Albert Lanièce, fuori
microfono)
...lei continua a dire che io non capisco niente...molto
scorretto! Invece io ho capito molto bene, tant'è che si sono
mobilitati tutti e sono venuti in massa da lei, convinti che lei
avrebbe risposto a questo problema. Non si preoccupi, siamo
informati; hanno cercato in tutti i modi di sollecitarle questo
problema, lei ha avuto tutto il tempo per rispondere...mi consenta
di replicare, se vuole parlare chieda l'autorizzazione al
Presidente...
Presidente
- ...lasci terminare il Consigliere Donzel;
poi, se vuole, può fare una precisazione...
Donzel (PD)
- ...a me fa solo gioco questo suo fatto che
lei si agiti così, perché se lei ha fatto tutto quello che doveva
fare, se ne può stare tranquillo e dire: Donzel parla a vanvera!
Invece lei non ha fatto quello che doveva fare nei tempi e nei modi
che andava fatto, non ha tenuto conto che ci sono territori di
montagna in cui ci sono situazioni particolari ed i pazienti
anziani non possono essere stati trattati come sono stati trattati.
Non c'è stata la volontà di prendere attenzione subito su questo
problema, sono arrivati fior fiori di comunicati stampa addirittura
dai Sindaci ed un comunicato stampa di un Sindaco non è all'ordine
del giorno in Valle d'Aosta, e siccome lei non lo ha smentito, non
ha detto: "questo Sindaco dice il falso"...allora
nell'interpellanza è riportato un comunicato stampa che, se vuole,
le rileggo cosa dice:
"Purtroppo dopo quasi altri due mesi,
ancora nessuna risposta concreta"
...dice il falso anche il
Sindaco? No, dice il Sindaco:
"Purtroppo dopo quasi altri due
mesi, ancora nessuna risposta concreta, solo promesse vane e
diverse centinaia di persone sono senza medico
curante"
...questo è scritto nel comunicato! Queste sono parole
virgolettate del Sindaco di Etroubles e lei mi dice che mi sto
inventando una situazione che non esiste? Come si permette? Hanno
mentito tutti nella Valle del Gran San Bernardo? Qui si parla di
centinaia di persone senza medico curante, e ancora:
"una
situazione che sta diventando insostenibile, non è pensabile che
una Regione come la Valle d'Aosta non sia in grado di garantire un
servizio obbligatorio ai suoi cittadini".
Questo è scritto e
questo noi avevamo preteso e stavo dicendo: finalmente è arrivata
la fine della vicenda...invece lei allunga la cosa e dice: ma i
pazienti non hanno operato la scelta. Ma dovevano andare dal medico
che gli dice lei? Un paziente non può scegliersi il suo medico,
deve andare dal medico che gli impone l'Assessore? Questa era la
questione: la possibilità di esercitare una libera scelta; lei
invece ha detto: i pazienti si sono rifiutati per libera volontà.
Sì, dell'unico medico che lei gli voleva imporre! Per fortuna che
abbiamo ancora della gente che è in grado di esercitare i propri
diritti!
Presidente
- La parola all'Assessore alla sanità, salute
e politiche sociali, Albert Lanièce, per fatto personale.
Lanièce A.
- Grazie Presidente.
Per fatto personale, perché si è detto che io ho rifiutato di
aver accolto un numero di persone in massa
nell'Assessorato...questo assolutamente non è vero, quindi non
condivido nulla della replica del collega Donzel.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK