Consiglio Regionale della Valle d'Aosta - Oggetto del Consiglio n. 556 del 7 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 556 del 7 aprile 1999 - Resoconto
SÉANCE DU 7 AVRIL 1999 (APRÈS-MIDI)
OGGETTO N. 556/XI Valutazioni e verifiche conseguenti alla
chiusura del Traforo del Monte Bianco e ricerca di soluzioni viarie
alternative. (Approvazione di risoluzione)
Président Il nous reste à discuter et à adopter un texte
conjoint des 4 résolutions présentées par les différents groupes du
Conseil concernant la tragédie du Mont Blanc, dont je donne la
lecture:
Risoluzione Il Consiglio regionale della Valle d'Aosta di fronte
all'immensa tragedia verificatasi nel Tunnel del Monte Bianco e
alle proporzioni assunte dall'immane disastro in termine di vite
umane
- Rende omaggio alle vittime ed esprime profondo cordoglio e
solidarietà ai familiari così pesantemente colpiti dalla
sciagura;
- Esprime inoltre grande apprezzamento per il lavoro svolto dai
soccorritori che con impegno, abnegazione, e con il sacrificio
della propria vita hanno limitato i danni, contribuendo in maniera
determinante a salvare altre vite umane;
- Evidenzia preoccupanti interrogativi sia per le condizioni di
sicurezza delle infrastrutture locali, sia per quelle
internazionali, sia per le possibili ricadute negative
sull'economia valdostana e sulla limitata libertà di movimento
delle persone.
Alla luce di queste premesse
Il Consiglio regionale
Ritiene urgente e necessario
- avviare un'ampia verifica di tutti i sistemi di sicurezza
riguardanti trafori e strutture viarie al fine di prevenire altri
incidenti;
- analizzare le ricadute sulle attività economiche causate dalla
chiusura del traforo del Monte Bianco per poter programmare i
necessari interventi;
- individuare e organizzare percorsi viari alternativi per
limitare i disagi causati dalla chiusura del traforo;
- valutare la possibile riapertura del traforo in tempi brevi,
ed in condizioni di sicurezza, anche se inizialmente al solo
transito leggero;
- riprendere con rinnovato impegno la ricerca di soluzioni
viarie alternative al transito su gomma, per consentire alla Valle
d'Aosta di inserirsi nei sistemi di collegamento ferroviari
internazionali;
- impegnare la Giunta, anche alla luce di quanto emergerà dalle
indagini conoscitive, a portare l'argomento in Consiglio per
approfondire i temi di cui sopra.
Président La parole au Conseiller Fiou.
Fiou (GV-DS-PSE) Mi pareva doveroso, dopo la discussione di
questa mattina e gli interventi che sono stati fatti anche da parte
della Presidenza del Consiglio e della Presidenza della Giunta, che
il Consiglio nella sua interezza si rendesse partecipe alla vicenda
che si è verificata al Monte Bianco.
Direi che dopo le iniziali sentite dichiarazioni dei Consiglieri
per esprimere il cordoglio e la solidarietà alle famiglie delle
vittime, è ugualmente importante un pronunciamento del Consiglio
sulla nuova fase che si sta aprendo e in cui si dovrà mettere in
atto un ripensamento delle strutture viarie in Valle d'Aosta e del
problema della sicurezza per quello che concerne i trafori e non
solo. Vorrei solo aprire brevemente una parentesi: solo nei giorni
delle festività pasquali in Italia ci sono state 50 vittime sulla
strada, fatto paragonabile alla tragedia del Monte Bianco per
numero di vittime, anche se avvenuto in termini non così drammatici
e spettacolari.
Quindi il problema della sicurezza credo che si vada a porre su
tutta la questione della viabilità, delle eventuali alternative che
dovremo pensare e progettare da oggi in poi per la nostra realtà
soprattutto quando questa include una viabilità di carattere
internazionale.
La risoluzione riprende queste tematiche ed impegna la Giunta a
rimettere all'ordine del giorno un'eventuale ulteriore riflessione
su questi temi quando avremo anche informazioni ed elementi di
conoscenza maggiori che non quelli attuali, anche riguardo le
indagini che vengono fatte riguardo in merito alle cause ed effetti
della tragedia del Monte Bianco.
La risoluzione ha il significato un po' di conclusione di questa
prima fase di dibattito e di prosecuzione dell'impegno del
Consiglio in tutta questa vicenda.
Président La parole au Conseiller Nicco.
Nicco (GV-DS-PSE) Nonostante l'ora tarda e il desiderio di molti
colleghi di occuparsi di altre cose, qualche riflessione la vorrei
fare in generale su questa vicenda, con particolare riferimento a
due punti dell'ordine del giorno: i sistemi di sicurezza e le
soluzioni viarie alternative.
Preliminarmente, non posso non rilevare anch'io, come già fatto
stamani da altri colleghi, il contrasto stridente, troppo
stridente, fra il trionfalismo con cui sono stati celebrati ancora
recentemente i risultati economici della Società italiana per il
Traforo del Monte Bianco (abbiamo letto tutti sui giornali che "il
1998 è stato l'anno dei record,… il
bilancio è da incorniciare, l'utile netto di esercizio è andato
alle stelle, i veicoli commerciali sono aumentati"), eccetera,
eccetera, e la tragedia, una tragedia di dimensioni che nessuno di
noi avrebbe potuto immaginare, anche solo collocare nel novero
delle possibilità.
In quel tunnel siamo transitati tutti, sono transitati anche i
nostri figli, spesso in occasione di scambi culturali con scuole
d'Oltralpe; il caso, solo il caso ha voluto che in quel giorno in
quel tratto di tunnel non ci fossero degli autobus carichi di
giovani valdostani altrimenti la strage sarebbe stata ancora più
spaventosa.
È una tragedia che nessuno avrebbe potuto immaginare anche
perché dalle patinate pagine delle pubblicazioni della Società per
il Traforo emergeva in realtà un quadro rassicurante, del tutto
rassicurante.
In una di queste pubblicazioni, edita per il XXV° anniversario
della costruzione del tunnel, si parla in generale di trafori in
questi termini: "Oggi l'illuminazione, la ventilazione, la
segnaletica, le installazioni nel loro insieme sono progettate per
offrire agli utenti sicurezza e per avvicinare le condizioni di
circolazione a quelle che essi trovano abitualmente all'esterno. Si
realizzano tunnel ben illuminati, ben ventilati, dalla segnaletica
chiara e funzionale dotati di efficienti sistemi di sicurezza e di
sorveglianza del traffico…" e si
aggiungeva poi, in particolare, che: "…
In base a quegli stessi criteri si modernizzano le gallerie in
esercizio. Così è stato per il Traforo del Monte Bianco, dove, fra
l'altro, un traffico in costante, rapida ed imprevista espansione
non poteva non dare luogo a una serie di
problemi…".
Si parlava di un quadro rassicurante anche in riferimento a
scenari di rischio, legati proprio a un possibile incendio.
"… Altro
problema…" - leggo -
"… seguito con particolare attenzione è
quello della difesa contro l'incendio. Gli incendi in galleria sono
rari, ma possono avere conseguenze estremamente gravi; basti
pensare alla densità di fumo, alla concentrazione di gas tossici,
alle temperature che possono superare i 1000 gradi centigradi, alle
difficoltà di operare in un ambiente chiuso sui tre lati, ai
possibili fenomeni di panico fra gli utenti".
Mi pare che sia questo esattamente il quadro che si è
determinato quel giorno, ma se la realtà è questa, mi chiedo che
senso ha parlare di livello ottimale di sicurezza rispetto a un
incendio statisticamente normale, come fa la società, come è stato
riferito oggi dal Presidente. Credo che dovrebbe essere un livello
ottimale rispetto a quella specifica situazione, cioè gli oltre
1000 gradi centigradi, che la stessa società ha ipotizzato potesse
realizzarsi all'interno di quel tunnel.
Per quanto concerne poi il fattore scatenante della tragedia: un
TIR carico di margarina e di farina rappresenta effettivamente un
fattore di rischio particolare ed eccezionale? Ad un profano in
materia verrebbe da rispondere negativamente, ma se così non è, se
effettivamente quel carico era più pericoloso di un carico di
esplosivo, come pure si è letto in questi giorni sui giornali,
allora mi chiedo perché quel TIR era lì quel giorno; mai avrebbe
dovuto essere in quel tunnel, soprattutto fra altri autoveicoli e
altri TIR, e provocare il disastro.
Le domande che vengono in mente poi sono anche molte altre. A
suo tempo, l'Assessorato dell'ambiente, territorio e trasporti
aveva sollecitato espressamente le autorità preposte al controllo
della circolazione affinché fossero rigorosamente applicate le
norme in materia di limiti della velocità, distanza di sicurezza,
carico consentito, emissioni inquinanti. Mi chiedo se tutto ciò è
stato fatto in questi anni, se è stato fatto regolarmente. Se tutto
ciò fosse stato fatto, probabilmente la tragedia avrebbe avuto
dimensioni diverse.
Per quanto riguarda il secondo punto, cioè il futuro, le
soluzioni viarie alternative, punto sviluppato anche nel dibattito
di questa mattina, oggi pare che vi sia una corale richiesta di
trasferire su rotaia il traffico merci. Questa è una linea che da
taluni settori è stata da gran tempo indicata e sostenuta; voglio
ricordare qui solo alcuni elementi.
Il rapporto Legrand (luglio 1991) già indicava una precisa
direzione in materia: "La solution autoroute ferroviaire à longue
distance, utilisant le tunnel de base du TGV, pourrait prendre une
part très significative du trafic poids lourds à l'horizon 2010 en
engendrant relativement peu d'atteintes à
l'environnement…". Diceva no al
raddoppio del tunnel: "… Le doublement
sur place du Tunnel du Mont Blanc paraît à
exclure…" e proponeva, fin da allora,
una soluzione diversa: "… un tunnel
long sous le Mont Blanc partant du Fayet est plus intéressant, il
permet notamment de spécialiser le tunnel bas pour les poids
lourds".
Ci sono state poi altre prese di posizione, anche importanti. Ne
ricordo una sola, quella dell'incontro dei Ministri dell'ambiente
di Francia, Italia e Svizzera (31 ottobre 1992), quando i ministri
diedero mandato esplicito alla Conferenza transfrontaliera di
mettere in atto dei progetti pilota che avessero come obiettivo
quello di costruire "une stratégie commune pour les transports
internationaux privilégiant le trafic combiné rail-route compatible
avec la protection de l'environnement".
Anche questo Consiglio si è impegnato più volte, ha discusso più
volte di questa questione in passato. Nel febbraio 1991 era stata
approvata una mozione che impegnava, già allora, la Giunta ad
esaminare la possibilità di un tunnel ferroviario fra la Valle
d'Aosta e l'Alta Savoia, cui sono seguiti vari provvedimenti che
non sto a ricordare perché sono a tutti noti (ed anche incarichi,
alcuni in realtà un po' troppo onerosi, forse 800 milioni previsti
già nel 1991) e la legge regionale n. 15 del 7 aprile 1992.
Nello stesso tempo, forse con qualche ambiguità di troppo,
abbiamo perseguito anche l'altra direttrice, quella del Gran San
Bernardo, e parlo di ambiguità perché sull'effettiva compatibilità
delle due direttrici ho sempre avuto molti dubbi. Anche questa si è
concretizzata in studi e progetti sui quali non mi soffermo perché
sono noti a tutti i colleghi, salvo dire che su questa direttrice
del Gran San Bernardo qualche passo concreto sul piano politico era
pur stato realizzato, a partire dall'interesse che aveva
manifestato l'allora Ministro dei trasporti Tesini per questo
progetto, al fatto che il progetto fosse stato sottoposto al
Comitato interministeriale per la programmazione economica del
trasporto e che il Senato, nel corso della discussione della legge
finanziaria del 1993, avesse approvato un ordine del giorno in cui
si impegnava il Governo ad adottare le misure necessarie per la
realizzazione di quell'iniziativa.
Ma mentre noi discutevamo, facevamo studi e progetti, qualcun
altro decideva e a progredire, seppure anche lì a stento e non
senza intralci, è stata un'altra direttrice, cioè la direttrice
Torino-Lione. È andata avanti a livello comunitario, è stata
inserita nello schema direttore della rete europea, a livello
nazionale francese è stata adottata nell'ambito del programma di
completamento della rete ad alta velocità e così via.
Allora il problema, in due parole, è oggi di capire quali sono i
centri decisionali veri in materia, i percorsi attraverso i quali
si formano decisioni di tale portata, altrimenti diventa inutile
parlare di soluzioni viarie alternative.
Dobbiamo capire come, sulla mappa dell'Europa, si tracciano
queste linee trasversali nord-sud ed est-ovest e in che modo
possiamo inserirci in questo scenario.
Président La parole au Conseiller Lattanzi.
Lattanzi (FI) Brevissimamente una battuta perché chiaramente
voteremo questa risoluzione. Anche questo è uno strumento di
compromesso su un evento catastrofico. Non possiamo condividere le
riflessioni che ha fatto il Consigliere Fiou sul fatto che,
essendoci stati 50 morti nel week-end di Pasqua, questa è
sostanzialmente una disgrazia che si può annoverare tra la
normalità, non lo possiamo accettare. Questa è una risoluzione che
va in direzione esattamente contraria, non si possono fare certe
dichiarazioni.
Credo che sia invece condivisibile la riflessione ultima che ha
fatto il Consigliere Nicco su quali sono i veri centri di potere,
non ultimo nel momento in cui il ministro del suo Governo proprio
questa mattina, nella question time, ha risposto al nostro
Onorevole Caveri che del tratto ferroviario Aosta-Martigny proprio
non se ne può parlare perché evidentemente altri si sono mossi
prima di noi e altri hanno deciso nelle sedi più competenti.
Voglio dire: "È vostro il Governo, è vostro il ministro, forse è
vostra la maggioranza che in questo momento non vuole
un'alternativa ferroviaria", comunque noi la risoluzione l'abbiamo
sottoscritta e la porteremo avanti.
Président Je soumets au vote le texte unifié tel qu'il a été
présentée à la Présidence du Conseil tout à l'heure:
Conseillers présents et votants: 30
Pour: 30
Le Conseil approuve à l'unanimité.
Les travaux sont terminés.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK