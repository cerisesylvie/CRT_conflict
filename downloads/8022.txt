Consiglio Regionale della Valle d'Aosta - Oggetto del Consiglio n. 2442 del 27 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2442 del 27 novembre 1986 - Resoconto
OGGETTO N. 2442/VIII - "INIZIATIVE PER LA RIFORMA DELLO
STATUTO DI AUTONOMIA DELLA REGIONE TRENTINO-ALTO-ADIGE" (Reiezione
di mozione).
PRESIDENTE:
Do lettura del testo della mozione presentata
dal Consigliere Aloisi:
MOZIONE
Premesso che
le notizie provenienti dall'Alto
Adige confermano sempre di più che in quella
Regione i diritti
storici dell'Italia, consacrati dalla vittoria del 4 novembre 1918,
sono contestati dall'azione sistematica di un partito e da
organizzazioni paramilitari, che professano la propria fede in una
patria austriaca, in spregio dei doveri di cittadini italiani, e
perseguendo apertamente finalità di separazione del territorio alto
atesino da quello nazionale;
E che
, in questo quadro anche i poteri della provincia
autonoma dominata dal partito di maggioranza di lingua tedesca,
sono finalizzati nello stesso senso, sicché i diritti e l'avvenire
della popolazione di lingua italiana, che nella Provincia è in
minoranza, appaiono gravemente pregiudicati, tanto che la sua
consistenza numerica è in progressiva e costante diminuzione per le
difficoltà che il sistema autonomistico crea nelle condizioni di
vita in genere, e di lavoro in particolare dei suoi
appartenenti;
E che
tale situazione riveste interesse nazionale,
suscitando sdegno e preoccupazione insieme;
ciò premesso il Consigliere regionale della Valle
d'Aosta
Interprete
dei sentimenti della cittadinanza,
Rivolge al Presidente della Repubblica, alla Camera dei
Deputati, al Senato, al Governo, vivo appellò affinchè, nell'ambito
delle rispettive competenze promuovano gli opportuni rimedi, in
senso politico e giuridico, anche riformando lo Statuto di
Autonomia della Regione Trentino-Alto-Adige, come richiesto lo
scorso anno da una petizione popolare sottoscritta da 23 mila
elettori ed attualmente all'esame della Camera, rimedi che, pur nel
rispetto dei diritti delle minoranze, da ricondurre peraltro,
nell'ambito della loro conciliabilità con quelli dello Stato e
della maggioranza regionale, assicurino la tutela dei principi di
unità della Repubblica - una e indivisibile secondo la Costituzione
- di difesa dei diritti storici dell'Italia e di quelli di
uguaglianza dei cittadini di fronte alla legge, senza
discriminazione di lingua e di razza, così come previsto dalla
Costituzione della nostra Repubblica.
PRESIDENTE:
Ha chiesto di illustrare la mozione il
Consigliere Aloisi, ne ha facoltà.
ALOISI (M.S.I.):
Questa mozione è stata presentata dal
sottoscritto, per la situazione drammatica in cui si trova il
Trentino Alto Adige e soprattutto la provincia di Bolzano.
Qualcuno potrebbe dire: ma a noi cosa interessa una situazione
che appartiene ad un'altra realtà regionale? Purtroppo non è così,
perchè la situazione dell'Alto Adige, con la sua autonomia, con il
suo Statuto Speciale, non è similare alla nostra, ma coinvolge in
via indiretta, con degli effetti differenziati, anche la nostra
Regione.
Il nostro partito da parecchi anni conduce una battaglia contro
la degenerazione autonomistica dell'Alto Adige, battaglia che ha
dato notevoli risultati soprattutto nelle ultime elezioni
regionali, con un aumento considerevole della rappresentanza
numerica del nostro partito, che da 3 Consiglieri è passato ad 11,
e soprattutto con una petizione popolare sottoscritta da ben 23
mila cittadini di lingua italiana della provincia di Bolzano. Essi
chiedono che venga rivisto lo Statuto, perchè oggi nella provincia
di Bolzano ci troviamo in una posizione assurda, pericolosa, dove
una minoranza che giustamente richiedeva di essere tutelata e
difesa dallo Stato italiano (mi riferisco alla minoranza etnica di
lingua tedesca), a sua volta è diventata una maggioranza che
discrimina un'altra minoranza, cioè quella di lingua italiana.
Esiste una sorta di apartheid, di discriminazione nel Trentino
Alto Adige, e queste non sono notizie o dichiarazioni che mi
invento, ma sono situazioni o dati di fatto che ognuno di voi ha
potuto constatare, leggendo sugli organi di informazione e che
avrebbe potuto vivere personalmente se si fosse recato in quelle
zone.
Ecco perchè volevo oggi in questo Consiglio fare una relazione
su quella che è la situazione in Alto Adige, perchè ci sia di
insegnamento e di monito per evitare che anche da noi, vivendo in
una realtà autonomistica, si arrivi a quelle esasperazioni che
esistono nel Trentino Alto Adige.
È per questa ragione che oggi nessuno di noi può ignorare la
profonda crisi che riveste la situazione autonomistica di questa
regione; il clima politico purtroppo è degenerato e non vi sono
tutt'oggi delle prospettive confortanti nel senso migliorativo.
Quindi il primo dato di fatto di questa situazione è la conferma
che noi del Movimento Sociale Italiano abbiamo sempre sostenuto,
che il cosiddetto "pacchetto", e soprattutto il nuovo statuto
varato alla fine del 1971, lungi dal raggiungere gli obiettivi di
equilibrato sviluppo e di pacifica convivenza in Trentino Alto
Adige, hanno prodotto maggiore diffidenza reciproca, tensioni e
separazioni sempre più marcate fra i gruppi linguistici tedesco e
italiano in Alto Adige.
Il Movimento Sociale Italiano ha colto da sempre i segnali che
provengono dall'opinione pubblica ed ha saputo con coerenza e
coraggio affrontare una dura battaglia di opposizione. Si è
trattato innanzitutto di scuotere gli italiani da un certo
fatalismo, da troppo tempo erano stati abituati ad ascoltare che
tutta la colpa di quella situazione in Alto Adige andava attribuita
ad un passato recente, in cui si sarebbero macchiati di spirito
colonialista, abituati ad accettare in modo acritico gli slogan
della propaganda antifascista in genere, e più propriamente quella
dei circoli irredentisti austriaci e bavaresi, per cui l'autonomia
era un doveroso atto di riparazione ai torti subiti dai sud
tirolesi nel periodo fra le due guerre.
Avevano finito con l'accettare la soluzione pacchetto come una
specie di male minore, sennonché, dopo dieci anni di applicazione
di questo pacchetto, i conti non quadravano.
Il censimento del 1981 aveva rivelato che il gruppo linguistico
italiano si era ridotto al 29,4% e le rivelazioni statistiche erano
ancora peggiori per quanto riguardava i giovani e i giovanissimi;
fra quindici anni si prevede che si scenderà alla percentuale del
20%. Si aggiunga poi l'applicazione del principio della
proporzionale etnica, le difficoltà dovute alla crisi economica, la
carenza nel settore casa. Ce n'era abbastanza per cominciare a
dubitare della cosiddetta bontà dei principi e degli obiettivi di
una certa politica in Alto Adige, politica che se da un lato
indubbiamente soddisfa i gruppi linguistici tedeschi e ladini,
consentendo loro di trarre indubbi vantaggi e privilegi, mette a
dura prova gli italiani.
Come giudicare poi la crescita di uno spirito irredentistico
sempre più arrogante e intollerante da parte tedesca? Anche il più
ingenuo dei nostri contraddittori toccava con mano che l'anno
commemorativo della morte di Andrea Hoffer era un pretesto per
riaffermare la volontà, mai sopita, di riportare l'Alto Adige
all'Austria. Così, l'autonomia, sorta anche a seguito degli accordi
De Gasperi-Grueber, superati ampiamente dal nuovo statuto del 1971
che doveva servire a salvaguardare l'identità etnica del gruppo
linguistico tedesco, veniva stravolta, e sempre più chiaramente
appariva ed appare che essa serve non ad integrare gli altoatesini
nella comunità nazionale italiana, ma a staccarli sempre di più da
essa, fino a raggiungere nell'occasione più opportuna, la
cancellazione dei confini nazionali tracciati alla fine della Prima
Guerra Mondiale.
Il problema altoatesino deve risvegliare la coscienza nazionale,
perchè se è vero che la costituzione della nostra Repubblica
prevede all'art. 6 la tutela delle minoranze etniche, è altrettanto
vero che detta tutela non può portare ad annullare la memoria
storica e il diritto dovere di un popolo a difendere i confini
della patria.
Lo strumento antiautonomistico in Alto Adige viene oggi
utilizzato al fine di scavare un fosso fra le due Comunità, per
costringere gli italiani ad andarsene. Non è certamente una novità
conoscere oggi che lo stato maggiore della Volkspartei, il partito
di raccolta sud-tirolese, ha sempre pensato in senso separatista,
ha sempre progettato ed agito in senso separatistico.
La strategia sud tirolese è elementare. Dopo aver rigermanizzato
Merano, vogliono ora rigermanizzare Bolzano. Nel Sudtirolo,
praticamente separato e completamente rigermanizzato, la minoranza
italiana superstite avrà meno diritti e meno garanzie di quella che
potrebbe avere in Austria o in qualsiasi paese europeo.
Oggi le violazioni della costituzione in Alto Adige, la
violazione dei diritti umani sanciti dal diritto internazionale e
dalla comunità e civiltà sociale, non si contano più. Le case non
vengono concesse secondo il bisogno ma secondo l'etnia, e se i
tedeschi non le chiedono, restano vuote piuttosto che essere
concesse agli italiani.
Un lavapiatti, un netturbino, un facchino, un qualsiasi istituto
pubblico o di pubblica amministrazione viene licenziato se non
conosce anche il tedesco; il meccanismo dei patentini viene usato
quale discriminante sociale per selezionare e per aiutare
esclusivamente gli abitanti di lingua tedesca.
Soprattutto a noi del Movimento Sociale Italiano, non piace
essere presi in giro. Il separatismo è una cosa ben diversa
dall'autonomia. Oggi la grave situazione esistente in Alto Adige è
certamente il campanello di allarme più significativo; la comunità
di lingua tedesca si deve integrare nella più vasta comunità
italiana, non per essere assimilata ed annullata, ma per concorrere
insieme allo sviluppo dell'intera società civile italiana. In Alto
Adige dalla iniziale richiesta di maggiore autonomia si è passati
ben presto in modo inoppugnabile all' indipendentismo ed alla
richiesta di separatismo.
Il Movimento Sociale Italiano, mi auguro anche la altre forze
politiche soprattutto nazionali, chiedono fermezza contro ogni
forma di indipendentismo e di separatismo da qualsiasi parte
provengano; chiediamo intelligente attenzione verso l'ansia
emergente in varie Regioni per non perdere le loro radici;
chiediamo impegno per ridare sostanza e splendore di valore al
concetto unitario di patria, nel rispetto delle diverse realtà
della penisola, che proprio per la loro diversità rappresentano la
ricchezza spirituale ed il patrimonio culturale della Nazione
italiana.
Ecco perchè mi sono permesso di presentare questa mozione, che è
una denuncia ad una situazione assurda di discriminazione sociale
che esiste in Alto Adige. Sta a noi tutti impegnarci e soprattutto
ai partiti nazionali affinchè la situazione cambi e si arrivi ad
uno stato di convivenza civile, dove il cittadino di lingua
italiana non sia esso discriminato in una nazione italiana.
Siamo a questa assurdità: l'Alto Adige fa parte integrante della
Repubblica Italiana e i cittadini di lingua italiana sono diventati
minoranza etnica e discriminati.
In questo Consiglio si è parlato sovente di apartheid: si è
parlato del Sudafrica e della discriminazione che esiste laggiù,
dimenticando spesso che l'apartheid lo abbiamo in casa. Sta a noi
impegnarci in questo senso, ed in questo senso è diretta la
mozione. È una richiesta di 23 mila cittadini di lingua italiana di
revisione dello Statuto Speciale dell'Alto Adige, che diventi non
più discriminante fra i gruppi etnici, ma diventi un motivo di
unità e di riconciliazione fra i gruppi per una convivenza civile
nuova, obiettiva, nel rispetto delle reciproche libertà e
soprattutto nel rispetto della loro storia, della loro etnia e dei
loro valori.
PRESIDENTE:
C'è qualche Consigliere che intende prendere
la parola sulla mozione testè illustrata dal Consigliere Aloisi?
Allora do la parola al Presidente della Giunta.
ROLLANDIN (U.V.):
J'ai écouté l'illustration qui a été
faite de la part de M. Aloisi à propos du problème du Haut Adige.
En tant que Région à statut spécial on a eu et on a très souvent la
possibilité d'avoir de contacts avec les représentants de cette
réalité. On a pu examiner ensemble toute une série de problèmes au
niveau social et économique, et surtout on a analysé dans cette
dernière période la question, d'un côté, de faire respecter le
statut - statut qui, comme en Vallée d'Aoste, n'a pas encore abouti
à de résultats complets - et de l'autre côté d'améliorer ce qui
avait été prévu pour le Haut Adige d'après l'accord de
Gasperi-Grueber.
En ce qui nous concerne et en ce qui concerne les autres
réalités autonomes on a prévu de faire comprendre que l'autonomie
avait et a encore sa raison d'être.
La situation qui se vit en Haut Adige, où il y a la présence de
deux ethnies, est bien différente de la notre, cela fait une
différence marquante et tout le monde peut le reconnaître, et je
crois que ce serait impossible d'analyser dans les détails les
problèmes qui cependant doivent être examinés et résolus à
l'intérieur de ce qui est l'Administration des deux provinces et de
la Région du Haut Adige.
Nous avons déclaré depuis toujours que nous voulons le respect
de la liberté individuelle, nous le soulignons de nouveau
aujourd'hui, mais tout de même je crois qu'il y a des exagérations
d'un côté et de l'autre, et surtout dans sa relation M. Aloisi
vient d'oublier toute une série de problèmes concernant cette
réalité spécifique.
Les raisons historiques qui sont à la base de certains choix, de
certains accords, ne peuvent pas être dépassées tout simplement
avec une délibération ou une prise de position.
Il y a, de la part de la Région du Haut Adige des contacts assez
étroits avec les responsables des Ministères compétents du
Gouvernement national: d'une part et de l'autre il y a la
possibilité de se comprendre et quant au Gouvernement, il est à
même de connaître la réalité locale. Pour ce qui nous concerne,
nous ne croyons plus au discours des problèmes reliés aux petites
réalités et aux confins matériels. Nous croyons au contraire que ce
serait plus simple s'insérer dans une réalité qui dépasse ces
problèmes, c'est-à-dire s'in sérer à plein titre dans la réalité de
l'Europe. C'est la tentative que nous avons faite dans d'autres
occasions, c'est le travail que nous avons mené au moment où il y a
eu la possibilité de faire comprendre que les différentes ethnies
peuvent trouver des accords et donc ensemble construire une Europe
nouvelle. Pour ces considérations on ne votera pas cette
motion.
PRESIDENTE:
Dichiaro chiusa la discussione generale. Ha
chiesto di parlare il Consigliere Aloisi, ne ha facoltà.
ALOISI (M.S.I.):
Solo per manifestare la mia indignazione
che su questa mozione, su un argomento di questa portata che
coinvolge la popolazione di lingua italiana, su cui i partiti
nazionali, si sono espressi in questo senso nella provincia di
Bolzano, in questo Consiglio nessun rappresentante di un partito
nazionale ha avuto il coraggio di alzarsi e di dire qualcosa. Sono
delle dichiarazioni, delle prese di posizione, queste, che hanno
fatto tutti i partiti nazionali, in questo Consiglio invece questo
argomento passa inosservato, quasi non interessi a nessuno quello
che succede in una Regione che fa parte del nostro Stato.
Mi meraviglio che vi interessino molto di più altre nazioni,
lontane migliaia di chilometri da noi, e che vi disinteressiate
completamente dei nostri problemi nazionali. Con ciò assolvo al mio
dovere che ritengo sia quello di denunciare fatti, di portare a
conoscenza della pubblica opinione ciò che succede, e mi sarei
augurato che anche da questo Consiglio uscisse una espressione di
solidarietà nei confronti di cittadini italiani che vivono in
quella situazione che prima ho definito discriminante e di
apartheid; ma questa volontà da parte vostra non esiste.
Mi ha risposto, garbatamente, il Presidente della Giunta, che fa
parte di un movimento regionalista ed autonomistico, pertanto non
si è sbilanciato più di tanto. Con questo non posso accettare la
brevissima analisi che ha fatto, dicendo che quelli sono problemi
di un'altra Regione, che c'è lo Stato che sta cercando di
risolvere, e che a noi interessano in parte, in quanto noi abbiamo
una visione più generalizzata che è quella di addivenire ad una
dimensione europea.
Siamo d'accordo anche noi che l'obiettivo finale deve essere
l'unità europea, siamo noi che lo abbiamo sempre sostenuto questo
concetto; ma l'unità europea si forma avendo alle spalle una unità
nazionale e nel contesto europeo dobbiamo entrarci a pari diritto
delle altre nazioni, e non presentarci divisi fra i vari gruppi
etnici. Dobbiamo essere una nazione unità nel rispetto delle
particolarità etnico - Culturali di ogni singola Regione.
Non ho altro da aggiungere, se non ricordare che i cittadini di
lingua italiana hanno sottoscritto una petizione nazionale
chiedendo la revisione di questo statuto che è ben diverso, lo
ribadisco, da quella che è la nostra realtà regionale, anche se
sovente da questa Regione si cerca di imitare certe realtà che
esistono laggiù, ma a tutt'oggi non ci troviamo in quella
situazione. Di questo prendo atto con soddisfazione, però mi sento
indignato perchè non c'è stato nessun intervento da parte di quei
partiti nazionali che a Bolzano e nel Trentino predicano di voler
difendere gli interessi degli italiani, e che quando si tratta di
approfondire questi argomenti restano muti. Sarà mio dovere fare
pervenire agli italiani del Trentino Alto Adige l'interessamento
dei partiti nazionali in questo Consiglio in modo che conoscano
l'impegno e l'interessamento degli altri partiti su questo problema
importantissimo.
PRESIDENTE:
Ha chiesto di parlare il Consigliere Pedrini
per dichiarazione di voto, ne ha facoltà.
PEDRINI (P.L.I.):
Intervengo per chiarire un attimo che
quanto è stato detto non risponde al vero. Ultimamente sono stato
in missione in Canada, ed ho visto quello che succede laggiù fra i
cittadini di Regioni di lingua francese, che sono costretti a
parlare l'inglese per farsi capire, e viceversa.
Direi che tutto questo portato in questa aula mi sta bene sotto
un profilo di autonomia, non mi sta bene quando si dice che qua non
si parla di questo argomento perchè non se ne vuole parlare. Vorrei
chiarire che in questo caso siamo in presenza di un trattato, che è
mancato purtroppo in Valle d'Aosta, ed inoltre siamo troppo piccoli
per porre la questione sotto questo profilo.
Che ci sia nella massa come dappertutto gente che è sciovinista
al massimo, portata ad atteggiamenti dittatoriali, lo sappiamo
tutti; questo non significa che gli italiani non capiscano il
problema e non lo difendano. Noi valdostani poi ne sappiamo
qualcosa.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti 27
Votanti 20
Favorevoli 1
Contrari 19
Astenuti 7 (Bajocco, Baldassarre, Dolchi, Pascale, Tonino,
Torrione e Viberti)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK