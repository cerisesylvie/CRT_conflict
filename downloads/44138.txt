Consiglio Regionale della Valle d'Aosta - Oggetto del Consiglio n. 1200 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1200 del 26 gennaio 2022 - Resoconto
OGGETTO N. 1200/XVI - Interpellanza: "Ricadute
dell'approvazione delle tabelle di riduzione delle misure dei
programmi di sviluppo rurale in caso di inosservanza della
normativa in materia di appalti pubblici".
Bertin (Presidente) -
I punti n. 16, 17 e 18 dell'ordine
del giorno sono, come detto, rinviati. Passiamo al punto n. 19.
Seguirà poi il n. 20 al quale risponderà l'assessore Caveri che è
temporaneamente assente per una riunione del Comitato delle
Regioni, per cui passeremo dal 19 al 21; lo segnalo al consigliere
Brunod che seguirà l'interpellanza. Per l'illustrazione
dell'interpellanza, il consigliere Carrel ne ha facoltà.
Carrel (PA) -
Questa è un'interpellanza che può apparire
forse molto tecnica, ma che ha dei risvolti, dal mio punto di
vista, molto importanti e delicati su tutti gli enti locali che
partecipano poi ai contributi dei fondi europei, in questo caso del
PSR. Noi sappiamo benissimo che i nostri enti locali hanno dei
problemi di personale, ne abbiamo discusso più e più volte in
quest'aula, che si ripercuotono sicuramente anche sulla possibilità
e sulla facilità di andare a rendicontare e a partecipare a questi
importanti fondi che, al contrario, dovrebbero essere utilizzati al
meglio e il più possibile ma, purtroppo, non si riesce talvolta,
anche per responsabilità non delle amministrazioni locali, ma
proprio per l'impossibilità per il personale di far fronte a queste
importanti attività amministrative.
Capiamo benissimo che la Commissione europea giustamente dà
un'attenzione importante a quelle che sono le procedure d'appalto
ma, in questo caso, è successo che la Giunta regionale il 6
dicembre del 2021 ha approvato
in toto
uno schema di
riduzione proposto dal Ministero delle politiche agricole. Questa
proposta però è pervenuta ai protocolli dell'assessorato e della
Regione il 21 febbraio 2020, più di venti mesi prima. Capite bene
che gli enti locali che hanno partecipato e si sono visti concedere
delle risorse del fondo PSR hanno, di fatto, in questo arco di
tempo, già affidato delle gare di servizi e di lavori e si sono
attenuti a delle regole che sono quelle della delibera di Giunta
regionale 1060 del 2019, la quale prevedeva delle modalità di
controllo e di applicazione delle riduzioni, nel rispetto del
decreto del 22 ottobre 2018; dei limiti sicuramente molto più ampi
che sono stati ristretti dopo più di un anno e mezzo in cui questa
lettera era presente, l'avevamo ricevuta, ma non l'abbiamo
applicata.
Il rischio che ci preoccupa, senza entrare troppo nel tecnico ma
è quello che realmente ci preoccupa, è che gli enti locali che
hanno compilato delle tabelle e hanno seguito delle indicazioni che
sono presenti anche sul sito della Regione, le
checklist
, le
tabelle di autovalutazione, hanno seguito un percorso e hanno
affidato questi servizi prima del 6 dicembre 2021, ma oggi si
trovano a essere valutati con delle tabelle di riduzione diverse,
che potrebbero prevedere delle riduzioni maggiori rispetto a quelle
che avevano già conteggiato. Questo metterebbe in crisi l'intero
sistema, perché la Regione, l'autorità di gestione, riceverebbe
della documentazione che dovrebbe poi andare a sanzionare,
comunicando ad AGEA di liquidare un importo inferiore, e il Comune
si troverebbe ipoteticamente con dei debiti fuori bilancio anche
importanti che, ahimè, rischierebbero poi di innescare tutta una
serie di altri problemi anche amministrativi e contabili.
Con questa interpellanza, senza entrare eccessivamente nel
tecnico, ma semplicemente per capire qual è il fine politico di
questa nostra iniziativa, si vuole chiedere quale sia la
motivazione per cui sono state approvate queste tabelle di
riduzione il 6 di dicembre 2021, quando la nota del Ministero è del
21 febbraio 2020, e se siano state fatte delle valutazioni sulle
ricadute dell'approvazione in toto di queste riduzioni sugli
appalti già affidati.
Come terzo quesito, quali siano state le valutazioni effettuate
per decidere di adottare integralmente le tabelle proposte, perché
proprio la nota che abbiamo appena citato lasciava la possibilità
alla Regione di decidere in parte di non applicare totalmente
queste riduzione. Chiediamo quindi le motivazioni per cui è stata
presa questa strada e auspichiamo che non ci siano poi problemi in
futuro, soprattutto per gli enti che hanno partecipato e già
affidato dei servizi e delle forniture.
Presidente -
Risponde l'assessore Sapinet.
Sapinet (UV) -
Ringrazio il collega Carrel per questa
iniziativa, non è un ringraziamento di prassi ma è concreto, perché
ci permette veramente di affrontare questo argomento che è molto
tecnico, ma anche con una parte anche politica. Poi le farò avere
una copia della risposta, perché è abbastanza corposa, così potrà
evitare magari di prendere appunti, che è sempre difficile.
Il GAL lo conosciamo tutti, chi di noi ha un passato negli enti
locali forse ancora di più. Una grande opportunità per i Comuni,
con un po' di complessità soprattutto in un momento difficile a
livello di personale e di altri aspetti che stanno soffrendo i
nostri enti locali.
La prima domanda è quella sulle tempistiche. L'approvazione, in
data 6 dicembre, delle tabelle e delle proposte di
checklist
redatte dal "tavolo tecnico appalti" è da ricercarsi principalmente
nelle continue e susseguenti evoluzioni della normativa in materia
di appalti pubblici occorsi nel biennio 2020-2021, in particolare
con i due "decreti semplificazione". Di conseguenza anche le
checklist e le proposte di riduzione applicabili nel caso di
irregolarità elaborate dal tavolo tecnico hanno subito successivi
adeguamenti: si consideri, a tal proposito, che la versione 2.8
delle checklist risalente a febbraio 2020, quindi prima
dell'accendersi della pandemia, non conteneva i riferimenti
normativi di natura semplificatoria discendente dai due decreti
citati. Gli uffici regionali hanno partecipato alle riunioni sia
del tavolo tecnico, sia organizzate dall'agenzia per le erogazioni
in agricoltura, AGEA, che è organismo pagatore per il programma di
sviluppo rurale 2014-2022 della Valle d'Aosta.
Sempre a causa delle continue mutazioni normative, in un
incontro svoltosi nel mese di marzo 2021, non si era ancora giunti
a una versione ufficiale della versione 2.8, che infatti non fu
confermata né divulgata dal Ministero per le politiche agricole ed
alimentari: questo è comprensibile se si pensa che in quel periodo
era in fase di elaborazione il testo del secondo decreto legge
semplificazione che sarebbe stato poi pubblicato il 31 maggio
2021.
Si precisa peraltro che le checklist, per la verifica della
correttezza delle procedure di appalto, sono note ai beneficiari
delle misure del programma di sviluppo rurale sin dalla loro
diffusione da parte di AGEA. Lo conferma il fatto che in allegato
ai bandi delle misure 7.5 e 7.6, pubblicati dal GAL Valle d'Aosta a
favore dei soggetti pubblici, il modello 7, recava proprio le
checklist che il beneficiario deve compilare al fine di dimostrare
la correttezza della scelta delle procedure di gara e la loro
successiva esecuzione. Inoltre l'approvazione della precedente
versione delle checklist e delle relative riduzioni era già venuta
con delibera 1060 del 2019. Si precisa a tal proposito che qualora
i riferimenti al codice appalti non abbiano subito variazioni nei
diversi periodi di riferimento, le percentuali di riduzioni sono
rimaste immutate.
Infine, in un recente incontro, 13 gennaio 2022, organizzato da
AGEA e finalizzato alla predisposizione della nuova versione delle
checklist, versione 2.9, le Regioni hanno formalmente chiesto
all'organismo pagatore di dare una chiara indicazione circa il
livello minimo applicabile delle nuove riduzioni, avendo verificato
che in taluni casi la normativa prevista dal codice appalti si
presta a interpretazioni circa il ricorso, a seconda dei casi, di
procedure alternative. Questa richiesta va incontro ai rilievi dei
beneficiari relativa alla reale gravità di talune presunte
irregolarità.
Sul quesito 2, se sono state valutate e quali sono le ricadute
dell'approvazione di questa deliberazione sugli enti che hanno già
ottenuto il finanziamento e concluse le procedure di appalto, in
premessa occorre ricordare che il livello e la gradualità delle
riduzioni applicabili, (5, 10, 25, 100 percento), discende dagli
orientamenti della Commissione europea per la determinazione delle
rettifiche finanziarie da applicare alle spese finanziate
dall'Unione nell'ambito della gestione concorrente in caso di
mancato rispetto delle norme in materia di appalti pubblici. Detti
orientamenti recano, in allegato, il tasso di rettifica applicabile
dagli stati membri per ogni tipologia di irregolarità rilevabile.
Trattandosi di indicazioni molto puntuali da parte della
Commissione europea, i margini di manovra degli stati membri e, di
conseguenza, delle Regioni è estremamente limitato. Le ricadute
sugli aiuti erogabili agli enti pubblici beneficiari sono state
valutate nell'ambito del tavolo tecnico sopracitato, le cui scelte
sono state guidate, oltre che dalle chiare indicazioni e dagli
orientamenti della Comunità europea, dal fatto che la normativa
sugli appalti pubblici è al centro dell'attenzione degli organismi
di controllo europei, nazionali e regionali e che, nella sua
applicazione al settore degli aiuti cofinanziati dall'Unione
europea, assumono particolare rilevanza i principi di trasparenza,
economicità, parità di trattamento, libera concorrenza e non
discriminazione, che stanno alla base delle direttive 23, 24 e 25
del Parlamento europeo e del Consiglio.
Terzo quesito, le valutazioni effettuate per decidere di
adottare integralmente le proposte. Oltre a quanto descritto nella
risposta al punto precedente, si ricorda che l'organismo pagatore
degli aiuti previsti dal programma di sviluppo rurale della Valle
d'Aosta è AGEA. Pertanto, la scelta di applicare integralmente il
livello di riduzione e le checklist elaborate dal tavolo tecnico
appalti discende, da una parte dalla rilevanza rivestita dalla
normativa sugli appalti applicata agli aiuti cofinanziati e,
dall'altra, dai reciproci impegni assunti dalla Regione e da AGEA
nell'ambito della convenzione sottoscritta nel 2017, soprattutto
per quanto riguarda la gestione, i controlli, la liquidazione e la
rendicontazione delle spese sostenute. Ne consegue che si tratta di
una scelta fortemente condizionata, perché le Regioni che hanno
AGEA come organismo pagatore devono assicurare uniformità
nell'applicazione delle regole stabilite dall'organismo pagatore,
essendo lo stesso pienamente responsabile dell'erogazione ultima
degli aiuti.
Il quarto quesito, forse più politico: se le strutture
competenti hanno previsto di informare e con quale modalità tutti i
soggetti cui si applicheranno eventuali riduzioni.
Questo è stato fatto e si sta facendo, l'informazione ai
soggetti pubblici beneficiari delle misure del programma di
sviluppo rurale, per quanto attiene in particolare al rispetto
della normativa di appalti pubblici, è assicurata in prima battuta
da tutto quanto è pubblicato e allegato nella pagina "Agricoltura"
del sito istituzionale della Regione e sul sito GAL della Valle
d'Aosta. In particolare, come sopra ricordato, per gli interventi
pubblici previsti dai bandi 7.5 - 7.6, a valere sui
Leader,
il
GAL Valle d'Aosta ha reso disponibile sul proprio sito tutte
le checklist che i Comuni beneficiari devono compilare per ogni
tipologia di gara selezionata.
Inoltre, al fine di garantire il corretto espletamento di tutte
le incombenze amministrative ed evitare ritardi o, peggio,
irregolarità sanzionabili da parte dei Comuni beneficiari, a
partire dalla prima comunicazione concernente l'approvazione delle
graduatorie e degli aiuti concessi, il GAL ha ricordato
periodicamente e formalmente ai beneficiari, con comunicazioni
varie, gli
step
istruttori, la relativa documentazione da
consegnare, segnalando in particolare l'obbligatorietà della
compilazione delle checklist di autovalutazione pre e post
aggiudicazione. Oltre alle note formali, i singoli Comuni sono
stati contattati telefonicamente, e in alcuni, casi è stata fornita
assistenza direttamente presso le loro sedi.
Sappiamo bene, lo ricordava anche lei, che così come per
l'Amministrazione regionale, forse ancora di più per gli enti
locali, sono stati anni difficili, difficilissimi, caratterizzati
dal perdurare dell'emergenza pandemica, con un carico di lavoro che
definirei allucinante per gli uffici e gli amministratori,
dall'appuntamento elettorale, che ha creato comunque anche
un'alternanza amministrativa, in molti casi anche il cambio della
segreteria comunale con conseguenti rallentamenti e qualche
problema nell'attività amministrativa. Proprio alla luce di tutto
ciò c'è stata, da parte dell'Assessorato, l'immediata volontà di
mettersi a disposizione del territorio, nei limiti ovviamente del
ruolo ricoperto. Così in data 17 gennaio 2021, considerato
l'approssimarsi del termine del 30 giugno per la conclusione dei
lavori relativi al bando 7.5, grazie alla collaborazione tra
Assessorato all'Agricoltura, CELVA e GAL Valle d'Aosta, sono state
organizzate ulteriori quattro sessioni informative presso la sede
del CELVA, per illustrare nuovamente ai ventitré Comuni
beneficiari, che sono stati suddivisi in gruppi di quattro o cinque
in base all'area territoriale, al fine di ricordare gli adempimenti
previsti dai bandi Leader e offrire loro la necessaria assistenza,
precisando peraltro le funzioni di controllo in capo al GAL e alla
Regione. Siamo convinti che questo confronto potrà essere utile e
costruttivo per tutti gli enti coinvolti, anche alla luce della
nuova programmazione e delle tante opportunità che il GAL ha creato
e potrà ancora creare sul nostro territorio.
Termino e colgo l'occasione per ringraziare il personale della
struttura politiche regionali di sviluppo rurale dell'Assessorato
all'Agricoltura, i professionisti incaricati, ma soprattutto gli
amministratori e i dipendenti di GAL, CELVA e degli enti locali,
per la disponibilità, la professionalità dimostrata e per il lavoro
che stiamo insieme portando avanti.
Presidente -
Per replica il consigliere Carrel.
Carrel (PA) -
Grazie Assessore per la risposta, bene se
poi me ne dà copia proprio perché, come mi ha detto, è difficile
tenere a mente il tutto essendo un argomento tecnico.
La quarta domanda però non è l'unica politica, dal mio punto di
vista. È bene che ci sia un'informazione, questo è un ruolo che
svolge egregiamente anche il GAL e mi unisco ai ringraziamenti al
CELVA e sicuramente a tutti gli enti locali che hanno partecipato.
Ma il problema politico sta a monte, perché abbiamo aspettato venti
mesi ad approvare una tabella di riduzione, abbiamo permesso al GAL
e agli enti locali di andare a partecipare a dei fondi europei con
delle regole che poi, dopo venti mesi, abbiamo modificato e oggi ci
troviamo a dover liquidare questi soldi cambiando le regole in
corso. Questo è il vero problema politico, perché è vero e
condivido che gli enti locali hanno avuto diversi problemi in
questi anni, legati sicuramente alla situazione pandemica, legati a
una situazione di carenza del personale e sicuramente anche al
cambio di legislatura, ma ciò che io intendo dire è di non andare a
complicargli la vita, visto che sappiamo e conosciamo già anche le
loro difficoltà.
Secondo me, questa nuova tabella di riduzione va a complicare
ulteriormente il loro lavoro, perché gli abbiamo detto: "Vi do i
soldi con queste regole, seguite queste tabelle di
autocertificazione", e sono delle tabelle - se entriamo nel tecnico
- che sono la 2.8, del 15 ottobre 2020, "ma poi venite valutati in
base a una tabella che è diversa, la 2.7 del 19 luglio 2019",
perché l'autorità di gestione usa ancora la tabella vecchia, la
2.7, aggiornata con delle riduzioni che abbiamo approvato il 6 di
dicembre, ma che sapevamo già che dovevamo applicare dal 21 di
febbraio. Questo è il problema, ed è un problema politico.
Dopodiché vi è il problema amministrativo del rischio del debito
fuori bilancio e sicuramente, ahimè, anche di qualche problema per
qualche ente locale. Ma credo che sia un problema che vada
affrontato ora, se è ancora possibile modificare quella delibera,
in modo da poter dare un sostegno a questi enti, perché chi
partecipa a dei fondi europei, chi partecipa a delle misure, anche
quelle del GAL, credo che dedichi importanti risorse anche di
personale per seguire questi atti amministrativi. Se, come Regione,
cambiamo le regole durante il percorso, ovviamente possiamo creare
degli ostacoli rilevanti per i nostri enti locali.
Il problema politico non è solamente l'informazione degli enti,
ma è anche come e quando decidiamo di cambiare le regole. Avevamo
poco margine? Dovevamo farlo prima, perché quella lettera e quelle
riduzioni le avevamo già prima. Dovevamo farlo prima e darne
comunicazione perché oggi, a sei mesi dalla fine, lo ha ricordato
bene lei, molto probabilmente tanti Comuni hanno già affidato
seguendo la tabella 2.8, perché sul sito del GAL vi è la tabella
2.8, e verranno di fatto conteggiate le riduzioni su una tabella
che è diversa, la 2.7, quindi non prende in considerazione degli
aggiornamenti, perché è una tabella del 2019, ma con delle
percentuali di riduzione approvate il 6 dicembre 2021. Questa, dal
mio punto di vista, è una complicazione amministrativa per gli enti
locali che potevamo e dovevamo evitare, proprio per agevolare la
partecipazione di questi enti a degli importantissimi fondi
europei.
A questo punto non mi rimane che dire che, secondo me, ci può
essere del margine per modificare, sia per dialogare con AGEA per
adottare entrambi la stessa tabella, la 2.7 o la 2.8, e dall'altra
parte per modificare queste riduzioni, per evitare poi, nei vari
casi, che ci siano debiti fuori bilancio eccessivamente importanti
che potrebbero portare poi anche a dei risvolti poco graditi
immagino a tutti. Questo era il senso politico di questa
interpellanza che è sì tecnica, ma è fortemente politica e parla di
enti locali e di organizzazione dei Comuni, che credo dobbiamo
cercare di agevolare sotto vari aspetti, e questo è uno di questi.
Dopodiché, e chiudo, sicuramente avremo modo di discutere anche in
quest'aula della programmazione del GAL 2023, per capire quali sono
gli indirizzi e le intenzioni dell'Assessorato e della Giunta
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK