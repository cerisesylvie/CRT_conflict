Consiglio Regionale della Valle d'Aosta - Oggetto del Consiglio n. 84 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 84 del 11 febbraio 1982 - Resoconto
OGGETTO N. 84/VII - ISTITUZIONE DI UNA COMMISSIONE
D'INCHIESTA PER ACCERTAMENTI SUI RAPPORTI TRA LA REGIONE E
L'ISTITUTO RADIOLOGICO VALDOSTANO" (
Reiezione di mozione).
PRESIDENTE
:
Do lettura della mozione presentata
dai Consiglieri Minuzzo, Mafrica e Carlassare:
MOZIONE
CONSTATATO che, dalle risposte scritte dell'Assessore alla
Sanità ad interrogazioni di alcuni gruppi consiliari, risulta
che:
1) alcune suole hanno sottoposto i propri allievi a visita
medico-sportiva presso l'Istituto Radiologico Valdostano, senza
autorizzazione regionale e di conseguenza senza riconoscimento
delle spese da parte della Regione;
2) che almeno 114 soggetti sono stati sottoposti a visita
medico-sportiva presso lo stesso Istituto Radiologico Valdostano,
pur non essendo iscritto a Federazioni sportive e che quindi per
tali casi l'Istituto Radiologico Valdostano ha introitato somme non
dovute;
3) che l'autorizzazione sanitaria per i locali in cui vengono
effettuate le visite è stata rilasciata soltanto in data 21 gennaio
1982 e di conseguenza per il periodo precedente le prestazioni
fornite dall'Istituto Radiologico Valdostano non corrispondevano ai
requisiti richiesti;
AL FINE di accertare:
a) se esistano altri elementi di mancato rispetto delle
convenzioni fra Istituto Radiologico Valdostano e Regione;
b) le responsabilità politiche, amministrative e pecuniarie di
amministratori, pubblici funzionari o privati cittadini in merito
alle ricordate violazioni delle convenzioni stipulate;
Il Consiglio regionale della Valle d'Aosta
DEL I B E R A
di istituire, ai sensi dell'articolo 24 del regolamento interno,
una Commissione d'inchiesta costituita da cinque Consiglieri
regionali, di cui due di minoranza.
PRESIDENTE
:
Ha chiesto di illustrare la mozione il
Consigliere Minuzzo, ne ha facoltà.
MINUZZO
- (P.S.D.I.)
: Inizio l'illustrazione della
mozione facendo un passo indietro fino al 15.12.1981, quando
presentai un'interrogazione con risposta scritta all'Assessore
Rollandin. La risposta avrebbe dovuto pervenire entro il 4.1,
secondo i termini del regolamento, e invece è giunta molto in
ritardo, come ebbi modo di fare notare all'Assessore Rollandin in
occasione della passata adunanza del Consiglio regionale.
Rispondendomi, mentre si discuteva di una mozione presentata dal
Gruppo comunista, l'Assessore precisò: "Per quanto riguarda
l'autorizzazione della struttura, noi avevamo l'autorizzazione
iniziale, quella del '75, e siccome mi era stato riferito che sono
stati fatti degli ampliamenti e dei nuovi lavori nella parte
sotterranea che hanno richiesto una nuova autorizzazione,
l'autorizzazione in questione è quella ultima del 21 gennaio 1982,
che fa riferimento a quella". Chiaramente l'Assessore si riferisce
alla risposta che mi aveva fornito alla mia interrogazione con
risposta scritta.
Continua: "Quindi non è che ho sollecitato l'autorizzazione, mi
permetto dirlo, poi se uno vuole fare .. io ho solo voluto
giustificare questo ritardo, dovuto al fatto che mi sono premurato
di dare la risposta meno incompleta possibile, pur tenendo conto
che magari tutte le risposte non sono di soddisfazione del
Consigliere Minuzzo. Allora volevo sapere quali autorizzazioni
c'erano ed ho richiesto di avere questa autorizzazione che ho
ripreso in nota".
Bene, dopo questa risposta ho fatto qualche ricerca e sono
andato al Municipio di Aosta, all'Ufficio tecnico, dall'Ufficiale
sanitario e in quegli Uffici non risultava assolutamente nulla. Nei
dossier c'era solo la documentazione inerente alla lunga trattativa
portata avanti per l'apertura dell'I.R.V. a partire dal '75, che si
è conclusa nel '77, però per quanto riguarda specificatamente il
Centro di Medicina sportiva, questo assolutamente non esisteva.
Quindi non erano state richieste né autorizzazioni al Comune di
Aosta per il centro di medicina sportiva, né autorizzazioni per
effettuare dei lavori in quei locali, non c'era nessuna
documentazione che potesse giustificare quello che l'Assessore ebbe
a dire in quella riunione. Un Assessore per avere notizie effettive
delle autorizzazioni di competenza del Comune, avrebbe dovuto
almeno telefonare agli organi competenti del Comune, e questo non è
stato fatto.
Poi qualcuno mi ha suggerito che queste autorizzazioni avrebbero
potuto essere fatte a livello regionale, e allora mi sono recato
nell'Ufficio del medico regionale. In quella sede, ho dovuto, non
so perché, insistere a lungo per poter prendere visione di certe
documentazioni che sono pubbliche. Sono venuto a conoscenza che in
data 8 gennaio 1982 è stata inoltrata la richiesta all'Ufficio
regionale sanitario per l'autorizzazione ad aprire un Centro di
Medicina sportiva nei locali sotterranei a quelli dell'I.R.V..
Questa domanda è stata protocollata in data 12 gennaio 1982; il 18
gennaio 1982, dietro richiesta c'è stato un sopralluogo della
Commissione o dell'addetto a questo controllo ed in data 21 gennaio
1982 con protocollo n. 210 è stata rilasciata l'autorizzazione per
questo Centro dal Dott. Piergiorgio Ferrando, responsabile del
servizio n. 1 di Igiene Pubblica ed Ambientale.
Come proponenti di questa mozione, abbiamo voluto sapere con
quale competenza ed autorità questo dottore ha firmato
l'autorizzazione, per cui lo stesso dottore in data l° febbraio
1982 successiva al mio controllo, mi rispose:
"Preg .mo Consigliere,
allo scopo di non creare inutili controversie e conscio
dell'utilità di una rapida e corretta informazione, con la presente
la prego qualora avesse ulteriori necessità riguardanti il servizio
di Igiene Pubblica, di voler rivolgere richiesta formale al
Presidente dell'U.S.L. per la relativa autorizzazione nei miei
confronti".
E questo non è un caso a sè stante, anche perché sappiamo che
presso l'Assessorato alla Sanità ormai tutto è top secret, per
avere informazioni sulle leggi concernenti la materia sanitaria,
bisogna fare la trafila dal dirigente dell'Assessorato, e se non
c'è bisogna ritornare quando questo è sul lavoro. Per spiegare il
perché ci chiediamo con quale autorità il Dott. Ferrando abbia
rilasciato questa autorizzazione, abbiamo una lettera del Dott. De
Marchi, il quale si era gentilmente offerto di collaborare alla mia
ricerca, e ad una mia lettera inviatagli per metterlo a conoscenza
che questa autorizzazione era stata rilasciata a livello regionale,
risponde indirizzando al Consigliere Mafrica ed al Consigliere
della Nuova Sinistra:
1) In risposta alla nota del 2 febbraio 1982, comunico che a
tutt'oggi le competenze dell'Ufficiale sanitario non sono mutate.
Pertanto è mio parere che l'autorizzazione sia per quanto concerne
la trasformazione d'uso, sia per quanto compete la particolare
attività, spetta al Sig. Sindaco, sentiti i pareri tecnici di cui
nel caso specifico preminente quello sanitario, formulato
dall'Ufficiale sanitario.
2) Non mi risulta che nuove norme abbiamo trasferito ad altri le
competenze dell'Ufficiale sanitario, ma anzi le disposizioni
emanate dall'Assessore alla Sanità le confermano.
3) Compete al Sindaco prendere i provvedimenti del caso, mentre
è mia premura constatare le caratteristiche igieniche
dell'ambiente, formandogli il parere".
Questa è la risposta che ci aveva formulato l'Ufficiale
sanitario del Comune di Aosta, perché a nostro avviso ci devono
essere delle autorizzazioni per consentire la trasformazione di
locali nati come autorimesse e oggi utilizzati come Centro di
Medicina sportiva. Tant'è che il 10 gennaio lo stesso Sindaco di
Aosta al quale avevamo inviato la stessa lettera che avevamo
inviato al Dott. De Marchi, risponde:
1) Le trasformazioni effettuate nei locali interrati utilizzati
dall'I.R.V. quale Centro medico-sportivo non sono state oggetto di
alcuna autorizzazione edilizia, sia per quanto riguarda
l'esecuzione di opere che per quanto concerne l'agibilità dei
locali. Risulta invece essere stato autorizzato in data 10
settembre 1975 l'intervento al piano terra, la conseguente
dichiarazione di agibilità risulta rilasciata il 2 febbraio 1977
(come ho detto poc'anzi);
2) Per quanto riguarda la richiesta di cui al punto 2), si fa
esplicito riferimento a quanto già affermato dal Dott. De Marchi
con propria nota in data 4 febbraio 1982, n. 113;
3) Circa la verifica della regolarità degli atti sanitari, si
comunica che la situazione verrà esaminata unitamente al Presidente
dell'U.S.L.. L'aspetto attiene alla irregolarità edilizia e verrà
controllato dai competenti organi comunali e segnalato alla
Magistratura.
L' Assessore non ha certo nulla da nascondere, però ritengo che
gli sarebbe costato poco rispondere chiaramente alle domande che
con interrogazioni separate, gli avevamo posto sia io che i miei
colleghi degli altri Gruppi dell'opposizione.
Infatti questo è riprova del fatto che l'Assessore Rollandin
termina il suo lungo intervento in quella sede, dicendo
testualmente: "E' chiaro che a questo punto si pone anche un
problema di fiducia: o ci si fida su quello che viene detto e
riportato a livello di pubblico consesso, come il Consiglio, oppure
chiaramente, è inutile a questo punto che stia a parlare perché si
parte con il presupposto che quello che viene affermato in
Consiglio non è vero. Questo lo lascio giudicare al Consiglio.
Ritengo che una relazione sia corretta quando deve essere fatta in
un Consiglio, perché altrimenti questa reciproca sfiducia non penso
che possa agevolare il lavoro. Ritengo che le posizioni che possono
essere assunte, possono essere diversificate, però un minimo di
correttezza, ai di là degli attacchi personali, possa essere
garantita anche in un Consiglio".
Da parte mia anche allora c'è stata la massima correttezza verso
l'Assessore, non ricambiata da parte sua con le dichiarazioni
fatte, perché evidentemente lui era a conoscenza che
l'autorizzazione non era stata rilasciata dagli organi competenti
al limite fosse stato competente l'ufficio regionale, al rilascio
di questa autorizzazione mancavano tutte le autorizzazioni di
agibilità e trasformazione dei locali. Per cui mi sembra che
l'Assessore in quella sede non solo non si sia comportato molto
correttamente, ma che non possa voler rivendicare una fiducia da
parte dei colleghi Consiglieri là dove lui stesso, o per
dimenticanza o per troppa sufficienza, non cerca in qualche modo di
far capire che la fiducia deve esistere in questo consesso.
Riteniamo pertanto necessario istituire questa Commissione di
inchiesta per tutta una serie di motivi elencati nella premessa,
affinché se ci sono state delle responsabilità politiche, o
comunque responsabilità pecuniarie ed amministrative di funzionari
o di privati, siano accertate. Non è concepibile che un privato che
intende aprire o allargare una finestra della propria abitazione o
della propria baita, faccia domande su domande, quando poi
addirittura l'Amministrazione regionale va a convenzionarsi dando
fior di milioni ad un Istituto che, documentazioni alla mano, è
fuori legge.
Ore 19,51 - PRESIDENZA DEL VICE PRESIDENTE FAVAL
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
- (P.C.I.)
: Mi capita talvolta di leggere
sui nostri organi di stampa o di sentire alla radio descrizioni dei
dibattiti che avvengono in Consiglio: o si parla di "Consiglio di
normale amministrazione, piatto, scialbo" oppure si dice "vivace
polemica in Consiglio". Questo è lo schema interpretativo che gli
organi di informazione danno dei nostri dibattiti. Non vorrei che
la discussione odierna in relazione alla mozione fosse definita una
polemica.
A volte ci può essere la polemica in Consiglio, ma normalmente
si tratta di momenti di confronto, di dibattito, si ricercano
soluzioni, si fanno discussioni sulle diverse impostazioni, ed in
questi termini credo debba essere considerato il dibattito di oggi.
Non vogliamo fare nessuna polemica, a noi questo sostantivo non
piace perché ha assunto un significato negativo, di
strumentalizzazione e di forzatura. Con questa mozione vogliamo
procurare al Consiglio uno strumento di indagine per portare
chiarezza in una situazione amministrativa nei rapporti fra I.R.V.
e Regione che si presenta ogni giorno più oscura e che sta
diventando per alcuni aspetti un "giallo", nel senso che nuovi
elementi vengono alla luce settimana dopo settimana. Siamo
intenzionati ad andare avanti con fermezza e determinazione in
questa ricerca, senza strumentalizzare niente, senza cercare la
polemica per la polemica, ma per raggiungere degli obiettivi.
Primo obiettivo generale, è quello di arrivare ad un servizio
pubblico per la Medicina sportiva. Il secondo obiettivo è quello di
far eliminare la prescrizione dell'esame radiografico per tutti i
casi in cui non sia strettamente necessario, come invece continua
ad avvenire, perché non ci ha convinto la volta scorsa
l'interpretazione di legge che ha dato l'Assessore.
Abbiamo riletto la L.R., abbiamo letto la legge 833. Si dice
chiaramente all'art. 61 della legge 833: "Le modalità degli esami
per le visite vanno fatte secondo i principi ispiratori della legge
1099 e secondo le normative delle Federazioni". Ora. che l'esame
radiografico sia il principio ispiratore di una legge, secondo me è
un'interpretazione tutta da vedere.
Il principio ispiratore di una legge può essere che l'esame è
gratuito per tutti, ma non che si debba fare un esame piuttosto che
un altro. Ma su questo non abbiamo oggi intenzione di discutere
oltre, perché la riteniamo una battaglia permanente e vogliamo
arrivare ad una reale applicazione di quella legge.
Il nostro terzo obiettivo è quello di verificare a che punto
sono esattamente i rapporti fra I.R.V. e Regione e vedere fino a
che punto sono state disattese, e per responsabilità di chi, le
convenzioni stipulate. Intendiamo almeno giungere, come obiettivo
intermedio, ad una revisione dell'attuale convenzione esistente fra
l'U.S.L. e l' I.R.V. e a garantire il rispetto delle convenzioni
stipulate. Crediamo di aver già raggiunto un primo risultato,
abbiamo appreso nei giorni scorsi che per i 2500 giovani o meno
giovani che intendono praticare gli sports popolari in Valle
d'Aosta non è più richiesto per legge l'esame specifico. Sono
convinto che si otterranno altri risultati in questa direzione
perché sta crescendo la coscienza sia negli ambienti medici che
negli ambienti sportivi dell'inutilità e dell'assurdità
dell'esposizione a radiazioni inutili. Non stiamo facendo una
battaglia strumentale, ma ci battiamo per la salute della gente e
perché sia fatta chiarezza nei rapporti amministrativi fra una
struttura privata e la Regione.
Che in questo caso i rapporti fra la Regione e l'I.R.V. non
siano stati chiari, è dimostrato proprio dal venire alla luce di
sempre nuovi elementi; è come una catena di cui emerge un nuovo
anello ogni settimana che passa e l'ultimo è quello appena citato
dal Consigliere Minuzzo, e cioè la non esistenza né di
autorizzazione sanitaria né di autorizzazione edilizia per i locali
destinati al Centro di Medicina sportiva presso l' I.R.V..
In questo senso, visto che abbiamo avuto queste lettere, chiedo
all'Assessore perché la volta scorsa rispondendo per iscritto, poi
anche verbalmente, su questo tema, non abbia spiegato come stavano
i fatti e perché si è limitato a dare una risposta che poteva
essere intesa come quella definitiva mentre invece non lo era. Ha
detto autorizzazione, senza dire né rilasciata da chi, né per che
cosa è stata data in data 21.1.1982, perché ha dato questa risposta
ambigua, e non ha detto come stavano i fatti. Il dott. De Marchi ci
dice che le competenze sono sue, come mai allora dall'Assessore è
stata presa per buona un'autorizzazione rilasciata dal responsabile
provvisorio del servizio n. 1 dell'U.S.L.? Non lo sapeva?
L'Assessore dice più volte che le leggi della Sanità sono il suo
pane, ma come mai non sa che per questo tipo di servizio
occorrevano delle licenze rilasciate dal Sindaco? Credo sia la
legge 833 quella che attribuisce al Sindaco, unicamente, la
possibilità di dare le autorizzazioni sia edilizie che per le
attività di tipo sanitario. Come mai non ha rilevato l'Assessore
che l'autorizzazione del Dott. Ferrando non era sufficiente? A
questo punto, ammesso che non ci sia stato da parte della Giunta e
dell'Assessore se non qualche elemento di non chiarezza, di non
conoscenza dei fatti, una volta accertato che i fatti stanno così,
come considera l'Assessore questo rapporto, che è durato un anno e
mezzo, fra una struttura privata, non abilitata da nessuno ad
esercitare determinate funzioni, e la Regione, che per quelle
funzioni ha speso decine di milioni? Non voglio riprendere tutte le
questioni, però è necessario far chiarezza dopo le cose che sono
state scritte nella risposta data al nostro gruppo, in merito a
studenti dell'I.P.R. che sono stati sottoposti ad esami non
necessari (che non si sa da chi saranno pagati) dopo che
centoquattrodici casi rilevati di persone sottoposte ad esame,
visita clinica, senza avere i requisiti richiesti, ed infine dopo
quanto è emerso in questi ultimi giorni in merito alle
autorizzazioni. La volta scorsa un Consigliere aveva espresso dei
dubbi sul fatto che si incaricasse la Commissione Sanità di fare
gli accertamenti del caso, dicendo che questa Commissione ha già
tanti compiti che l'incarico avrebbe costituito un aggravio di
lavoro che andava oltre i compiti della Commissione stessa.
Per questo motivo oggi facciamo riferimento al regolamento e
chiediamo che sia istituita una Commissione di inchiesta o
d'indagine per accertare questi fatti. Siamo del parere che la
mozione possa essere accolta perché propone accertamenti e
controlli attraverso una Commissione che può essere istituita per
compiti di verifica e di controllo che spettano al Consiglio, e
perché come diceva precedentemente il Consigliere De Grandis - è
diritto/dovere dei Consiglieri chiedere che vengano rispettati.
Ore 20,09 PRESIDENZA DEL PRESIDENTE DOLCHI
PRESIDENTE
:
Ha chiesto di parlare il Vice
Presidente Faval, ne ha facoltà.
FAVAL
- (U.V.):
Che questa mozione sia puramente
strumentale, è dimostrato dai seguenti fatti:
1) l'opposizione lamenta continuamente nei confronti della
Giunta che questa non fa mai nulla, è statica, ferma, fa della
normale amministrazione. Finalmente ci troviamo di fronte ad una
legge che ci porta all'avanguardia rispetto a tutte le altre
Regioni d'Italia, rispetto al resto della Repubblica fondata da
Garibaldi; non c'è nessuna altra Regione che abbia ancora
legiferato in materia. Alle nostre spalle quindi non c'è una
tradizione, un'esperienza, alle quali fare riferimento, per cui
ritengo sia normale ed umano che si siano fatti degli errori.
Nessuno degli intervenuti prima di me ha fatto notare che
l'Assessorato rispetto alla farragine legislativa nei confronti
della quale si trova, forse ha interpretato in modo non valido
alcune delle disposizioni. E quando si parla di disposizioni
dobbiamo distinguere diversi gradi, cioè fra i decreti, le leggi e
via di questo passo, e qui scusatemi se ripeto un'affermazione
fatta in precedenza, ma dobbiamo avere un minimo di umiltà e
riconoscere che è difficile districarsi all'interno di tutte queste
disposizioni. Finalmente c'è una legge che ci porta all'avanguardia
in un determinato settore e cosa si fa da parte dell'opposizione?
Invece di fare quella che sui giornali è definita un'opposizione
costruttiva, si fa un'opposizione distruttiva, strumentale,
speciosa.
L'I.R.V. è diventato la concentrazione di tutti i mali esistenti
in questa Regione. Voglio ricordare un episodio.
L'I.R.V. è nato nel 1976, Giunta Oddone Bongiovanni Comune di
Aosta, dopo una lunghissima discussione all'interno della Giunta
comunale circa l'opportunità di concedere o no l'autorizzazione ad
esercitare questa attività. Oddone Bongiovanni, Ingegnere, Preside
dell'Istituto Tecnico di Aosta, comunista, ha concesso
l'autorizzazione anche se molti, fra i quali il sottoscritto, erano
contrari. Tanto per fare un po' di storia.
2) La Regione ha fatto questa convenzione con l'I.R.V. perché è
dimostrato che la struttura pubblica non è in grado di sopportare
questo peso.
3) Troppi sottoposti ad esami radiologici. E' stato detto che in
una certa misura l'errore è esistito; qui faccio delle osservazioni
di carattere politico generale circa l' atteggiamento che si ha
rispetto all'intervento regionale nei vari settori, nei quali
l'Amministrazione ha determinate responsabilità. E' stato commesso
un errore, lo si ripara. Mi pare che ci sia una dichiarazione
dell'I.R.V. che attesta che delle radiografie da loro eseguite non
dovevano essere fatte, per quel che riguarda i pagamenti non
dovuti, questi verranno rimborsati; ma il grosso problema è di
ordine sanitario.
Ha detto prima il Consigliere Mafrica, che si sono condannati
dei cittadini valdostani ad essere sottoposti ai raggi X. Rispondo
allora al Consigliere Mafrica, che è insegnante di ruolo, che in
base alle leggi esistenti gli insegnanti di ruolo devono ogni due
anni, pur non facendo sports come lui per esempio, sottoporsi a
raggi X. Allora mi chiedo, se è vero, come lo è senz'altro, che una
eccessiva esposizione ai raggi X è dannosa, per coloro che fanno
sport lo sarà anche per gli insegnanti. E' già provato, ma non è
stato detto, e questo mi pare grave. Se è così nociva per quelli
che fanno sport, penso lo sia ancora di più per coloro che sport
non ne fanno.
Io per esempio di sport attivo ne faccio e ne sento un
giovamento, pur non avendo mai fatto dei raggi X, anche perché non
ho ambizioni di tipo agonistico. Per questi motivi sostengo che la
mozione è speciosa e strumentale, perché quello che vi si dice, se
lo si ritiene valido per alcune categorie, deve valere anche per
altre. Se poi la discussione dovesse degenerare, chiederò ai sensi
dell' art. 42 del Regolamento interno la discussione segreta,
perché anch'io, come il Consigliere Minuzzo, dopo la discussione
lunghissima dello scorso Consiglio e la ripresentazione della
mozione in questo ordine del giorno, sono andato ad informarmi un
po' ed ho saputo cose che definisco squallide, ma di cui non
parlerò se non sarò costretto, e se lo sarò, chiederò la seduta a
porte chiuse. Non è una minaccia, ma se effettivamente ci porterete
su un certo terreno, dovremo dire determinate altre cose.
Nella mozione mi pare poi ci sia una certa confusione: dal punto
di vista tecnico-sintattico, se mi è consentito al punto 3°, si
dice "(constatato) che l'autorizzazione sanitaria per i locali in
cui vengono effettuate le visite è stata rilasciata solo in data 21
gennaio 1982, e di conseguenza per il periodo precedente le
prestazioni fornite all'I.R.V. non corrispondevano ai requisiti
richiesti". E' da pensare che i requisiti richiesti si riferiscano
ai locali più che alle prestazioni, che potevano svolgersi solo
davanti a quella macchinetta che fa clic-clac. Allora qui occorre
chiarire bene, in modo tale che agli atti del Consiglio rimangano
delle cose che siano leggibili ed intellegibili, cioè capibili da
coloro che hanno acquisito quel minimo di informazione dal punto di
vista sintattico.
Questa mancanza di chiarezza porta ad una confusione di tipo
politico, perché da una parte si dice che questi locali non erano
agibili, in quanto non avevano i requisiti per poter svolgere una
determinata funzione. E in quanto a questo la responsabilità non è
nostra; rivolgetevi prima di tutto al Comune di Aosta, e non al
Consiglio regionale. Dall'altra si dice che quelle visite non
dovevano essere effettuate. Distinguiamo allora in modo da evitare
ciò che si fa normalmente in Italia, in questa Repubblica fondata
da Garibaldi, che all'epoca era un Regno, per fortuna diventata poi
una Repubblica. Mazzini l'avrebbe fatta meglio, solo che è morto
prima e Garibaldi ha avuto qualche problema, perché c'è stato
l'altro che a Teano ha ritirato tutto.
In questo paese, dicevo, si ha la malaugurata abitudine di
attribuire delle responsabilità a coloro che responsabilità non
hanno, o confondendo le stesse in modo tale che ciascuno poi ne
possa venir fuori pulito perché non ci si è indirizzati a colui che
in effetti le responsabilità le ha.
Ultima osservazione: se dibattito e confronto politico ci devono
essere, l'unica sede istituzionalmente valida dove possono avvenire
è questa. Quando invece per far politica si usa la carta bollata,
non mi si venga a dire che non si fanno delle mozioni strumentali.
La mozione, strumentale, lo è anche per questo motivo, perché
quando si scavalca l'ambito specifico nel quale noi forze politiche
ci dobbiamo confrontare, quando non riusciamo ad utilizzare la sede
naturale del dibattito, cercando di trasferire ad altri, che non le
hanno, determinate responsabilità, non solo si è strumentali, ma
anche assolutamente in malafede.
PRESIDENTE
:
Ha chiesto di parlare il Consigliere
Carlassare, ne ha facoltà.
CARLASSARE
- (Democrazia Proletaria - Nuova
Sinistra)
: Stando alle cose che ha detto il Consigliere Faval,
a partire dal fatto che ci sono degli episodi estremamente
squallidi, dal fatto che ci sono delle grosse confusioni, mi pare
che la deduzione più logica sarebbe proprio quella di votare a
favore della mozione, perché ci sia finalmente una Commissione che
faccia piena chiarezza su tutti questi episodi. Sull'I.R.V. si è
discusso molto, si è parlato di strumentalizzazione e di mozioni
speciose. Si chiede perché non siamo contro i raggi che vengono
previsti ed effettuati in base ad altre leggi: noi siamo contro
tutte le visite radiologiche che sono giudicate inutili da
qualsiasi scuola di medicina esistente sulla faccia della terra,
per cui siamo favorevoli a che questa legge venga modificata e le
visite radiologiche siano limitate al minimo, come tutte le
direttive sanitarie di questo mondo prevedono.
Siamo di fronte ad una legge che non contestiamo, è una legge
che riteniamo valida, all'avanguardia, che dà la possibilità di
fornire un ottimo servizio di medicina sportiva. Non contestiamo la
legge, ma l'attuazione della legge, che è distorta e che ha
permesso di effettuare delle visite radiologiche ad una percentuale
impressionante (il 5%) della popolazione valdostana, che lo scorso
anno risulta essere stata sottoposta a visite radiologiche ai fini
di praticare non dello sport agonistico, bensì una normalissima
attività scolastica sportiva, o dello sport perché magari uno ha la
pancetta come il sottoscritto e gli viene voglia di fare una
camminatina. Questo mi sembra scorretto, anche perché se è vero che
ci sono stati degli errori in buona fede, un risultato, che non è
quello sanitario, c'è stato e cioè l'I.R.V. ha intascato £.. 11.000
per ogni visita radiologica fatta, quando la legge che doveva
essere applicata con questa convenzione, non li prevedeva per
niente.
Non so se le strutture pubbliche valdostane erano
sufficientemente attrezzate per fare quelle 6000 visite
radiologiche, ma io dico che le strutture valdostane non "dovevano"
essere attrezzate, perché quelle visite non "dovevano" essere
fatte.
Un elemento di irregolarità è stato sottolineato anche stamani
per quanto riguarda il comportamento di un Preside che si è rivolto
all' I.R.V. per portare 600 ragazzi in una volta.
Voglio sottolineare fra le altre cose, le £ 6.600 di visita che,
oltre al danno derivato dai raggi X stanno a significare un danno
economico ben preciso per l'Ente pubblico che andrà a pagarle, e
vantaggio economico per l'I.R.V. che queste visite ha effettuato
pur non dovendo, e che penso vorrà farsi giustamente retribuire per
queste visite. Lo stesso Assessore ha detto che le irregolarità
sono emerse in numero di 114 durante un primo accertamento. Mi
auguro che nell'ambito dell'Assessorato e degli organi competenti
questi accertamenti si siano sviluppati.
Inoltre con le due lettere portate dal Consigliere Minuzzo, del
Sindaco della città e del Dott. De Marchi, Ufficiale sanitario, mi
pare abbiamo ampliato la misura di questi elementi di irregolarità.
Permettetemi di sottolineare ancora che siamo di fronte ad una
situazione dove al momento dell'apertura di questo Istituto ci sono
stati non solo due anni di polemiche, o giu di lì, ma delle
lunghissime trafile burocratiche per concedere i permessi. Ci
troviamo di fronte ad un efficientismo addirittura insperato, quasi
inspiegabile, da parte del responsabile provvisorio del primo
servizio sanitario della Regione, Dott. Ferrando, che forse - è da
appurare - ha rilasciato delle autorizzazioni all'I.R.V. nel giro
di quindici giorni. Domanda presentata l'8 gennaio, dopo due mesi o
un mese e mezzo di dura polemica che investiva anche questo aspetto
della situazione, quindi mancanza di autorizzazione a svolgere
certi servizi, ed il 21 gennaio il permesso viene rilasciato,
tenendo conto che ci sono tutta una serie di implicazioni per
quanto riguarda lo svolgimento di questa attività, che riguardano
l'ufficio del lavoro e tutta una serie di condizioni da doversi
ottemperare per avere gli elementi di antinfortunistica sufficienti
sia per gli operatori che per i pazienti sottoposti a raggi X.
Ma esiste anche tutta una serie di altre riflessioni, che si
possono fare: il discorso della carta bollata è un iter che si è
iniziato per conto suo ed è sempre così spulciando le leggi, perché
mi pare che le leggi debbano essere spulciate, mentre qui spesso le
leggi sono ricordate solo quando fanno comodo. Per esempio la legge
833, che mi sembra abbastanza precisa, dice all'art. 44 lettera a):
"Le convenzioni fra le U.S.L. e le Istituzioni private di cui
all'art. precedente, da stipularsi in armonia con il piano
sanitario regionale, garantendo l'erogazione di prestazioni
sanitarie non inferiori a quelle erogate dai corrispondenti Presidi
e Servizi di U.S.L.". Si può anche intendere questo articolo di
legge nel senso che da parte dell'Assessorato e dell'Assessore
prima di stipulare una certa convenzione si fosse fatta questa
verifica sulle capacità reali di fornire un servizio da parte
dell'I.R.V. rispetto alle capacità di fornire lo stesso servizio da
parte dell'Ente pubblico. Di qui l'esigenza, prima di stipulare
questa convenzione, di verificare se anche dal punto di vista
burocratico, dei permessi rilasciati dalle autorità competenti, la
cosa fosse effettivamente regolare. E mi pare che anche questo sia
un altro punto da dover approfondire.
Ancora mi viene in mente che, in risposta ad un'interrogazione
scritta presentata dai Consiglieri Péaquin e Bajocco, l'Assessore
diceva che avrebbe fornito nel più breve tempo possibile gli
elenchi degli iscritti alla FISI, ASIVA e alla F.G.C..
Non ci piace leggere gli elenchi, ma questi sono l'elemento
basilare per verificare se si sono effettuati gli esami alle
persone per le quali la legge prevede una idoneità specifica. Ora,
visto che l'impegno assunto dall'Assessore con questa risposta
scritta non è stato ottemperato, mi punge vaghezza che questi
elenchi non siano presenti in Assessorato, e forse nemmeno
all'I.R.V.. Allora mi si venga a spiegare com'era possibile
ottemperare ad una precisa disposizione della convenzione, per cui
prima di effettuare queste visite, l'I.R.V. doveva accertarsi che
le persone che si presentavano ad effettuare l'esame, avessero i
requisiti previsti dalla convenzione stessa. Elemento basilare è
avere gli elenchi per poter verificare se il tipo che si presenta è
effettivamente quello che dice di essere.
Voglio sottolineare ancora un altro elemento di irregolarità che
forse sarà marginale, ed è che la convenzione prevede che l'esame
del sangue sia effettuato dal Laboratorio di Igiene e Profilassi,
previo prelievo effettuato all'interno dell'I.R.V..
Una precisa disposizione di legge prevede inoltre che il
prelievo del sangue possa essere effettuato solo ed esclusivamente
dal personale medico o paramedico avente determinati requisiti di
specializzazione. Ora, i medici all'interno dell'I.R.V. ci sono ma
non effettuano il prelievo del sangue, e non mi pare ci sia del
personale paramedico -e di qua l'esigenza di avere uno strumento
che approfondisca anche questo elemento di irregolarità - avente le
caratteristiche richieste per poter effettuare il prelievo del
sangue. Quindi o all'interno dell'I.R.V. il prelievo del sangue
viene effettuato da personale non qualificato, oppure non viene
effettuato per niente ed in sua vece lavora come tutto sommato
sarebbe più comodo e logico, il Laboratorio di Igiene e Profilassi,
che effettua in realtà le analisi.
Se si verifica questa seconda condizione, non si capisce perché
bisogna pagare l'I.R.V. per un servizio che non fornisce.
Questo è un piccolo elemento che si aggiunge agli altri. Ma
l'elemento determinante è che queste irregolarità fanno decadere la
validità di una legge che ci poteva mettere all'avanguardia e che
ci poteva dare la possibilità di impiantare un buon servizio di
medicina sportiva. E come corrispettivo abbiamo un Istituto privato
che trae un notevole profitto da questa situazione.
E' questo un motivo che ci deve spingere ad accettare la mozione
presentata ed a far sì che si crei una struttura del Consiglio che
abbia l'autorità necessaria per andare fino in fondo a tutta la
situazione, per verificare come si è arrivati a stipulare queste
convenzioni, e di come queste convenzioni siano state tradotte nel
servizio effettuato dall'I.R.V., sottolineando elementi di errore,
umani del resto, ed anche nei contempo che qui ci sono degli
elementi che hanno consentito ad un Istituto privato di fare
dell'indebito profitto.
Per quanto riguarda la minaccia che ci ha fatto pendere sul capo
il Consigliere Faval di chiedere la seduta a porte chiuse se non
facciamo i bravi, personalmente penso di non avere niente da
nascondere e sono disponibile a chiudere non solo la porta, ma
anche la finestra, ed a dibattere sino in fondo. Non ho
assolutamente elementi né di profitto, né di astio personale.
FAVAL
- (U.V.):
E' chiaro che chiedendo la seduta
segreta non intendo assolutamente nascondere nulla a coloro che ci
stanno ascoltando, ma l'art. 42 del regolamento prevede che quando
si deve parlare di persone si faccia la seduta a porte chiuse.
Vorrei fosse chiaro anche per coloro che ci ascoltano. Non ho
nessuna intenzione di nascondere, anzi più chiare sono le cose,
meglio è per me.
CARLASSARE
- (Democrazia Proletaria - Nuova
Sinistra):
Bene, ho solo voluto chiarire che questa tua
proposta per me la si può anche adottare, se la si ritiene
opportuna, perché penso che l'elemento fondamentale sia quello di
chiarire questa cosa sino in fondo, e personalmente non ho niente
né da rimetterci né da guadagnarci.
PRESIDENTE
:
Ha chiesto di parlare l'Assessore alla
Sanità ed Assistenza Sociale Rollandin, ne ha facoltà.
ROLLANDIN
- (U.V.):
L'errore più grave che abbiamo
commesso è stato quello di voler applicare la legge, perché il modo
più semplice per non sollevare nessuna discussione era di dire
"mancano i medici, non è pronto niente, non si fa niente".
Sarebbero seguite due o tre interpellanze per chiedere spiegazioni
alle quali avremmo risposto "Non si dà applicazione della legge
perché il Centro c'è, gli strumenti sono arrivati, ma non c'è
nessun medico per farlo funzionare". La stessa risposta che devo
dare quando ci sono le interpellanze che chiedono: "Come mai non si
fanno le visite di un certo tipo?" - "C'è l'ambulatorio, c'è lo
strumentario mancano i medici". Si chiudeva tutto, ci sedevamo, gli
sportivi andavano a fare l'esame a Torino, autorizzazione o no,
poco importa. Tutto quello che si fa in altre zone, va sempre bene,
perché guarda caso c'è un certo tipo di Amministrazione che fa
sempre tutto correttamente. Detto questo, devo per correttezza fare
alcune precisazioni su quanto è stato detto.
Innanzitutto al Consigliere Minuzzo, per il fatto che non
vengono date le risposte in tempo utile; già l'altra volta ho detto
che la risposta non era stata data in tempo non per sollecitare
certi permessi; a me dei permessi, al di là della competenza nel
campo, non interessa assolutamente nulla. Sono state fatte pesanti
illazioni anche tramite i giornali, al momento non ho ritenuto di
fare ulteriori passi ma nelle sedi opportune faremo le
controdeduzioni. Era stato richiesto espressamente quando erano
state rilasciate le autorizzazioni sanitarie, ed io ho
letteralmente risposto a quelle.
MINUZZO
- (P.S.D.I.):
La domanda era: Quando sono
state rilasciate le autorizzazioni previste dalla legge per
utilizzare il locale definito dal Dott. Lamastra "scantinato" ove è
ubicato il Centro di Medicina sportiva".
ROLLANDIN
- (U.V.):
Le autorizzazioni della legge
che riguardano l'Assessorato alla Sanità sono che una struttura
pubblica abbia l'autorizzazione sanitaria richiesta dalla legge
833. Se non ha la concessione edilizia non sono affari miei. Non è
che la concessione edilizia sia un presupposto per arrivare alla
concessione sanitaria. Se ho come elemento la concessione
sanitaria, posso anche presupporre che non mi ero assolutamente
interessato delle trasformazioni all'interno dell'I.R.V., perché
nel momento in cui chiedo che mi venga fornito un servizio, ritengo
sia indispensabile che ci siano gli strumenti per farlo ed il
personale che deve farlo. Gli strumenti in quel momento, con la
concessione che era stata citata prima, c'erano e questo Istituto
privato metteva a disposizione quest'opera che aveva una
determinata concessione iniziale, quindi per la Regione erano
sufficienti le garanzie richieste come autorizzazione sanitaria.
Per il resto non entro nel merito: le considerazioni fatte
dall'ufficiale sanitario, le sue competenze specifiche, nessuno le
vuole discutere. Sulla qualifica del Dott. Ferrando dico che questi
è in sostituzione del Dott. Barbero, che è il medico regionale
competente per il rilascio delle autorizzazioni sugli istituti che,
come prima i Laboratori privati, svolgevano determinate attività in
convenzione.
Questo è quanto noi abbiamo appurato ed è quanto ci siamo
premurati di avere. Questa è l'autorizzazione sanitaria relativa
agli articoli di legge della 833 per il convenzionamento, perché
l'unica cosa che ha fatto la Regione è la convenzione con
l'Istituto privato.
Per quanto riguarda gli esami radiologici, voglio ricordare che
se c'è qualcuno che si è battuto contro l'abuso degli esami
radiologici, questa è proprio la Giunta e sfido chiunque a
dimostrare il contrario. Se è stata sostenuta una battaglia contro
l'esame radiologico superfluo per i silicotici, è stato fatto e
realizzato con questa Giunta. Tutti gli esami doppi che si facevano
prima, non vengono più fatti, come ho già detto l'altra volta; chi
fa un esame radiologico per una necessità specifica e in seguito,
per un certificato o scolastico o di qualsiasi altro tipo, tale
esame gli viene nuovamente richiesto (valga per i macellai e per le
altre categorie di utenti che necessitano per legge di esservi
sottoposti) si confronta prima se è già stato fatto in un certo
periodo l'esame radiologico, per evitare i doppioni. Se questo è
avere intenzione di abusare degli esami radiologici, siamo fuori
strada.
Per quanta, riguarda l'affermazione del Consigliere Mafrica che
uno degli scopi era stato raggiunto con gli sports popolari, voglio
precisare che quella è stata una decisione presa dopo aver
consultato i medici, e antecedente a tutto questo problema. Mi
spiace dover dare una delusione: una Federazione ha un suo
regolamento interno autonomo, quindi questa interpretazione poteva
essere data dopo consulto con i medici. E' stato detto che era
sufficiente accedere alla medicina generica, com'è previsto dai
primi due punti dell' art. 2 della legge 19.
Le parti che riguardano le autorizzazioni sui locali, al di là
di quelle sanitarie, francamente non mi interessano per cui non
entro nel merito né mi permetto di fare delle precisazioni sulla
lettera di De Marchi: in quanto ufficiale sanitario ha dei compiti
istitutivi per quanto riguarda le concessioni edilizie, e non per
quanto riguarda le attività dei locali in convenzione.
Il numero degli iscritti alle Federazioni è 15.800, il numero di
esami effettuati è attualmente 6.800, quindi non è in proporzione
al numero degli iscritti. Sulla vicenda delle scuole stamani si è
già detto ampiamente che si appurerà se ci sono stati degli errori.
Non penso sia da imputare alle disposizioni date sia dal
sovraintendente alla Pubblica Istruzione e dall'Assessore che al
momento dell'approvazione della legge hanno fatto circolari precise
a questo proposito, sia dagli indirizzi inviati da parte
dell'Assessorato alla Sanità a tutti gli organismi competenti. Se
c'è un errore, nessuno ha al momento provocato dei danni economici,
perché questi non sono stati pagati, quindi è inutile sostenere
delle tesi scorrette.
Rispetto ai controlli, ho avuto già modo di dire l'altro giorno
che non era stabilito se erano mensili, settimanali o a scadenza
precisa; non essendo ancora finito l'anno di attività, non abbiamo
ancora finito di pagare e di avere gli elenchi dei dati degli esami
fatti. Penso che un esame del enumero sia possibile farlo a fine
anno, in quanto all'I.R.V. 'devono essere contenute le schede,
tutti gli originali, che noi provvederemo a controllare per vedere
se ci sono state delle irregolarità. Ho dato prima quel numero,
114, che mi è stato riferito, e non ho avuto nessuna difficoltà a
dire che, a quanto ci risultava, questo numero non rientrava nelle
intenzioni della legge.
Rispetto agli altri problemi, che sono la ripetizione di tutta
la discussione già fatta precedentemente, penso non sia il caso di
ripetere le stesse cose, il Consigliere Minuzzo, giustamente, si fa
dare i verbali dagli uffici competenti; purtroppo il collega
Minuzzo deve avere pazienza, perché non posso dire a tutti gli
uffici di rispondere in tutti i momenti a "quante domande ci sono",
"quanti hanno presentato domanda per il concorso", "chi sono". Non
c'è nessuna segretezza, ma è logico fare la richiesta di modo che
si sappia che documenti escono dall'Amministrazione, perché su
questi la responsabilità, com'è evidente, è anche ad un certo
livello.
Sulle altre osservazioni degli elenchi nominativi fatti dal
Consigliere Carlassare, non sto a entrare nel merito, perché su
quel tema ho già parlato l'altra volta, dicendo: gli elenchi
vengono mandati dai Presidenti delle Federazioni all'I.R.V., con
segnalati il numero ed i nominativi di quelli che dovevano essere
fatti di volta in volta in quanto non tutti gli iscritti alle
Federazioni dovevano essere sottoposti a visita, ma solo quelli che
facevano attività sportiva agonistica. Quando c'era questo elenco,
era quello che ci veniva inviato per i pagamenti, ed è questo che
noi prendevamo in buona fede come corretto.
Possono essere stati fatti degli errori materiali, tenendo conto
che l'I.R.V. non è centro di medicina sportiva - come afferma il
Consigliere Minuzzo - e non vogliamo che lo diventi, perché si è
fatto di tutto per avere l'attrezzatura che è già lì, solo che
prima di chiedere all'U.S.L. di rinnovare questa convenzione,
abbiamo chiesto quanti medici erano disponibili a lavorare e c'era
solo un medico a trenta ore. Avremmo dovuto dire: "Non facciamo più
servizi, così abbiamo eliminato i problemi". Se questo è lo scopo
cui si vuole arrivare, non sono d'accordo, anche se questo può
irritare e dire che porta dei guadagni ad altri. Quando sarà tutto
pronto alla Piastra, non ci saranno più difficoltà, tant'è vero che
la prima convenzione è stata fatta non ad un anno, ma a sei mesi,
nella speranza nel frattempo di poterci rendere autonomi. La nostra
volontà è quella di rendere la parte pubblica autonoma sui servizi
e penso di averlo dimostrato anche perché siamo l'unica Regione a
non avere convenzioni esterne con i Laboratori di Analisi. L'unico
errore iniziale è stato quello di aver voluto dare subito
applicazione della legge, perché ci dovevamo sedere ed aspettare
alla cinese.
PRESIDENTE
:
Ha chiesto di parlare il Consigliere
Lustrissy, ne ha facoltà.
LUSTRISSY
- (D.P
.): Prima di esprimere un voto su
questa proposta, come ebbi già ad affermare l'altra volta, vorrei
capire meglio questa situazione. Naturalmente verrebbe voglia di
non parlarne più, perché preso atto del ricorso alla Magistratura
di alcuni Consiglieri, in base a un vecchio detto che dice: "Scelta
una via non è dato il ricorso ad un'altra", dovremmo aspettare il
verdetto dell'autorità cui si è ricorsi. Da tutta questa
discussione però ho avuto l'impressione che siano emersi alcuni
elementi di valutazione, non troppi, per permettere a noi estranei
a questa vicenda di poter esprimere un giudizio. La questione ci
riguarda anche sotto il profilo della correttezza amministrativa,
del rispetto non tanto delle leggi in questo caso, perché è una
convenzione validamente operante, ma dei rapporti fra
l'Amministrazione ed il privato, per cui più che andar dietro a
tutta questa serie di congerie, di illazioni su presunte volontà
anche manifeste di dolo, di aver fatto delle cose in barba alla
leggi, è nostro compito accertare i fatti qui posti in evidenza e
su questi esprimere degli elementi di giudizio. Dirò subito che per
quanto riguarda l'attività del Comune non è certo responsabile
questo Consiglio, né tantomeno l'Assessore alla Sanità della
mancata concessione edilizia per i locali cui è stata affidata per
convenzione l'attività. L'Assessore non aveva certo il compito di
andare a verificare se l'I.R.V. aveva ottenuto o meno la
concessione edilizia, se era in regola con le leggi che tale
concessione autorizzavano, per cui questa è una questione che
riguarda il privato ed il Comune della Città di Aosta. Tutta questa
attività di ricerca sulla concessione edilizia, sulla
autorizzazione sanitaria, va al di fuori della sostanza dei fatti
che qui sono stati evidenziati. Per quanto riguarda il fatto in sè
stesso, si ravvisa uno zelo eccessivo da parte dei responsabili
delle scuole che non sapendo a chi mandare questi ragazzi per la
visita, hanno pensato che c'era una legge regionale, una
convenzione, una legge nazionale, ed interpretando le cose a modo
loro, hanno esercitato dell'attività per conto proprio, al di là
dell'autorizzazione dell'Amministrazione regionale, almeno a quanto
risulta da dichiarazioni fatte dall'Assessore alla Pubblica
Istruzione e confermate dall'Assessore alla Sanità. Per cui già da
un primo accertamento fatto dall'Amministrazione regionale sono
stati riscontrati dei fatti anomali compiuti da dipendenti
regionali che dovranno rispondere - come diceva stamani l'Assessore
alla Pubblica Istruzione - agli Amministratori responsabili, perché
è stata avviata un'indagine amministrativa nei confronti dei
responsabili di queste attività. Esiste poi la situazione di coloro
che pur non avendone titolo, si sono rivolti all'IRV per ottenere
delle prestazioni, che l'IRV pare abbia concesso gratuitamente.
Questo non era previsto dalla convenzione, non credo che si
possa entrare ulteriormente nel merito e denunciare anche le
circostante legislative per cui gli accertamenti diagnostici sono
di un tipo o di un altro, perché poi andremmo a fare una
discussione di lana caprina a non finire perché la convenzione
prevedeva che ci fossero una serie di accertamenti diagnostici, e
questi accertamenti dovevano essere fatti dall'I.R.V..
Indipendentemente dalle leggi e regolamenti del C.O.N.I. e di
altri Enti, per cui uno prescrive un certo tipo di esame, l'altro
ne prescrive uno diverso, credo che qui ci sia più che altro una
faida di operatori nel settore sanitario che si contendono il
diritto di fare o meno certi accertamenti. Se ci inoltriamo in
questo dedalo, non ne usciremo mai e personalmente non mi presto a
valutazioni di questo tipo, ma preferisco stare ai fatti, alla
convenzione che è stata fatta. Da qui ne deriva che le persone che
hanno effettuato gratuitamente delle visite presso il Centro
convenzionato, dovranno rimborsare le visite fatte. Almeno questo è
quanto ci ha detto l'Assessore su fatti, accertati, di persone che
non avevano i requisiti per poter ottenere la prestazione a titolo
gratuito, e non essendo appartenenti a Federazioni o non essendo
accompagnati da Federazioni, le schede, che non sono state ben
compilate, mancano di generalità, e dell'identificazione del
soggetto che ha richiesto la prestazione, per cui l'Assessore si è
impegnato ad occuparsene.
Da questo ad arrivare a dimostrare la malafede di questo
circuito, dell'I.R.V., degli Assessori e di coloro che hanno
richiesto le prestazioni, credo sia tutto un gioco che non debba
essere risolto da questo Consiglio. E' un accertamento che esula
dalle competenze del Consiglio e che compete all'Amministrazione
della giustizia, perché voi mi insegnate che i tipi di controlli di
un'Amministrazione sono tre: politico, amministrativo,
giurisdizionale. Voi siete ricorsi al controllo di tipo politico,
prima con interpellanze, poi con mozioni, poi con una proposta di
Commissione d'inchiesta. Ritenete che quanto è stato detto non sia
sufficiente ancora a chiarire questa situazione di fatto; allora
per poter dire qualcosa di più in sede di votazione, richiederei ai
due Assessori che sono stati interessati al problema, che in virtù
dell'impegno da loro preso di fronte al Consiglio, ultimati gli
accertamenti, comunichino il risultato alla Presidenza del
Consiglio e mettano a disposizione del Consiglio gli
accertamenti.
In quanto a considerarla una situazione che ravvisi
un'inchiesta, non è emerso alcun fatto particolare, è stata
rilevata una distorsione applicativa di una convenzione
puntualmente denunciata, c'è stato un riscontro da parte degli
Amministratori che hanno verificato i fatti e si sono impegnati a
risolvere il problema di fronte ad un impegno assunto in Consiglio
e di comunicare i risultati di questi accertamenti alla Presidenza
del Consiglio affinché i Consiglieri ne possano disporre. Questo ci
potrebbe portare a superare la proposta che è stata fatta di
istituire una Commissione d'inchiesta che più che d'inchiesta
potrebbe essere di indagine, perché cosa va a "inchiestare" sulla
responsabilità degli amministratori? Va invece a fare una indagine
di fronte ai fatti denunciati, se sul piano amministrativo-politico
i comportamenti dei preposti al servizio sono stati conformi alle
disposizioni della convenzione, ma già quello è stato detto in
qualche modo. Per cui se c'è questo impegno ci sarà un tipo di
voto, diversamente cambierà anche la nostra espressione di
voto.
PRESIDENTE
:
Ha chiesto di parlare il Consigliere
Mafrica, ne a facoltà.
MAFRICA
- (P.C.I.)
: Come già il Consigliere
Carlassare, dichiaro che il mio gruppo non farà nessuna difficoltà
se il Consigliere Faval vuole discutere in seduta segreta.
Il Consigliere Faval dovrebbe mettersi d'accordo con sè stesso a
volte, perché dice che tutta questa discussione è strumentale,
perché abbiamo una buona legge ed è impossibile metterla in
discussione. Allora ricordo al Consigliere Faval che accanto a
questa legge proposta dalla Giunta ma votata dal Consiglio, c'era
una proposta di legge del gruppo comunista, abbastanza simile, che
poi è stata ritirata, in parte intercalata anche nella proposta di
legge della Giunta.
Il problema però non è nell'aver la legge, ma nell'attuarla.
Siamo convinti che è possibile attuarla per il futuro in modo
diverso. L'Assessore la usa come argomentazione principale, dice:
"Qui la struttura pubblica non può criticare l'attuale situazione,
significa non volere la legge". Noi contestiamo questo
all'Assessore, perché ci ha risposto per iscritto che lavorano tre
medici in questo tipo di struttura e per quello che so io, si potrà
verificare, uno dei medici che lavorano all'Istituto radiologico
avrebbe dimissionato, quindi potrebbero diventare due.
Chiedo all'Assessore se la Pubblica Amministrazione non dispone
di strumenti adeguati a fare svolgere al medico sportivo
un'attività più congeniale alla sua preparazione, che non qualunque
altro lavoro nell'attività pubblica.
E' anche questione di convincere, oltre che di chiedere, perché
ricordo che quando i consultori cercavano un ginecologo sembrava
impossibile trovarne uno. Dopo un lungo lavoro è stato possibile
però trovare chi operasse in questi consultori.
Quindi uno sforzo in questo senso lo chiediamo. Siamo convinti
che si è cercata la soluzione più facile, perché siamo d'accordo
che fare la struttura pubblica è complesso, però si doveva
continuare a lavorare in quella direzione, e si sarebbero potuti
ottenere allora, e si possono ottenere adesso, dei risultati.
Il Consigliere Faval ci accusa di fare un'opposizione non
costruttiva, di sollevare questioni strumentali. Allora deve
mettersi d'accordo perché a volte lui ed il suo Movimento dicono
che l'opposizione non esiste, a volte dicono che far l'opposizione
è distruttivo: noi, distruggerli? Magari! Dal punto di vista
politico portiamo avanti la nostra posizione. In questo caso ci
sembra di avere trovato degli elementi di fatto, su cui un'azione
politica non è puramente di schieramento, ma fondata su fatti che,
come ricordava il Consigliere Lustrissy, sono venuti fuori e sono
stati riconosciuti anche da rappresentanti della Giunta, per cui
non si può dire che si siano date solo delle argomentazioni
polemiche. Ancora il Consigliere Faval dice: "Ma rispetto a questo
I.R.V. è stato un Sindaco comunista a dare la prima autorizzazione
edilizia". Certo dopo due anni di resistenza, e dopo che tutte le
possibilità formali erano state espletate, quando l'I.R.V. aveva
ottemperato per quella licenza alle condizioni previste, il Sindaco
non poteva che dare la licenza. Non è stata una scelta politica,
non una particolare simpatia nei confronti di una struttura
privata. Questo tanto per chiarire.
Il Consigliere Faval sempre con argomentazioni anche simpatiche
mi ha ricordato che non faccio sport e che sono un insegnante. C'è
da dire che lo sport ho sempre intenzione di farlo quando avrò più
tempo, adesso non me ne rimane molto. Ma fra i raggi X a cui sono
sottoposti gli insegnanti e quelli a cui sottoponiamo gli sportivi
c'è una certa differenza. Gli insegnanti lavorano alla struttura
pubblica ed anno superato da un pezzo di solito l'età evolutiva;
qui in molti casi si tratta di bambini, di adolescenti. Scrivono i
medici che soprattutto nei giovani queste radiazioni sono
particolarmente pericolose. Questo non vuol dire che gli
insegnanti, siccome hanno superato i 24 anni, siano da condannare
ai raggi X ogni due anni, anzi anche loro dovrebbero fare un'azione
in questa direzione.
L'argomentazione principale di tipo politico usata dal
Consigliere Faval è quella che lui ha fatto tutto il possibile e se
ci sono stati errori o dipendono da qualche Preside, o dal Comune,
o da quelli che sono andati a farsi visitare. Non siamo
assolutamente d'accordo con questa interpretazione. L'Assessore a
norma di convenzione aveva l'obbligo del controllo; avete fatto un
controllo che non è sufficiente e avrete almeno la colpa di aver
controllato in modo superficiale; per cui ritengo che al di là di
ogni cosa, questa responsabilità, Consigliere Lustrissy, della
"culpa in vigilando" per lo meno l'Assessore ce l'abbia.
Poi mi è piaciuto molto, in senso negativo, quello che ha detto
il Consigliere Lustrissy prima; siccome ci sono delle persone che
sono state sottoposte a visita pur non avendone diritto, facciamo
pagare a loro la visita. Questa ho capito fosse la tua
interpretazione, non so se è la proposta dell'Assessore. Chi doveva
accertare la regolarità e l'identità e l'iscrizione alla
Federazione sportiva era l'I.R.V., non si pensi di far pagare a
queste persone che sono state indebitamente sottoposte ad un esame
dannoso, anche questa visita.
Ultima questione: le autorizzazioni sanitarie. Ho risposto -
dice l'Assessore - riferendomi alle autorizzazioni sanitarie, "Io
di autorizzazioni edilizie non ne so niente, chiedete al
Comune".
A me sembra una risposta semplicistica, nel senso che quando si
fa una convenzione con una struttura pubblica che deve dare delle
determinate prestazioni, queste se vengono date in locali non
idonei sono prestazioni non conformi alla convenzione. L'I.R.V.
doveva fornire determinate prestazioni in locali idonei, se non
c'erano, le prestazioni non erano quelle richieste dalla Regione ed
in questo senso l'Assessore doveva controllare ed accertarsene.
L'Assessore dice che una sola scuola ha sottoposto i propri
alunni a questo tipo di visita, ma io aggiungo anche la St. Roch ed
ho un elenco; in questo caso si tratta di verificare attraverso una
Commissione d'indagine, se non vi piace potete dire così anziché
Commissione d'inchiesta, se questi studenti dovevano essere
sottoposti a questo tipo di esame o no, e se la Regione, che ha
pagato, era tenuta a farlo. Gli elenchi di cui parlava il
Consigliere Carlassare, l'Assessore ha detto che ce li farà avere,
quindi noi li aspettiamo da lui, non dall'I.R.V..
In risposta al Consigliere Faval, vorrei chiarire che noi, come
altri, abbiamo segnalato alla Magistratura alcune cose perché
abbiamo ricevuto degli esposti da parte di cittadini che ci
portavano a conoscenza di fatti che potevano costituire degli
illeciti. Riteniamo che nei tre compiti dei Consiglieri regionali
quando sono investiti in questo modo dall'esterno, ci sia anche
quello di segnalare le cose venute a loro conoscenza, quindi non è
un modo di fare battaglia politica, che sono convinto si può fare
in tanti altri modi, ma di rispettare gli obblighi che i
Consiglieri hanno.
Non riesco a capire come mai l'Assessore possa dire: "Sono
l'alfiere della battaglia contro l'inutile esposizione ai raggi X"
quando lui persiste con una sua interpretazione restrittiva, e mi
permetto di dire anche testarda, delle norme, a sottoporre persone
che, secondo i medici e secondo coloro che hanno esaminato dal
punto di vista legale quelle norme, non dovrebbero esservi
costrette. Questa è la sua interpretazione, quindi la
responsabilità è sua, non può ricordarci che lui non fa far due
visite ai silicotici, quando la sua interpretazione è legge. Su
questo punto si continuerà ancora a discutere, al di là della
questione relativa a questi fatti anomali - mi è piaciuta
l'espressione - noi riteniamo che l'interpretazione sia sbagliata,
sia del Consigliere Faval o di chicchessia. La Giunta interpreta le
leggi come le interpretano tutti, le interpreta anche male, come ha
scritto per la graduatoria dei medici, dicendo: "Pensavamo che
fosse valido il contratto del' 78, invece ce n' era uno del
1981".
Quindi anche la Giunta può sbagliare in tema d'interpretazione
legislativa. Se comunque le cose stanno in modo così semplice e
lineare come le ha volute presentare il Consigliere Faval e come le
ha ripresentate l'Assessore stasera, non vedo quale difficoltà ci
sia a votare una Commissione di indagine che vada a controllare
queste 6000 schede e verifichi le questioni delle licenze, delle
autorizzazioni e poi riferisca in tempi brevi al Consiglio.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
- (P.S.D.I.):
Brevemente devo dire
innanzitutto che non c'è nessun problema a voler continuare la
discussione in seduta segreta.
PRESIDENTE
:
Scusate, vorrei precisare: la seduta
segreta può essere richiesta da qualsiasi Consigliere, il quale
intenda esprimere giudizi su persone. Non è un potere né del
Presidente, né dei Consiglieri, ma quando si vogliono esprimere dei
giudizi su una persona, si ha il diritto di chiedere che il
Presidente riunisca il Consiglio in seduta segreta. Dopodichè,
finito l'argomento, si riaprono le porte. Trovo quindi superfluo
questo riferimento alla posizione politica che è legata a questo
concetto. Prego Consigliere Minuzzo, continui.
MINUZZO
- (P.S.D.I.):
Ha ragione Signor
Presidente, io ho solo voluto dire che siccome non devo dare
giudizi su persone mi va bene la seduta pubblica. Ma se ci dovesse
essere l'esigenza di fare la seduta segreta, non sarei io a dire di
non farla.
Vorrei ribadire il fatto che rifiuto il concetto che questa
mozione sia demagogica, strumentale e di bassa lega, perché qui
nessuno vuole mettere sotto accusa l'Assessore o l'I.R.V., noi
vogliamo solo aver chiarezza sul Centro di Medicina sportiva. Non è
che noi abbiamo delle prevenzioni nei confronti dell'Assessore: ci
ha fatto sorgere dei dubbi l'Assessore con le sue dichiarazioni,
con le sue risposte scritte. Noi abbiamo scritto male, l'Assessore
ci ha risposto bene, nella nostra ignoranza abbiamo capito male,
per cui abbiamo voluto, nel limite delle nostre capacità, andare a
fondo della questione. Così facendo, ci siamo accorti che non tutto
è chiaro, per cui con questa mozione vogliamo verificare meglio,
tanto più che non sarebbe il primo esempio da parte del Consiglio
regionale. Ricordo che è stato dato l'incarico ad una Commissione
speciale di andare a verificare un certo tipo di lavoro che era
stato commissionato ad uno studio privato. Sono stati fatti dei
viaggi in giro per l'Italia, per andare a vedere quali studi
tecnici aveva, di che tipo di apparecchiature disponeva questo
Istituto per prestare l'opera alla Regione. Per cui sostengo che,
anche in questo caso, se come Consiglieri regionali vogliamo andare
a fondo ad una questione, ritengo non ci sia niente di strano
nell'istituire una Commissione speciale, siccome non c'è una
Commissione ad hoc per esaminare certi problemi della sanità. Non
mi sembra assolutamente che questa mozione sia strumentale e
demagogica, vogliamo solo un po' di chiarezza.
PRESIDENTE
:
Ha chiesto di parlare il Consigliere
De Grandis, ne ha facoltà.
DE GRANDIS
- (P.R.I.):
Sono d'accordo con alcune
valutazioni di carattere politico che ha fatto il Consigliere
Faval, anche se poi arriverei ad una conclusione diversa. Dico
questo perché al di là della valutazione di questa mozione come
strumentale o come un modo poco chiaro di affrontare determinati
problemi dell'Amministrazione, ci sono alla base alcuni fatti che
non sono stati contestati. I tre punti della parte esplicativa
della mozione sono riscontri che hanno trovato una risposta da
parte degli Assessori sia alla Sanità che alla Pubblica Istruzione,
che effettivamente hanno potuto accertare alcune disfunzioni
verificatesi nell'applicazione della convenzione. Non è la prima
volta che si possono verificare delle disfunzioni, si possono
verificare delle interpretazioni anomale e dei malintesi sul modo
di procedere.
Anzi, l'Assessore Viglino ha addirittura aperto un'indagine per
stabilire eventuali responsabilità di chi ha disposto indebitamente
visite radiologiche, in contrasto con una circolare esplicativa.
Però, al di là di questi tre punti, che essendo stati a mio avviso
sufficientemente chiariti, non giustificherebbero più la
Commissione consiliare per l'accertamento, resta un problema, che è
quello che attraverso il dibattito sono rimaste delle ombre sui
rapporti intercorsi fra l'Amministrazione regionale e l'I.R.V.,
ombre che non mi pare vadano a vantaggio di nessuno, ma anzi
possono essere fastidiose e controproducenti agli effetti della
chiarezza, dell'operato della Giunta e dell'Assessore. Dal mio
punto di vista sarei favorevole ad essere sottoposto ad inchiesta
quando si vogliono avanzare delle insinuazioni e fare delle
affermazioni che possono ledere la correttezza del
comportamento.
A me è capitato, nella mia vita di lavoro, poco prima di essere
eletto Consigliere regionale di avere richiesto a voce e per
iscritto che fosse aperta un'inchiesta sul mio operato. Mi è stato
negato con mia somma rabbia e dolore.
Proprio per questo chiedo all'Assessore se non ritiene
opportuno, proprio per tagliare definitivamente la discussione che
rischia ogni momento di degenerare, lasciare che una Commissione
consiliare metta in chiaro tutti quei punti ancora oscuri, oggetto
di dubbio sul suo operato, in modo che una volta accertati dalla
Commissione consiliare, non ci sia più l'occasione di imbastire
quelle strumentalizzazioni, che secondo alcuni, queste iniziative
potrebbero nascondere, né lasciare spazio ad eventuali, successive
azioni che ritornino su questo argomento in maniera reiterata,
senza mai arrivare ad una conclusione che invece è a vantaggio di
tutti.
Evidentemente è anche interessante la proposta del Consigliere
Lustrissy, che chiedeva agli Assessori di fornire al Presidente del
Consiglio, quindi ai Consiglieri, una relazione particolareggiata
su come si sono svolti i fatti, sulle disfunzioni che ci sono state
e come vi si è posto rimedio in attesa di poter stipulare forse una
nuova convenzione, prima di avere delle strutture pubbliche capaci
di sopportare anche il peso di questa attività.
La legge è buona, mandandoci però gli strumenti per poterla
attuare, si è dovuto ricorrere almeno per il momento ad una
convenzione con un privato. Se questa convenzione è suscettibile di
essere modificata e migliorata, perché dura un anno, in attesa
della famosa Piastra, il mettere le cose definitivamente in chiaro
ed evitare una diatriba che si prolunga senza vantaggio di nessuno,
screditando anche il Consiglio nel suo insieme, potrebbe essere un
modo buono di uscire da questa situazione d'impasse.
PRESIDENTE
:
Ha chiesto di parlare il Consigliere
Nebbia, ne ha facoltà.
NEBBIA
- (P.S.I.):
Faccio seguito ad una mozione
che durante il Consiglio scorso era stata discussa e che avevo
anche sottoscritto.
Ricordo che a conclusione della discussione avevo proposto una
modifica al testo della mozione per raccogliere una proposta che
all'origine era scaturita direttamente dall'Assessore, che era
quella di una relazione alla Commissione consiliare competente, per
illustrare meglio i problemi che concernevano questa convenzione.
Allora quel suggerimento non era stato accolto e forse questa
mozione, che non ho sottoscritto perché non condividevo le sue
caratteristiche, non sarebbe stata presentata ed il problema non si
sarebbe riproposto e non avremmo perso forse altre due ore in
Consiglio, dove su aspetti tecnici o pratici o economici prevalgono
sempre motivazioni di schieramento. Il Consigliere Lustrissy ha un
po' ripreso quella proposta che rilancerei, chiedendo se possibile
il parere dell'Assessore circa la possibilità di relazionare alla
apposita Commissione consiliare, perché non è vero che non esiste
una Commissione consiliare che si occupa dei problemi della Sanità
ed Assistenza Sociale.
C'è una Commissione che se ne occupa ed oltretutto ho guardato
il regolamento in precedenza, art. 24 dove si parla delle
Commissioni di inchiesta e si dice che queste devono essere
rappresentative di tutti i gruppi consiliari in modo proporzionale.
Quindi o facciamo una Commissione d'inchiesta composta da 35
Consiglieri, o la facciamo di 11 Consiglieri, ciascuno dei quali
rappresenta in voti il peso del suo Gruppo.
Mi pare che così la faccenda diventi complicata; la cosa più
semplice, invece, per superare gli ostacoli e concordo con alcune
motivazioni precedentemente illustrate dal Consigliere De Grandis -
e trovare un accordo su certi aspetti che comportano dei contrasti
più di schieramento che sostanziali, sarebbe di chiarire tutte
queste cose in una relazione che l'Assessore vorrà fare in una sede
un po' più calma, come quella della IV Commissione, e solo
successivamente, con tutti gli elementi, venire in Consiglio.
Quando si discute se la legge è applicabile o no, quando si deve
entrare in questi problemi di ordine giuridico, ritengo non si
possa approfondire sufficientemente in sede consiliare.
Chiedo all'Assessore il suo parere su questa proposta che mi
sembra adatta a superare questo impasse.
PRESIDENTE
:
Ha chiesto di parlare il Consigliere
Bordon, ne ha facoltà.
BORDON
- (D.C.):
Confortato anche dalla
definizione testè suggeritami dall'amico Assessore Ramera, anch'io
sono un vago comico, cioè uno che si sveglia in certe ore della
notte, e ormai siamo avviati su questo tono, adesso voglio partire
anch'io, perché da tanto tempo e per lunghi lustri qui dentro,
definito il Mississipì del Consiglio regionale da cattive lingue,
da amici, come il Presidente della Giunta, e purtroppo anche da
altri amici che non sono più qui con noi, mi ero ridotto ormai da
diversi mesi in questo mio scranno, a dimostrarmi che non ero il
Mississipì, ma un modesto torrente, St. Barthélemy -Nus, per cui
certe critiche non mi toccavano. Ma da quando qui dentro ci sono
dei dibattiti che si ripetono, non ho più il dubbio; ho la certezza
di questa mia riservatezza, essendo Consigliere di Maggioranza, di
non pesare troppo e nello stesso momento di non voler spaccare il
capello in quattro facendo parte di una maggioranza. Visto però che
qui dentro da parte di qualche nostro amico non c'è questo riguardo
verso l'altro collega, per cui i dibattiti si ripetono lungamente,
ho l'impressione che qualche Consigliere faccia quel che sto
facendo io adesso, si autoasculti spinto anche da un certo
inquinamento atmosferico che sta gravando sempre più in quest'aula,
e mi riferisco all'atmosfera elettorale del 1983 ormai vicina, per
cui ognuno di noi vuole che rimanga a verbale qualcosa, anche se
poi ci ripetiamo tutti, non solo nella stessa seduta, ma
addirittura in due sedute consiliari consecutive.
Stasera ho sentito qui dentro gli stessi dibattiti dell'altra
volta. Se ci fosse qualcosa di nuovo, allora doverosamente si viene
qui ad ascoltare, a farsi un'opinione, ad intervenire se
necessario; ma io questo piacere non l'ho avuto, ed allora penso mi
spetti di diritto un'ora stasera per poter parlare nel primo
intervento, non penso di consumarlo tutto, ma se lo farò, ne avrò
il diritto e vado avanti. Ad un certo momento come iniziavo avevo
quasi voglia di chiedere al Presidente del Consiglio, se non
sbaglio abbiamo anche la seduta consiliare di domani, quindi perché
questo dibattito deve andare avanti ad una certa ora, tediandoci un
po' tutti e togliendoci il desiderio di partecipare a questa
chiacchierata? Quindi si poteva chiedere anche il rinvio a domani,
ma non credo siate d'accordo perché se fosse necessario si vada
avanti. Ma quando qui dentro si continua a rimasticare le stesse
cose, allora mi diverto anch'io e vado avanti con le mie
considerazioni. Naturalmente cercherò di ricordarmi delle minacce
fattemi dagli amici qui vicino di non intervenire, ma abbiate
pazienza, stasera tocca a me.
Tanto per cominciare, vi dirò che questo mio intervento è quasi
una legittima difesa, perché qui si sente, ed è giusto che sia
così, l'intervento dei Consiglieri di minoranza che vengono fuori a
dire naturalmente, approfondire i problemi, dibatterli,
colloquiare, tutte parole ormai diventate abitudinarie, che grazie
a Dio questa democrazia ci consente di portare avanti, però ad un
certo momento uno risponde con una legittima difesa, perché se
anch'io applico lo stesso metro di tanti altri che ripetono due o
tre volte la stessa cosa, da qui non si va più via, ed è proprio
quello che voglio dimostrare stasera. Lo star zitto tante volte mi
costa ma lo faccio per un riguardo verso i colleghi Consiglieri che
ritengo più preparati, più giovanili, più spigliati di quanto lo
sia io adesso, ma oggi lascio da parte questi miei riguardi e vengo
avanti con lo stesso metro di prima.
Nell'altra seduta volevo felicitarmi con i Consiglieri
dell'opposizione perché effettivamente si erano ben preparati,
com'è loro compito. D'altronde ogni tanto mi viene da ridere se mi
sovvengo di certe battaglie fatte qui dentro, dove non ho mai
sentito una minoranza, un'opposizione, che non abbia fatto se non
un'opposizione costruttiva. La fanno sempre costruttiva nel modo
più assoluto, ma non la "fanno", la "facciamo" perché ho l'enorme
piacere di essere stato Consigliere di opposizione, là dove io mi
divertivo molto di più di quanto sto facendo adesso, perché tanto
ci sono pur delle cose che non vanno, che non condividiamo, non che
le cose viste da noi siano perfette, ma anche viste da altri, per
cui non si interviene per non creare queste discussioni-fiume che
non finiscono più.
L'opposizione fa bene a prepararsi, non stia neanche a dire che
fa un'opposizione costruttiva perché quando siamo in maggioranza
pensiamo ad esempio che non è vero; anzi qualche volta vengono
fuori dei dibattiti che mi fanno dire, ma questo accanimento contro
l'I.R.V. non ha qualcosa sotto sotto?
Penso di no. Penso e parto dal principio che il Consigliere di
minoranza deve fare la sua battaglia, perché ha uno scopo solo,
quello di capovolgere la maggioranza per poter andare al governo;
questo è sempre stato e sarà sempre: guai se non fosse così. Però è
altrettanto vero che un Consigliere di maggioranza, come il
sottoscritto, si deve porre alcune domande, alcune basi di
discussione.
Allora arrivando qui dentro ho incominciato a sentire
l'Assessore Rollandin al quale non darò mai più i miei consigli di
vecchio nonno del Consiglio regionale, di non arrabbiarsi, perché
fa di tutto tranne quanto gli dico io; ed allora dirò tanto per
cominciare che l'I.R.V. mi ha preoccupato, perché ho sentito dire
qui dentro che abbiamo una legge che tutti riconoscono buona.
Quindi penso che sia anche il riflesso di certe tragedie accadute
in alcune squadre di calcio, in qualche altra società, dove persone
che a loro insaputa avevano una qualche disfunzione, e se ne sono
andate al creatore. Se le avessimo sottoposte a visita medica -
abbiamo detto - non morivano forse. E allora è venuta fuori questa
legge. Naturalmente quale considerazione comincio a fare? Lì dentro
il primo rimprovero che si fa, è che di questi sportivi, quelli che
vogliono dedicarsi a certi sports, devono sottoporsi a visita
medica, fare raggi X, altri no. Allora prima cosa: questa legge è
buona ed il rimprovero che si fa all'Assessore è di essersi servito
non di un servizio pubblico ma di un servizio privato. E qui
l'Assessore ha risposto bene. Ripeto per la terza volta quello che
mi avete spiegato per ben due volte, dimostrando così che qualcosa
ho capito anch'io. Non penso di aver capito proprio tutto perché in
fatto di medicina i miei studi non me lo consentono, ma cercherò di
metterci tutta la buona volontà.
L'Assessore Rollandin ha spiegato con tanta buona volontà che
non c'era servizio pubblico che funzionava, ripeto le sue parole,
io avrei fatto una legge, però avrei detto: aspettiamo che sia
pronto il servizio pubblico e non avrebbe funzionato niente e la
cosa rimaneva lì. Quindi a fatto molto bene ad affidarlo a chi
poteva applicare subito questa legge.
Ma c' è un'altra cosa che gli si rimprovera: si dice che si
sottoponevano a raggi X anche degli sportivi che potevano esserne
esentati. Effettivamente qui c'è qualcosa che non va, però vi dico
che se per caso uno sportivo fosse morto per qualcosa pur non
dovendo essere assoggettato a visita medica, indubbiamente qualcuno
qui dentro avrebbe detto che si poteva fare a meno di fare tanta
economia e che potevamo sottoporre ai raggi anche quello lì che non
doveva essere sottoposto, perché questo è quello che avviene
sempre.
Tanto per cominciare queste due o tre puntualizzazioni, ma c'è
ancora una questione che mi preoccupa, forse sarà a causa della
senilità, ma l'altro giorno ho detto a mia figlia che doveva
accompagnare mio nipote all'I.R.V. per una radiografia ai denti,
stai molto in gamba perché lo afferreranno, gli faranno tutte le
radiografie di questo mondo, perché questa è l'impressione che mi
hanno dato. Per cui dicevo al Consigliere Fosson poco fa, che io
laggiù non ci passo più perché mi da l'impressione che dietro
quella porta ci siano dei medici pronti ad acchiapparti per
schiaffarti davanti ad una macchina, per farti spendere le 11.000
lire, questa è la realtà che ci viene comunicata qua dentro. Quindi
io penso che a questo punto si stia esagerando un po'. Ma con
questo non critico assolutamente l'impegno dell'opposizione, che fa
il suo dovere e noi dobbiamo controbatterlo chiedendo tutt'al più
un certo limite che è quello che cercherò di impormi, sennò non
finisco più ed invece è giusto che si finisca. Ma in che modo? Ecco
la parte più delicata, quella a cui alludeva il Consigliere Faval,
che ha fatto un intervento che mi è piaciuto molto, e glielo ho
detto.
Quanto alla seduta segreta, stiamo constatando che molte volte
non abbiamo bisogno di chiederla, perché ormai qui dentro non c'è
più nessuno, ma al Consigliere Faval avevo suggerito seduta segreta
a luci rosse, e voi capite a cosa mi riferivo, pur non ritenendo
personalmente che sia il caso di fare una seduta segreta, che
chiunque potrebbe chiedere qui dentro. Proseguendo in questo modo,
qual'è la colpa che si fa? Noi avremmo avuto un Preside che ha
mandato all'I.R.V. 600 allievi, è stato giustificato, perché non
credo che questo Preside si sia svegliato un mattino ed abbia
detto: "Anch'io oggi sono affetto da raggi X, li sbatto tutti e 600
a farsi la radiografia". Ci sarà pur stata qualche impostazione, un
motivo, a questo Preside qualcuno avrà pur detto di portarli lì.
Avrà interpretato male, come mi sembra abbia detto giustamente il
Consigliere Lustrissy, a giustificazione di questo fatto.
Questo Preside giustificherà il perché li ha mandati, se c'è la
responsabilità di qualcuno che ha fatto spendere questi denari alla
Regione, verrà fuori, perché mi sembra, ed è qui che mi voglio solo
soffermare, che ad un certo punto si dica che questa convenzione è
stata tutta falsata. Qual'è la colpa grave dell'Assessore Rollandin
o dell'Amministrazione regionale? Avrebbero fatto delle radiografie
che non si dovevano fare pur di lucrare le 11.000 lire. Ma scusate,
se è vero che ci sono delle gravi colpe, si sono fatte delle
statistiche, ce ne sono di quelle non autorizzate, addirittura le
abbiamo pagate, chiederemo il rimborso, ma secondo me, ed è qui che
voglio finire almeno per questa volta, riservandomi di vendicarmi
eventualmente ancora dopo per un'altra mezz'ora, lo abbiamo fatto,
lo abbiamo letto sui giornali, ho visto che è diventata una cosa
scandalistica quasi. Noi abbiamo letto sui giornali che hanno
denunciato alla Procura della Repubblica, era la strada da seguire.
Fossi stato impostato su questa base ed avessi portato avanti il
discorso, lo impostavo così perché lì è la serietà. Oggi come oggi
abbiamo affidato al Procuratore della Repubblica tutto questo
materiale, dicendo qui dentro c'è qualcosa che non va, allora non
sono favorevole a nessuna Commissione, la Magistratura ha questo
nelle mani, svolgerà le sue indagini, farà quello che ha da fare,
ad un certo momento verrà fuori qualcosa, ed indubbiamente se ci
saranno dei responsabili, pagheranno.
Naturalmente se adesso vogliamo continuare a chiedere la
Commissione Sanità, una Commissione speciale d'inchiesta,
l'Assessore Rollandin è padrone di fare tutto quello che vuole, ma
avendo la Magistratura già le mani in questo, vada avanti lei e ci
dica se effettivamente sono storie o se ci sono davvero delle cose
gravi.
PRESIDENTE
:
E' chiusa la discussione generale.
Ha chiesto di parlare l'Assessore alla Sanità ed Assistenza
Sociale Rollandin, ne ha facoltà.
ROLLANDIN
- (U.V.):
Solo per dare un chiarimento
al Consigliere De Grandis. Non è che rifiutando la Commissione, si
voglia coprire qualcosa; ho già detto che mi sarei reso disponibile
a dare tutti i dati in mio possesso per gli accertamenti necessari.
Se questo non è sufficiente, allora verrà valutato se in base a
quella relazione è carente qualche punto o verrà fatta una serie di
richieste di chiarimenti su punti specifici. Non so cosa si possa
fare di più, al di là degli accertamenti che già sono in corso per
altra via, e che seguiranno il loro normale iter.
PRESIDENTE
:
Ha chiesto di parlare il Presidente
della Giunta, ne ha facoltà.
ANDRIONE
- (U.V.):
Volevo solo precisare che siamo
a disposizione per tutte le relazioni riguardanti sia la questione
Pubblica Istruzione, sia la questione sanitaria. Questo in
Commissione, fuori Commissione, nel mio ufficio, dopo le riunioni
di Giunta, quando volete. Ma qui le mie attente orecchie hanno
sentito "culpa in vigilando", interpretazione forse originale del
codice, ma comunque al solo sentirlo mi sono messo a battere i
denti dalla paura, perché avendo saputo che in una sala chirurgica
erano state trovate numerose spore di tetano mi sono visto alla
Torre di Balivi con il Consigliere Mafrica che mi portava il
"Portugal".
Perché se la "culpa in vigilando" è quella, siamo fottuti.
Quindi noi respingiamo la mozione perché respingiamo la censura
politica e non perché non vogliamo che si conosca a fondo dello
scantinato, del garage, di sotto, di fianco, di sopra l'I.R.V. Noi
abbiamo interpretato una legge come Giunta regionale, manteniamo
quella interpretazione e respingiamo, la Commissione
d'inchiesta.
PRESIDENTE
:
Ha chiesto di parlare il Vice
Presidente Faval, ne ha facoltà.
FAVAL
- (U.V.)
: Siamo convinti che la situazione
in relazione alla mozione è assolutamente chiara e limpida così
com'è stato illustrato dall'Assessore Rollandin e sostenuto anche
da me. Respingiamo la mozione e riteniamo non sia assolutamente
necessario nominare una Commissione d'inchiesta in quanto siamo
tutti convinti che l'Amministrazione ed il Consiglio regionale
hanno gli strumenti istituzionali per appurare sul piano
amministrativo eventuali responsabilità, là dove la votazione e la
costituzione di una Commissione d'inchiesta ingenererebbe ulteriore
confusione nell'opinione pubblica perché in questo paese basta il
solo sospetto per condannare.
PRESIDENTE
:
Ha chiesto di parlare il Consigliere
Fosson, ne ha facoltà.
FOSSON
- (D.C.):
Dopo quanto ha ampiamente detto
il Consigliere Bordon, e visto che i fatti noti o meno noti sono
già stati portati alla Magistratura perché faccia la sua inchiesta,
non abbiamo altro da fare che aspettare i risultati di detta
inchiesta.
PRESIDENTE
:
Ha chiesto di parlare il Consigliere
Nebbia, ne ha facoltà.
NEBBIA
- (P.S.I.)
: Ho ascoltato le assicurazioni
date in precedenza dall'Assessore circa la domanda che avevo fatto
e confermate successivamente dal Presidente della Giunta, che hanno
garantito la massima disponibilità a dare in qualsiasi sede
consiliare tutta la documentazione e tutte le informazioni
necessarie richieste; credo a questo punto che il testo della
mozione così come è stato stilato, non possa essere votato.
PRESIDENTE
:
Ha chiesto di parlare il Consigliere
Mafrica, ne ha facoltà.
MAFRICA
- (P.C.I.):
Il discorso che abbiamo
condotto in due sedute, in forme diverse, con interpellanze,
interrogazioni scritte, mozioni, non sarà servito come disse
l'Assessore Rollandin per gli sportivi che sono iscritti alla
Società per gli Sports popolari, ma almeno a far recuperare
all'Amministrazione regionale somme indebitamente versate, quindi
andando avanti in questa indagine oltre ai fatti accertati che sono
gli stessi dell'altra volta, sono venute fuori carenze rispetto
alle licenze edilizie che la volta scorsa non conoscevamo.
L'aspetto di accertamento dei fatti è stato fatto in modo
abbastanza serio. E' chiaro che c'è una censura politica, riteniamo
che in questo caso da parte dell'Assessore non si sia applicata la
legge che doveva essere applicata e non si siano fatti i confronti.
Però questo esula dalla richiesta di oggi che era di istituzione di
una Commissione per indagare sui fatti.
PRESIDENTE
:
Ha chiesto di parlare per
dichiarazione di voto il Consigliere Lustrissy, ne ha facoltà.
LUSTRISSY
- (D.P.):
Sentite le dichiarazioni del
Presidente della Giunta, e dell'Assessore sciolgo la riserva e
dichiaro di votare contro la mozione, anche perché così com'è
formulata al punto b) soprattutto, non è accettabile sul piano
politico.
PRESIDENTE
:
Ha chiesto di parlare per
dichiarazione di voto il Consigliere Carlassare, ne ha facoltà.
CARLASSARE
- (Democrazia Proletaria - Nuova
Sinistra):
Intanto vorrei ricordare che rispetto alla risposta
fornitami ad una mia interpellanza dall'Assessore Rollandin che ha
aperto questo battage, il senso della quale era "Meglio di così non
si poteva fare, era la cosa più bella del mondo", mi pare che tutta
una serie di elementi di irregolarità siano stati riconosciuti
anche dalla maggioranza.
Mi aveva detto che da controlli effettuati tutto andava bene,
mentre invece da controlli effettuati tutto non va bene. Poi
chiaramente questa è una mozione politica perché vogliamo
osteggiare sino in fondo un'interpretazione delle funzioni della
Giunta e dei singoli Assessori che vogliono prendere le leggi così
come sono e adattarsele alle proprie esigenze. Il problema di fondo
è che secondo me vanno sciolte una serie di riserve sul piano
giuridico che non ci competono, ma competono invece alla
Magistratura, che svolgerà se lo riterrà opportuno, delle indagini.
Ma restano da chiarire una serie di aspetti di carattere
politico-amministrativo, su come si traducono in pratica leggi
buone e com'è che si compiono delle leggerezze quando ci si accorda
con degli Enti senza aver prima appurato fino a che punto questi
Enti siano rispettosi della legge, perché tanto per fare riscontro
di una battuta, quando diceva il Consigliere Bordon, mi risulta che
all'I.R.V. vi siano dei medici, ma non degli infermieri, quindi,
per questi motivi, io ritengo che questa mozione vada votata.
PRESIDENTE:
Metto in approvazione la mozione in
oggetto.
Esito della votazione:
Presenti: ventisei; votanti: ventisei;
favorevoli: nove; contrari: diciassette.
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK