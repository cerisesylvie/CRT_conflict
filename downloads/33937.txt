Consiglio Regionale della Valle d'Aosta - Oggetto del Consiglio n. 1948 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1948 del 27 luglio 2011 - Resoconto
OGGETTO N. 1948/XIII - Reiezione di risoluzione: "Aiuti alla
popolazione somala per il grave stato di carestia provocato dalla
siccità".
Risoluzione
Il Consiglio regionale della Valle d'Aosta/Vallée
d'Aoste
Appreso che quattro paesi in Africa Orientale sono oggi
colpiti dalla peggiore siccità registrata negli ultimi 60 anni.
L'Etiopia, la Somalia, il Kenya si trovano infatti a fronteggiare
una crisi che riguarda 11 milioni di persone in un'area delle
dimensioni della Francia e che l'Onu ha decretato lo "stato di
carestia" in due regioni nel Sud della Somalia;
Evidenziato che le cause di questa situazione sono da
ricercarsi nelle scarse precipitazioni verificatesi nel corso delle
ultime due stagioni delle piogge: una conseguenza dei cambiamenti
climatici in atto sul pianeta;
Constatato che per ora la Comunità Internazionale, e
soprattutto il sistema mediatico, non hanno dato una voce
appropriata alla crisi umanitaria in corso. L'appello delle Nazioni
Unite - fissato a 691 milioni di dollari - è stato finanziato solo
per il 30%. La conseguenza di questa disattenzione è che le
organizzazioni internazionali possano non avere fondi a sufficienza
per fare fronte alle necessità delle popolazioni colpite e che
enormi bisogni sul terreno restino privi di adeguata
assistenza;
Al fine di aumentare significativamente l'assistenza alla
popolazione somala nella regione e a rimuovere gli ostacoli che
attualmente impediscono l'espansione del soccorso indipendente
dentro la Somalia.
Invita
i parlamentari valdostani a sollecitare in Parlamento un
dibattito sulla questione Somala e sui ''timidi" aiuti dell'Italia
alle popolazioni sofferenti;
Impegna
la Giunta regionale a concorrere con una significativa quota
regionale agli aiuti italiani alla Somalia.
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- In questi giorni alcune organizzazioni
internazionali hanno lamentato una certa assenza di attenzione da
parte dei
mass media
sulle questioni dell'Africa orientale.
Quando ci sono questi temi, la stampa interviene sempre dicendo:
"abbiamo dato un servizio, tot minuti, tot pagine"
... In
realtà, le organizzazioni internazionali insistono sul fatto che la
situazione in Africa orientale è davvero drammatica e servono le
energie di tutti, dai più piccoli Comuni, hanno sollecitato ad
intervenire a favore di una situazione che...in questi giorni in
alcune dichiarazioni dell'ONU si parla di 6 bambini al giorno che
muoiono per stenti in Somalia. La situazione è resa particolarmente
difficile dalla situazione politica dell'area, dall'ingestibilità
del sud della Somalia, che sappiamo essere controllato da bande
organizzate che fanno riferimento a movimenti come Al Qaeda, ma
questo non toglie che migliaia di profughi si stanno spostando da
quelle aree per raggiungere i campi profughi, dove si trovano in
difficoltà enormi. Ci sono stati degli interventi immediati da
parte delle organizzazioni religiose, in particolare in Italia il
Vaticano, la Caritas si sono mossi immediatamente perché la
situazione è di assoluta emergenza. Quanto viene stanziato però non
è sufficiente, secondo l'Alto Commissariato per i rifugiati delle
Nazioni Unite, siamo ancora lontanissimi dalle risorse necessarie
per far fronte a questo problema. È importante allora che ogni
soggetto politico e qualsiasi collettività si muovano per
intervenire, non è questo un problema di maggioranza o di
minoranza, tant'è che parliamo di Parlamento e non di Governo, con
l'auspicio che da parte delle nostre autorità arrivi un segnale
forte nella direzione di sostenere queste popolazioni che si
trovano di fronte ad una situazione che non ha precedenti, è una
situazione di una gravità assoluta. È un piccolo segnale che può
partire da un Consiglio regionale, ma che può sommarsi a quello di
tante altre istituzioni e far crescere la voce a sostegno di tali
popolazioni, che sono vittime di una situazione insostenibile.
Si dà atto che dalle ore 20,51 riassume la presidenza il
Presidente Alberto Cerise.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Intervengo per esprimere la nostra
adesione totale a tale risoluzione, il Partito Democratico ha fatto
bene a richiamare la nostra attenzione su questo stato di carestia
di enormi proporzioni che sta colpendo le popolazioni della Somalia
e di altri Stati dell'Africa. Come ha detto giustamente il collega
Donzel, è giusto che, di fronte a tali problemi, ognuno faccia la
sua parte compatibilmente con le risorse e le disponibilità ed è
giusto anche che la piccola Valle d'Aosta richiami l'Italia a far
fronte alle sue responsabilità di fronte a questa gravissima
situazione.
Presidente
- Se non vi sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Intervengo per
dichiarazione di voto. La risoluzione pone l'attenzione su un
argomento che questo Consiglio, ma nello specifico la maggioranza
considera rilevante, perché la tragedia del Corno d'Africa è una
tragedia decisamente importante e merita l'attenzione del mondo
intero. Devo dire però che è una risoluzione che non ha al centro
il popolo, ma si introduce nell'ambito del deliberato già una
discussione, dove si definisce timido l'aiuto dell'Italia, sulla
base di cosa diciamo che l'aiuto è timido? Abbiamo una
dichiarazione del Ministro Frattini che dice che, grazie
all'Italia, hanno aumentato di 28.000.000 i 70.000.000 già
stanziati; c'è un procedimento per smobilizzare altri 60.000.000
sempre da parte delle nostre istituzioni. Nella risoluzione non si
parla della situazione che è generata da delle faide interne e da
un'azione degli integralisti islamici, che impediscono l'aiuto...e
l'introduzione di tutte le forme di aiuto da parte dell'ONU e delle
organizzazioni non governative. Riteniamo quindi che, anche dal
punto di vista della metodologia, questa risoluzione sia come
l'altra: l'altra era probabilmente una provocazione, è stata
chiesta l'adesione di tutti per poi inventarsi un problema dove il
problema non c'era; in questo caso neanche avete chiesto se eravamo
disponibili a firmare la risoluzione, essa è arrivata sul tavolo
senza una concertazione, per cui la maggioranza si astiene.
Presidente
- La parola al Consigliere Donzel.
Donzel (PD)
- Non replicherò nell'ambito di questa
risoluzione con riferimenti ad altre risoluzioni, mi limito a dire
che ho esposto correttamente nell'esposizione orale la situazione
difficile dell'area, facendo riferimento magari non con i toni che
ha usato lei...e, per quanto mi riguarda, ho fonti internazionali
che parlano di aiuti timidi e di un certo ritardo che c'è stato.
Naturalmente con uno schieramento di 27 consiglieri c'era tutto il
tempo per fare una contro-risoluzione, che avrebbe annientato
questa timida volontà della minoranza di far esprimere su tale tema
il Consiglio regionale. Se prima avete parlato di un'occasione
persa, che non era perché ho parlato di cose che hanno occupato le
pagine di tutti i giornali a livello internazionale e voi non ne
volevate parlare qui...è di nuovo l'occasione per dire che su una
cosa che dovrebbe vedere un atteggiamento diciamo
super
partes
...c'è la volontà di marcare con forza la vostra forza.
Peccato che non siate stati in grado di produrre una risoluzione
alternativa, ma lo dico per il popolo somalo!
Presidente
- La parola al Consigliere Giuseppe
Cerise.
Cerise G. (ALPE)
- Chiaramente è un discorso a livello
personale, che non coinvolge il gruppo. Voterò questa risoluzione
in quanto ne condivido i contenuti, però constato con amarezza
l'increscioso inconveniente che si è generato prima e credo che,
anche se a volte può scappare una provocazione, chi la riceve,
invece di accettarla, dovrebbe cercare di respingerla. Men che meno
può essere una giustificazione quella legata al ragionamento che ha
fatto l'Assessore Marguerettaz: che non si vota questa risoluzione
anche in relazione al fatto che è avvenuta una provocazione la
volta precedente. Ritengo che se incominciamo su degli argomenti
che devono toccare la sensibilità di ognuno di noi...se si
introducono tali meccanismi, credo che non faccia onore a questo
Consiglio. Io voterò a favore, però ritengo che oggi sia una
conclusione non sicuramente degna e rispettosa di chi ci ha eletto
in questa Assemblea.
Presidente
- Pongo in votazione la risoluzione:
Consiglieri presenti: 27
Votanti e favorevoli: 7
Astenuti: 20 (Agostino, Bieler, Alberto Cerise, Comé, Crétaz,
Empereur, Isabellon, André Lanièce, Lattanzi, Lavoyer, Maquignaz,
Marguerettaz, Pastoret, Prola, Emily Rini, Rosset, Salzone, Laurent
Viérin, Marco Viérin e Manuela Zublena)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK