Consiglio Regionale della Valle d'Aosta - Oggetto del Consiglio n. 2335 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2335 del 19 aprile 2023 - Resoconto
OGGETTO N. 2335/XVI - D.L. n. 87: "Disciplina del canone
annuale e del canone aggiuntivo per le concessioni di grandi
derivazioni di acqua per uso idroelettrico".
Bertin (Presidente)
- Presenti 32 Consiglieri, possiamo
riprendere l'ordine del giorno. Punto n. 4.02. Il D.L. n. 87 è
composto da tredici articoli. Sono stati depositati due emendamenti
da parte delle Commissioni III e IV. I relatori sono il Presidente
della II Commissione per la maggioranza, come il Presidente della
IV per la maggioranza, e per la minoranza il consigliere Aggravi.
Si è prenotato il consigliere Malacrinò a cui passo la parola.
Malacrinò (FP-PD) -
Il disegno di legge che ci accingiamo
a discutere reca: "Disposizioni in materia di determinazione dei
canoni demaniali relativi alle grandi concessioni di derivazione
d'acqua per uso idroelettrico" in coerenza con quanto previsto
dall'articolo 12 del decreto legislativo 16 marzo 1999 n. 79
recante: "Norme comuni per il mercato interno dell'energia
elettrica", così come previsto dalla normativa europea di
riferimento.
Il disegno di legge prevede quindi, per le grandi derivazioni
d'acqua a scopo idroelettrico, la corresponsione da parte dei
concessionari di un canone demaniale costituito da una parte fissa
e da una parte variabile.
Per le concessioni scadute, invece, la presente norma prevede
che i concessionari corrispondano un canone aggiuntivo per
l'esercizio dell'impianto nelle more della riassegnazione della
concessione.
Ai fini della determinazione dell'entità del canone demaniale,
la citata legge di riferimento prevede che, con Decreto del
Ministro dello sviluppo economico, sentita l'Autorità di
regolazione per l'energia, reti e ambiente (l'ARERA), e previo
parere della conferenza permanente per i rapporti tra lo Stato, le
Regioni e le Province autonome di Trento e Bolzano, siano
determinati il valore minimo della componente fissa del canone
demaniale e il valore minimo del canone aggiuntivo riguardante le
concessioni scadute ancora in esercizio.
Si segnala inoltre che l'ARERA, con deliberazione 197 del 3
maggio 2022, ha espresso parere favorevole sul presente disegno di
legge.
In sintesi il presente disegno di legge definisce, con
riferimento esclusivamente alle grandi concessioni di derivazione
d'acqua per uso idroelettrico, l'importo unitario della componente
fissa del canone demaniale, la percentuale della componente
variabile, le modalità di quantificazione dei ricavi normalizzati
per la determinazione della suddetta componente variabile e la
misura del canone aggiuntivo per le concessioni scadute, demandando
la definizione delle modalità di aggiornamento, versamento,
introito, controllo e riscossione dei suddetti canoni alla Giunta
regionale.
Si compone di tredici articoli.
L'articolo 1 definisce l'oggetto e l'ambito di applicazione
della norma, consistente nella determinazione dell'importo unitario
del canone annuale e delle modalità di quantificazione dei ricavi
normalizzati, nonché la misura del canone aggiuntivo per le
concessioni che risultino scadute.
L'articolo 2 definisce la composizione e la periodicità di
versamento del canone demaniale, la sua decorrenza e le cause di
esclusione dal pagamento.
L'articolo 3 stabilisce l'entità economica del canone demaniale,
con particolare riferimento all'importo unitario, fissato sulla
base della potenza nominale media di concessione, della componente
fissa da utilizzare in fase di prima applicazione.
La determinazione della percentuale dei ricavi normalizzati
necessaria per la quantificazione della componente variabile è
invece determinata annualmente con legge di stabilità.
Viene stabilito inoltre che tale percentuale non può eccedere la
misura del 2,5%.
L'articolo 4 stabilisce la modalità di determinazione dei ricavi
normalizzati necessari per definire l'importo della componente
variabile del canone.
L'articolo 5 definisce le modalità e le tempistiche riguardanti
la corresponsione del canone da parte dei concessionari.
L'articolo 6 definisce il canone aggiuntivo riguardante le
concessioni scadute, anche se esercitate in forza di autorizzazione
provvisoria.
L'articolo 7 stabilisce l'entità economica del canone
aggiuntivo, individuando l'importo unitario di prima
applicazione.
L'articolo 8 definisce le modalità e le tempistiche riguardanti
la corresponsione del canone aggiuntivo da parte dei concessionari
scaduti.
L'articolo 9 prevedere il rinvio ad apposita deliberazione della
Giunta regionale per la definizione dell'aggiornamento annuale
della componente fissa del canone e di ogni eventuale e necessaria
modifica all'attuazione della legge.
L'articolo 10 dispone l'abrogazione dell'articolo 4 della legge
regionale 24 aprile 2019 n. 4, il quale fissava la base di calcolo
per il canone di concessione.
L'articolo 11 reca la clausola d'invarianza finanziaria.
L'articolo 12 reca le disposizioni transitorie e finali.
L'articolo 13 la dichiarazione di urgenza.
Il presente disegno di legge è stato oggetto di esame congiunto
da parte della II e della IV Commissione consiliare e, infine, in
data 13 aprile 2023 è stato espresso, a maggioranza, parere
favorevole sul testo di legge comprensivo degli emendamenti.
Presidente -
Consigliere Aggravi, ne ha facoltà.
Aggravi (LEGA VDA) -
Carissimi colleghi, il presente
disegno di legge reca: "Disposizioni in materia di determinazione
dei canoni demaniali relativi alle grandi concessioni di
derivazione d'acqua per uso idroelettrico", in coerenza con quanto
previsto dai commi 1quinquies e 1septies dell'articolo 12 del
decreto legislativo 79 del 16 marzo 99.
Non mi dilungherò sulla parte più tecnica e di contenuto del
presente disegno di legge, perché, giustamente, questa parte è già
stata trattata dalla controparte di maggioranza; permettetemi
dunque di fare alcune considerazioni, a partire da quanto è emerso
nel corso delle audizioni dedicate a questa tematica.
Il 19 gennaio scorso il disegno di legge ha, di fatto, iniziato
il proprio iter nelle Commissioni consiliari II e IV. L'allora
Assessore competente in materia ha, di fatto, presentato il disegno
di legge oggi in esame come il tassello mancante del percorso che
ha portato questo Consiglio all'esame e all'approvazione a
maggioranza della legge regionale 7/2022, con la quale è stato
ridefinito il modello organizzativo che ha portato il BIM a
diventare "Ente di Governo d'ambito del servizio idrico
integrato".
In tale sede, si ebbe a discutere, anche e in particolare,
dell'articolo 8 relativo alle risorse finanziarie funzionali per
l'appunto al Governo d'ambito del servizio idrico integrato che
così stabilisce, e visto che avete già la copia della relazione, la
do per letta questa parte.
In tale sede, così come poi ricordato nell'audizione del 19
gennaio scorso, si ebbe anche a precisare che, rispetto a tali
coperture finanziarie, si sarebbe, tra l'altro, previsto un
successivo intervento legislativo, quello oggi in esame, che
avrebbe di fatto fornito le coperture finanziarie necessarie agli
interventi che poi l'EGA - e quindi il BIM - avrebbe dovuto
compiere sulla rete potabile a livello regionale, per un fabbisogno
aggiuntivo corrispondente a circa 4 milioni di euro, la cui prima
tranche era stata stanziata a favore dei Comuni con la legge di
assestamento rispetto poi ai complessivi stimati 445 milioni
previsti del Piano degli interventi che ci era stato presentato
dall'allora assessore Marzi; cifre notevoli e importanti per la
nostra realtà.
In sintesi, questa legge è funzionale a drenare il gettito di
entrata necessario per coprire quei 4 milioni di euro che mancano,
risorse di cui il Presidente del Consorzio BIM della Valle d'Aosta
aveva già parlato durante l'assemblea del Consiglio permanente
degli enti locali dedicata all'ultima legge di stabilità depositata
il 2 novembre scorso dalla Giunta regionale, la Giunta
precedente.
Come ebbe a dire il Presidente del Consorzio BIM, "Al BIM i
soldi servono, quest'anno abbiamo messo in campo 42 milioni di euro
e ci siamo indebitati per il futuro" - e anche - "Dovrò chiedere ai
Sindaci, a cui avete appena dato 6 milioni in più, le risorse per
riuscire a coprire tutto quello che devo fare, e questo vuol dire
solo una cosa: aumentare le tariffe". Una prospettiva per niente
positiva, soprattutto per gli utenti finali che si sarebbero poi
visti caricare in bolletta i relativi costi. Tutto verteva e verte
su quei 4 milioni di euro ulteriori
.
In quella sede l'allora Presidente della Regione promise di
portare quanto prima questa legge in Consiglio per risolvere la
problematica. Il resto delle puntate è storia e già la
conosciamo.
Dai dati presentati in audizione, si è appreso "Come da una
prima analisi fatta sul 22 rispetto al 21" - queste sono le parole
dell'Assessore - "Il 22 sta presentando dei dati in termini di
produzione leggermente in calo nella misura del 16% però la
stragrande maggioranza del calo è ascrivibile alla partecipata CVA
nella misura del 17%".
Tra l'altro sappiamo che, al di là di quello che si è detto in
Commissione, i dati che si stanno consolidando, confermano appunto
questo trend.
Nel corso delle audizioni, è anche emerso come, di fatto, la
partecipata CVA sia quella che andrà a pagare il 95% dei canoni
straordinari previsti in legge; dato più che ovvio considerata la
tipologia di concessioni di derivazione ricomprese nel perimetro di
riferimento del presente disegno di legge e che ne fa - la
partecipata - ancora una volta il principale interlocutore nelle
questioni inerenti alla gestione della nostra risorsa idrica a
scopi idroelettrici.
Sempre il 19 gennaio 23, l'allora Assessore aveva confermato che
il confronto di natura tecnica con i relativi portatori d'interesse
si era già tenuto, in particolare per quel che attiene alle
problematiche che si presenterebbero in anni di particolare
siccità; tema, tuttavia, che alcuni degli intervenuti hanno portato
all'attenzione delle Commissioni, finanche proponendo modifiche
dirette al testo di legge. Agli atti delle Commissioni ci sono
delle osservazioni in tal senso.
Riprendendo il tema della minor produzione, è bene ricordare
che, come ebbe proprio a confermare sempre l'Assessore, tale calo
sia stato di fatto calmierato - termine interessante per
argomentare il tema in oggetto - dall'aumento dei prezzi
dell'energia anche nell'ordine del 245% (sappiamo tutti, appunto),
fatto, tra l'altro, che tutti noi conosciamo benissimo da utenti
finali come singoli, famiglie e aziende.
Tornando però al tema cardine del presente disegno di legge,
ovvero le risorse, ci è stato confermato in audizione come le
simulazioni facciano prevedere un gettito variabile da 7.900.000
all'anno a 7.500.000, una cifra di fatto più che doppia rispetto
alle prospettate necessità.
Ovviamente puntualizzo questo aspetto perché il canone, quello
fisso, lo dirò dopo, è frutto di un'altra fonte normativa.
Nell'ambito delle audizioni della controparte tecnica si è tra
l'altro parlato della questione inerente alle derivazioni per le
quali sono attualmente scadute le concessioni di derivazione
d'acqua e che - in assenza della norma di attuazione dello statuto
speciale che disciplini il rinnovo delle concessioni di grandi
derivazioni idroelettriche - vengono esercite sulla base di
autorizzazioni provvisorie; un tema ormai ricorrente nel dibattito
politico regionale che sembra non trovare pace, almeno a oggi, e
che sarà senza dubbio la prima delle questioni che dovrà dirimere
la nuova conformazione della Commissione paritetica, ovvero la
prima interlocuzione di peso con l'attuale Governo centrale,
considerato che il testo finale della norma di attuazione pare sia
pronto da tempo.
Un tema, tra l'altro, che pone la nostra regione nel mezzo di un
limbo tra chi ha legiferato in materia - diciamo la stragrande
maggioranza delle Regioni interessate da questo tema, e che tra
l'altro hanno in corso notevoli interlocuzioni con il Governo
centrale, e da tempo, riguardo soprattutto ai contenziosi che si
sono aperti, stanno chiudendo e si sono riaperti in sede di Corte
costituzionale - e chi no, e cito, ad esempio, la Provincia
autonoma di Bolzano.
Nel complesso, come già detto, il presente disegno di legge
riforma la disciplina del canone annuale, di quello aggiuntivo, a
fronte delle concessioni di grandi derivazioni d'acqua per scopo
idroelettrico, ai sensi del già citato articolo 12 del Decreto
legislativo 79/99 e permette così di superare la regolamentazione,
come a dire transitoria, del canone annuale definita all'articolo 4
della legge 4/2019 e oggi abrogata con l'articolo 10.
Va detto che il percorso di definizione del presente disegno di
legge ha permesso di fare una prima sintesi dell'attuale stato
dell'idroelettrico valdostano, ovvero anche di considerare
nuovamente il fatto che, nel suo complesso, il sistema idrico
regionale necessiterà nei prossimi anni d'ingenti interventi di
manutenzione e potenziamento, quei 445 milioni e direi magari anche
di più di cui parlavo e di cui l'Assessore che è venuto in
Commissione il 19 gennaio ci ha dato ampio dettaglio.
Tutto questo in un momento d'incertezza, sia dal punto di vista
dell'evoluzione climatica che della stessa titolarità delle
concessioni di grandi derivazioni. per via del quadro normativo già
ampiamente discusso e direi complicato.
Sul tavolo resta, tra l'altro, aperto il dossier del Piano
tutela delle acque che, di fatto, più passa il tempo più rischia di
essere datato nella concezione, nonché nei suoi contenuti, rispetto
a un mondo in piena e complessa evoluzione.
Elementi su cui riflettere che necessiterebbero, tra l'altro, di
una visione comune e di un insieme per evitare di generare
ulteriori distonie o inefficienze tipiche di una misura adottata a
sé stante.
Tale scenario era già chiaro in sede di trattazione della legge
regionale 7/2022 concepita in fretta e per mettere soluzione a
problemi che si trascinavano nel tempo, il tutto poi in un momento
in cui il futuro delle bollette dei Valdostani non è ancora chiaro
e su cui incombono, al di là delle fonti di finanziamento per gli
interventi strutturali al nostro sistema idrico, possibili aumenti
in tariffa per la gestione del servizio; se n'era già parlato in
Consiglio, è vero, non solo sul sistema idrico ma in generale su
tutte le tariffe che incombono sui cittadini.
Discutere e votare questo disegno di legge senza tenere conto
anche di questi fattori risulterebbe parziale e incompleto, ma
sinceramente non si sa se c'è al momento una reale visione
d'insieme delle prospettive del nostro sistema idrico, sia esso per
usi civili che a scopo idroelettrico.
Il gettito che questa norma porterà, coprirà ampiamente, almeno
così le strutture tecniche hanno stimato, quel fabbisogno di 4
milioni di euro annuo che il BIM aspetta, ma delle altre risorse
che cosa ne sarà?
Quest'argomento non è stato trattato nel corso delle audizioni
né del confronto politico, forse a causa dei tempi tormentati della
crisi politica regionale, forse perché ancora non si è davvero
deciso che farne, oppure, forse, anche perché comunque lì
finiranno, e questo in parte si tiene con la necessità di un
sistema, quello idrico, che - perdonate la battuta - non può più
essere trattato a compartimenti stagni rispetto a tutte le altre
contingenti criticità.
Presidente -
Apriamo la discussione generale. La
discussione generale è aperta. Chi vuole intervenire si prenoti. Si
è prenotata la consigliera Minelli a cui passo la parola.
Minelli (PCP) -
Il disegno di legge che è in esame in
questo momento, come ha già evidenziato chi mi ha preceduta,
stabilisce due canoni: uno per le grandi derivazioni di acqua
formato dalle due componenti, una fissa e una variabile, e uno
aggiuntivo per le concessioni scadute.
Per quanto riguarda i canoni per le grandi derivazioni, sarebbe
meglio - secondo noi - poter abbassare l'applicazione di tale
canone alle derivazioni con una potenza nominale media superiore a
2.000 e non a 3.000 kilowatt, come è proposto dal disegno di legge,
ma sappiamo che ci sono dei problemi in tal senso.
Per quanto riguarda invece il canone variabile aggiuntivo
stimato nel 2,5%, avevamo già osservato, durante la discussione in
Commissione, che questa è la formula minima che si poteva adottare,
ma per la nostra Regione va a coincidere con il massimo
dell'applicazione.
Altre Regioni, come ci è stato evidenziato dai dirigenti in
audizione, hanno applicato altre percentuali, molte Regioni
stabiliscono il 2,5% come minimo e le quote massime poi variano. Il
Veneto, per esempio, ha fissato al 5% la quota massima.
Si potrebbe quindi quasi dire che per la Regione Valle d'Aosta
ci si accontenta di avere il minimo indispensabile, senza tenere in
alcun conto i profitti eccezionali che sicuramente in questi ultimi
anni l'idroelettrico ha accumulato.
Sappiamo che nel Paese ci sono delle Regioni che chiedono dei
ristori particolari in opere o in denaro, una formula che non ci
sembra particolarmente apprezzabile mentre sarebbe giusto, a nostro
avviso, prevedere invece una sorta di ristoro a tutti i consumatori
che hanno pagato o che stanno pagando, lo sappiamo, delle bollette
esorbitanti; un ristoro tangibile ed effettivo, sappiamo che su
questo non c'è la stessa visione da parte praticamente di quasi
tutta l'Aula.
Riteniamo poi, e in questo concordiamo con l'analisi che ha
fatto il collega Aggravi, che anche la materia di questo disegno di
legge dovrebbe essere inserita in un contesto e in una riflessione
più ampi sul futuro del sistema idrico regionale; una riflessione
che ovviamente deve comprendere anche il Piano di tutela delle
acque, - e sottolineo di tutela delle acque -, il servizio idrico
integrato ma anche la norma di attuazione in materia di concessione
di derivazioni di acqua.
Il nostro sarà quindi un voto di astensione.
Presidente -
Ci sono altri che vogliono intervenire in
discussione generale? Consigliere Marquis ne ha facoltà.
Marquis (FI) -
Ho ascoltato attentamente gli interventi
precedenti, che hanno già inquadrato il disegno di legge che è
stato scaricato, che è stato discusso in Commissione e che oggi è
stato portato al confronto in aula e sul quale il Consiglio si deve
esprimere. Si tratta di disciplinare i canoni demaniali
sostanzialmente delle grandi derivazioni, quelli superiori a 3.000
kW.
Quello che mi ha colpito durante il percorso che c'è stato in
Commissione - in cui abbiamo avuto modo di audire i soggetti
interessati, i gestori degli impianti in buona sostanza - è stato,
al di là degli aspetti economici e delle tariffazioni che sono
state definite, il lamento che è stato alzato riguardo
all'introduzione di nuove situazioni che poi dovranno essere
interpretate e che aumenteranno il carico di gestione, anche
amministrativo, delle aziende.
Faccio magari due esempi concreti: a fronte di situazioni dove
vi è ben introdotto il canone aggiuntivo, disciplinato con la
procedura normalizzata che è stata disciplinata dall'articolo 4, è
difficile per chi deve lavorare e che deve fare dei budget annuali
dover determinare quale è poi l'importo a consuntivo da riconoscere
alla Regione: "Per noi produttori" - dicono - "Sarebbe bene sapere
questo all'inizio dell'anno, perché si stabiliscono dei budget, si
preparano dei piani industriali, si decidono degli investimenti;
diversamente si hanno degli elementi che ricoprono una variabilità
e che sono poi da gestire a posteriori.
Così come sono state rilevate alcune critiche riguardo alla
decorrenza del pagamento e del riconoscimento del canone di
concessione, si dice: "Nel 1933, quando c'era la prima legge di
riferimento, si dava un'autorizzazione, si cominciava il giorno
dopo il lavoro e si cominciava a produrre; adesso magari, da quando
c'è la concessione, ci vogliono dieci anni prima di cominciare a
mettere in produzione l'iniziativa e sono dieci anni che bisogna
pagare quindi dei canoni senza avere dei ritorni derivanti dalla
produzione".
Sono stati fatti anche dei rilievi sul canone aggiuntivo, che è
un canone che viene applicato quando ci si trova in scadenza di
concessione e che quindi viene data un'autorizzazione provvisoria
alla continuazione dell'esercizio dell'attività.
Il canone aggiuntivo porta all'incremento del canone del 50%
rispetto a quello ordinario. Allora i produttori dicono: "Ma
qualora l'Amministrazione allungasse i termini... noi continuiamo a
pagare dei canoni aggiuntivi, bisognerebbe limitare queste
situazioni, perché diversamente non vengono posti dei limiti e si
potrebbe continuare ad andare in regime transitorio, e questo
avrebbe dei riflessi economici.
Questo solo per fare due o tre esempi che magari si è fatto
tutto il possibile a livello di proposta di legge e non si poteva
fare di più, però sono state rilevate alcune situazioni di
oggettiva difficoltà che, a nostro avviso - se si poteva o qualora
si potesse - sarebbero state degne della dovuta attenzione ...se si
potesse andare incontro alle esigenze di chi poi deve lavorare
tutti i giorni.
Questo, in linea di principio, è un po' l'approccio che abbiamo
sempre portato avanti come gruppo, che è cercare da una parte di
tutelare le entrate della pubblica amministrazione ma dall'altra di
cercare anche di semplificare la vita a chi intraprende e a chi
produce perché, diversamente, magari anche a livello inconsapevole,
si vanno a produrre, attraverso degli articoli e delle frasi, delle
situazioni che poi, di fatto, creano delle difficoltà, magari anche
nella misura in cui noi non immaginiamo, questo è un po' il
ragionamento.
Per quanto riguarda il discorso invece delle tariffazioni, è
stato detto che il canone fisso è quello di 40 euro a kilowatt di
potenza, il minimo avrebbe potuto essere 30, comunque è stato
scelto di mettere 40. Invece il canone minimo aggiuntivo è previsto
dalla norma di 20 e così si è adeguata anche la Regione; sotto
questo profilo diversamente non si poteva.
Pertanto la nostra posizione sarà una posizione nel complesso di
astensione a livello di votazione per le ragioni che ho testé
illustrato.
Presidente -
Altri che vogliono intervenire in
discussione generale? Consigliere Lavevaz ne ha facoltà.
Lavevaz (UV) -
Come è già stato detto, questo disegno di
legge aggiunge un passaggio importante e direi fondamentale a un
quadro complesso di canoni e di sovra canoni a livello nazionale, a
livello regionale, ma soprattutto - è già stato detto in
particolare dal collega Aggravi, riportando un po' il percorso che
ha portato oggi ad approvare (spero) questo disegno di legge - è un
tassello che va a completare un quadro fondamentale per quanto
riguarda indirettamente l'ambito di gestione del servizio idrico
integrato nella nostra regione. Un quadro complesso a tutti i
livelli perché basti pensare, qualcuno l'ha già citato, che, al di
là di tutte le modifiche e integrazioni successive che sono state
fatte e che sono venuti negli anni, siamo ancora oggi ancorati a
norme che sono quasi secolari, basti pensare al citato famosissimo
Regio Decreto n. 1765/33 che tutti i nostri Presidenti dei Consorzi
conoscono molto bene, che hanno una storia, a seguito di questo, di
decenni di battaglia, in certi casi anche legale eccetera ...e poi
i sovra canoni invece che arrivano qualche anno dopo, ma pochi anni
dopo, con una legge che è del 53, che ha esattamente 70 anni.
Quindi siamo legati a delle norme che, nonostante abbiano subito
tante modifiche successive, sono ancora alla base quelle, e, ancora
oggi, per certi versi, aspettano dei decreti attuativi.
Questa stessa norma del 53 è fra l'altro la stessa che ha
istituito il BIM, con uno specifico obiettivo, che era proprio
quello di gestire questi sovra canoni che venivano introdotti con
la stessa legge; questi sovra canoni avevano, almeno in origine,
una finalità molto precisa: indennizzare in qualche modo i
territori, i Comuni, quindi in qualche modo di rimediare
all'alterazione che le opere - e quindi l'alterazione naturale del
corso dell'acqua attraverso le opere di adduzione - arrecavano ai
territori, tant'è che - e in certi passaggi ancora lo si fa oggi -
per calcolare questo indennizzo si calcolava la lunghezza, la
distanza, tra il punto di prelievo, l'opera di presa e il momento
in cui l'acqua viene restituita al suo naturale corso.
Progressivamente negli anni la natura giuridica di
quest'obbligazione ha un po' cambiato la sua natura ed è stata
assimilata via via, sempre di più, a una fiscalità generale,
prendendo come una sorta di indice indiretto di questa capacità
contributiva dell'esercente la potenza nominale media che prendiamo
anche in questo disegno di legge, almeno nella parte fissa del
canone, come riferimento per questo calcolo.
La complessità del quadro, anche nella nostra realtà, è
abbastanza dimostrata dal fatto che anche con questo disegno di
legge, con quello che diventerà una legge, andiamo di fatto a dare
applicazione a un decreto legislativo che è del 99, quindi che ha
24 anni, un decreto legislativo che, peraltro, aspetta ancora a sua
volta un decreto applicativo ministeriale. Questo per far capire a
chi non è addentro a questi meccanismi complessi che effettivamente
la materia è in divenire o è fluida, visto che parliamo di acqua,
però siamo comunque in un ambito molto, molto articolato.
Gli aspetti tecnici sono stati già ampiamente illustrati: la
natura duplice di questo sovra canone... anche se la vera novità,
di fatto, sta nell'introduzione della parte variabile, perché la
parte fissa rimane sostanzialmente invariata rispetto a oggi; non
era 40,06, era 38 (vado a memoria) e qualcosa, una cosa del genere,
quindi quella non è una novità, perché si va sostanzialmente a
inserire all'interno di una nuova legge, per fare ordine in maniera
complessiva a una norma che era invece più sparpagliata in diversi
ambiti.
La vera novità è la parte variabile che viene invece commisurata
alla determinazione dei cosiddetti ricavi normalizzati dei quali
poi si calcola la parte variabile, però tengo a sottolineare che
abbiamo lavorato insieme all'assessore Marzi in particolare a
questo disegno di legge verso la fine dell'anno scorso da un lato -
come giustamente è stato detto - per dare piena attuazione a questo
Decreto legislativo del 99, n. 79, ma anche per dare questa
copertura al BIM, così come era stato preso come impegno politico
da parte nostra, anche se io questo lo ritengo un passaggio non
definitivo o ultimo, ma un passaggio ancora transitorio, perché io
credo che abbiamo una particolarità - anche questa va compresa
appieno, e oggi non ne abbiamo ancora parlato - ossia che - lo
dicevo poc'anzi - il BIM è nato proprio per gestire questi sovra
canoni, quindi il suo "obiettivo di vita" è gestire questi sovra
canoni, però noi, pochi mesi fa, con la legge 7/22, abbiamo
attribuito al BIM un ruolo importante, che è il ruolo di gestore
del servizio idrico, è stato ricordato dal collega Aggravi: il BIM
è diventato l'Ente di governo dell'ambito della nostra regione.
Quindi da un lato dobbiamo ottemperare a degli obblighi verso il
BIM per la sua natura stessa, dall'altro dobbiamo dare all'ente
gestore del servizio idrico valdostano la possibilità di gestire e
di dare un servizio importantissimo alla comunità.
Peraltro per tanti anni i fondi che derivavano da questi sovra
canoni sono stati in qualche modo accantonati e poi trasferiti al
bilancio regionale, forzando anche un poco la mano sul BIM che si
trova a essere, da un certo punto di vista, una sorta di esattore
per conto della Regione, tant'è che il BIM ancora oggi ha delle
partite aperte - adesso non ho il dato aggiornato - per
2.000.000-2.800.000 di crediti da recuperare verso gli
esercenti.
Questa rotta è stata invertita in maniera definitiva con la
Finanziaria 2022: con la legge 35/21, per la prima volta, abbiamo
definito che tutti i sovra canoni venivano lasciati al BIM, quindi
nella loro naturale destinazione, salvo 4 milioni che servivano a
gestire ancora i finanziamenti della legge 5/2001, e qua vengo alla
transitorietà di cui parlavo prima. Serviva la copertura per quei 4
milioni, sapendo però che ci sarebbe stata questa legge che sarebbe
arrivata e che avrebbe da un lato dato questa copertura e
dall'altro - ripeto, nell'ambito di un ragionamento più ampio di
finanza locale che nei prossimi mesi dovremo fare insieme agli enti
locali... probabilmente magari anche rimettere un po' in ordine,
nel senso che da un lato lasciamo 4 milioni, dall'altro li
prendiamo, quindi qua probabilmente un ragionamento può ancora
essere fatto - però dall'altro era fondamentale che questa legge
venisse portata in Consiglio, perché sappiamo benissimo
l'importanza oggi, forse come non mai, per chi gestisce le acque,
per chi gestisce in particolare le acque per il consumo umano,
l'importanza di poterle gestire avendo la sicurezza delle
coperture, anche perché sappiamo bene che l'alternativa è l'aumento
delle tariffe, quindi anche in futuro, anche rispetto ai
ragionamenti che faremo a breve sull'ambito più generale di finanza
locale, è importante trovare un quadro definitivo e strutturale in
modo che gli enti locali, in tutti gli ambiti - ma in particolare
in un ambito oggi come non mai importante come quello della
gestione delle acque umane - possa avere certezze, delle coperture
per fare un piano di gestione importante.
Va anche ricordato che sul lato investimenti - e guardo sempre
l'Assessore Marzi con il quale sono stati intrapresi questi
percorsi - è stato fatto un piano d'investimenti di decine di
milioni di euro che ha permesso al BIM, e quindi poi ai Comuni, di
dare le prime risposte che in buona sostanza sono degli interventi
di messa in pristino degli acquedotti che oggi stanno partendo nei
diversi Comuni, sempre nella logica di razionalizzare l'uso
dell'acqua.
Esprimo soddisfazione per il fatto che questo disegno di legge
sia arrivato comunque in tempi rapidi all'approvazione del
Consiglio.
Presidente -
Se non vi sono altri interventi, chiudo la
discussione generale. La discussione generale è chiusa. Per il
Governo, l'assessore Sapinet si è prenotato, ne ha facoltà.
Sapinet (UV) -
Siamo ripartiti con il testo che era stato
visto in Commissione, lo avete ricordato, il 19 di gennaio 2023.
Per prima cosa intendo ringraziare il collega Marzi e il collega
Lavevaz, che hanno più di tutti hanno lavorato a questo testo in
quel 2022, abbiamo raccolto un testimone, l'abbiamo ripreso nella
Commissione della scorsa settimana con un passaggio più che altro
formale, una piccola modifica, rispetto al testo che avevamo
esaminato, in considerazione appunto del fatto che l'entrata in
vigore della legge è prevista nel corso dell'anno solare 2023.
Come già allora ricordato, un disegno di legge che va a definire
il canone delle grandi derivazioni, che per legge sono sopra i
3.000 kW, e canoni aggiuntivi per le concessioni in scadenza.
Disegno di legge che prevede, quindi, per le grandi derivazioni
d'acqua a scopo idroelettrico, la corresponsione da parte dei
concessionari di un canone demaniale, binomio costituito da una
componente fissa e una componente variabile, come chi mi ha
preceduto ha già illustrato.
Occorre disciplinare inoltre il canone aggiuntivo per le
concessioni scadute, così come richiesto dal Decreto legislativo
79/99, in attuazione della Direttiva 96/92 dell'UE recante: "Norme
comuni per il mercato interno dell'energia elettrica nelle more
della riassegnazione delle concessioni".
Canoni - in particolare quello variabile - che sono importanti,
anche per il sostentamento del servizio idrico integrato, la cui
organizzazione è stata rivista con la legge regionale n. 7/22, che,
anche in relazione a una criticità e a una prospettiva di scarsità
di risorse idriche, necessita di un adeguato sostegno; un passaggio
significativo, come ricordava poc'anzi il collega Lavevaz, un
momento importante per una visione collettiva da parte degli Enti
locali di questo servizio idrico, l'abbiamo ricordato ieri durante
l'assemblea del CPEL anche parlando di altri tipi di servizi dove
questa visione non c'è ancora ma si arriverà.
Il tutto in un contesto decisamente anomalo: da un lato il forte
calo di produzione a cui abbiamo assistito nel 2022, dovuto alla
carenza idrica e alla scarsità di precipitazioni, dall'altro il
prezzo dell'energia le cui fluttuazioni degli ultimi due anni le
conosciamo tutti, situazioni che tra l'altro non possono essere
considerate uniformi, sia per la diversità dei contesti idrici,
presenza di bacini o di ghiacciai, sia per i contratti di
vendita.
Certamente, con i dati che avremo in corso d'anno, saremo in
grado di fare le migliori valutazioni in vista della legge di
stabilità.
I dati in nostro possesso sono già stati oggetto di confronto in
occasione di alcune iniziative durante le varie sedute di
Commissione.
Nei prossimi mesi saremo anche chiamati a decidere sull'assetto
futuro della gestione delle risorse idriche in Valle d'Aosta.
L'esame e la discussione dell'aggiornamento del Piano di tutela
delle acque rappresenteranno il prossimo momento, nel quale
torneremo ad affrontare la questione acque in modo complessivo; un
aggiornamento: gli uffici stanno completando la messa a punto del
documento per tenere conto dell'evoluzione della situazione degli
ultimi tempi per delineare le linee d'intervento strategiche in
materia.
La crisi idrica dello scorso anno ci impone di adottare misure
urgenti, che devono però essere integrate in una strategia
complessiva di chiarezza di obiettivi e di strumenti da porre in
atto.
Ieri, nella presentazione di una prima misura per far fronte
alla crisi idrica, quella relativa alla semplificazione delle
procedure per i bacini di capacità inferiore ai 100 metri cubi,
abbiamo rappresentato brevemente le analisi che si stanno
conducendo per rafforzare la capacità d'immagazzinamento delle
acque del medio e lungo periodo, sottolineando anche la necessità
di operare su più livelli, anche con misure di riduzione delle
perdite e delle esigenze idriche di tutti i settori, non la
risposta - lo abbiamo detto ieri in Commissione - una risposta
immediata e rapida alla quale seguiranno altre.
Il quadro nel quale ci si sta muovendo è ben chiaro e le
connessioni tra diverse misure sono ben presenti e vedono nel nuovo
Piano di tutela delle acque, nelle attività per far fronte alla
crisi idrica, gli strumenti che saranno adottati, che costituiranno
le linee d'azione per i prossimi anni. Iniziative che avranno dei
costi e il disegno di legge 87 è uno degli strumenti per poter
disporre di un aiuto necessario in via prioritaria nel settore del
servizio idrico, e, in relazione alle diverse priorità, anche in
altri settori, direi che rappresenta un punto di equilibrio.
Venendo alle percentuali si citavano le altre Regioni: è vero,
qualche Regione è sopra il 2,5 ma altre Regioni invece si sono
poste al di sotto di questa percentuale, quindi per noi oggi è una
collocazione che ci vede più o meno in mezzo.
Non intende quindi, questo disegno di legge penalizzare nessun
settore, in particolare quello idroelettrico del quale conosciamo
la grande importanza strategica per l'economia valdostana, ma poter
disporre degli strumenti più adatti per far fronte alle diverse
sfide nel prossimo futuro.
Termino ringraziando i relatori e i colleghi che sono
intervenuti, i colleghi che hanno lavorato nelle Commissioni, le
strutture interessate per la preziosa collaborazione; i colleghi
che mi hanno preceduto come detto, il collega Marzi e il collega
Lavevaz, che hanno lavorato a quest'iter di legge durante tutto il
2022.
Presidente -
Ci sono dichiarazioni di voto? Il Presidente
della Regione ne ha facoltà.
Testolin (UV) -
Solo due considerazioni in merito a
questo disegno di legge, considerazioni che vogliono essere più
politiche rispetto all'aspetto tecnico già ampiamente illustrato da
chi è intervenuto e da chi ha fatto la relazione, sia di
maggioranza che di minoranza, che ringrazio per avere dato un
quadro complessivo.
Sono stati interessanti gli interventi a sostegno di questo
percorso, che oggi trova una sua parziale chiusura e che dà delle
risposte puntuali a un'esigenza che era stata manifestata, come è
stato ricordato, durante l'approvazione della legge regionale 
7 del 2022, un percorso che garantisce la possibilità di
intervenire in merito a delle iniziative che il BIM ha programmato
e dovrà mettere in campo nel prossimo futuro e che vedono la
possibilità o l'opportunità di rimodulare quelle che possono essere
le percentuali di applicazione di questo canone.
Credo che questo sia un punto di giusto equilibrio a dispetto di
chi si posiziona a non voler votare questo provvedimento perché
troppo oneroso o, dall'altra parte, perché troppo poco oneroso.
Io penso che quando ci si posiziona in una situazione di
equilibrio si sia fatto un buon lavoro in mediazione, attenzionando
le necessità di coprire con dei canoni... per dirla come al bar,
con delle tasse per finanziare qualcosa di utile per tutti, e,
dall'altra parte, per non gravare in maniera eccessiva su chi fa
l'imprenditore, su chi deve fare i conti tutti i giorni con il
costo della sua attività.
Credo che le opportunità che questo disegno di legge convertito
in legge ci darà saranno quelle di fare delle valutazioni  per
tempo anche sui futuri bisogni del BIM stesso, il quale si
confronta in questo periodo con delle spese di ordinaria
manutenzione aumentate rispetto ai suoi budget iniziali e che
dovranno e saranno sicuramente oggetto di valutazioni anche nel
prossimo assestamento, così come nelle nuove leggi di bilancio che
verranno nei prossimi anni, leggi di bilancio che peraltro vedranno
ancora l'assegnazione di importanti risorse derivanti
dall'idroelettrico.
Continuiamo a fare un po' di populismo in quest'Aula e ci
dimentichiamo però che dalla produzione idroelettrica il nostro
bilancio ha attinto ancora lo scorso anno circa 60 milioni di euro
che sono poi stati posizionati una parte sul 2022, una parte sul
2023 e una parte sul 2024, a beneficio d'interventi a favore della
popolazione sotto diverse sfaccettature.
Credo che la filosofia che anima e che ha animato questo
percorso sia una filosofia virtuosa e io ringrazio tutti i colleghi
che hanno lavorato in questo senso, dalla presentazione della legge
all'approvazione all'interno della Commissione competente, e che
oggi la vorranno votare.
Mi dispiace che non ci sia un'attenzione e una partecipazione
più importante al voto positivo perché, se ci pensiamo, se non
votiamo questo provvedimento, tendenzialmente nessun introito
potrebbe entrare nelle casse dell'Amministrazione e nessun
contributo potrebbe essere dato fattivamente e materialmente al BIM
per procedere alle iniziative di cui necessita.
La maggioranza si fa carico di questa situazione e
assolutamente, in maniera convinta, credo che andrà a votare questo
provvedimento perché utile e costruito con equilibro e attenzione
alle necessità del bilancio e delle iniziative da attuarsi sul
nostro territorio.
Presidente -
Consigliere Restano per dichiarazione di
voto.
Restano (GM) -
Ho ascoltato con molta attenzione le
relazioni, gli interventi del Governo e anche gli interventi dei
Consiglieri che mi hanno preceduto.
Molte volte è stato richiamato il servizio idrico integrato
nella sua interezza e soprattutto la crisi che abbiamo oggi di
acqua e le necessità di salvaguardare la fornitura dell'acqua
potabile.
Sicuramente, Presidente, dal punto di vista economico, questa
legge dà una risposta, ma guardi, si poteva fare di più e si poteva
fare meglio, perché nessun riferimento è stato fatto al futuro
delle risorse idriche in quanto acqua potabile, è questo che mi
aspettavo. Non basta dare soldi al BIM che costruisce le tubazioni,
bisogna anche dare degli indirizzi: cosa fare per salvaguardare la
salute pubblica, e dopo ne parleremo.
Questa legge manca di quest'aspetto, potete scuotere la testa,
potete dire che non c'entra niente, ne riparleremo di acqua
potabile... Ma soprattutto, Presidente e Consiglieri, di acqua
potabile! Acqua superficiale a uso potabile che già attualmente
viene utilizzata, e guardo l'Assessore di competenza. Cosa abbiamo
fatto? Quali risorse mettiamo? Cosa pensiamo di fare?
Non si tratta solo di soldi, come ho già avuto modo di dire, si
tratta di idee e di preparazione, pertanto mi asterrò.
Presidente -
Altre dichiarazioni di voto? Assessore
Marzi.
Marzi (SA) -
A nome della Stella Alpina voteremo in
maniera assolutamente convinta il disegno di legge oggetto
dell'analisi quotidiana e lo faremo fondamentalmente per un motivo
amministrativo che è stato chiaramente individuato dai due relatori
di maggioranza e di minoranza e, non me ne voglia il presidente
Malacrinò, ma ringrazio il collega Aggravi per aver voluto
politicamente puntualizzare un punto di passaggio rispetto alla
storia del decreto legge 87.
Dico da un punto di vista amministrativo, perché, un aspetto che
non è stato trattato nella giornata di oggi è legato al fatto che,
in realtà, questo tipo di sovra canoni erano in attesa di essere
legiferati, di essere trattati amministrativamente, perché a tutti
gli effetti era previsto - come ha ottimamente richiamato il
collega Lavevaz - che la Regione da anni si facesse carico della
presa in carico di questa necessità.
Rispetto ad aspetti invece di matrice più politica, mi rifaccio
a tutti gli interventi che sono occorsi, in particolar modo a
quelli dell'assessore Sapinet e del presidente Testolin.
A mio modesto avviso, c'è buona politica in due aspetti
fondamentali che questo disegno di legge tratta, il primo è quello
di occuparsi delle entrate regionali e il secondo di destinare
un'entrata, occupandosi di un tema assolutamente fondamentale come
quello dell'acqua potabile perché, il fatto di decidere
politicamente di destinare un'entrata che era in corso di essere
presa amministrativamente in carico -  bisognava farlo - ma
decidere d'inserirla all'interno di un percorso politico che è
passato per l'approvazione di un ente d'ambito che si occupa di
acqua potabile, come il BIM, con la legge 7/22, mantenendo la
parola come maggioranza e Consiglio nel dare destinazione di queste
entrate a un intervento da 444,5 milioni di euro, che è il Piano
d'ambito che è stato approvato dal BIM dopo essere diventato EGA, a
mio avviso è buona Amministrazione ma soprattutto buona
politica.
Buona politica, prima di tutto, perché in una qualche maniera ha
permesso una mediazione tra i portatori d'interesse e il territorio
e, in secondo luogo, ha permesso un intervento straordinario -
permettetemi - anticipato, rispetto a una situazione assoluta di
crisi che poi si è vista non soltanto sull'acqua a uso agricolo e
idroelettrico ma anche e soprattutto sull'acqua a uso potabile.
Colgo in maniera assolutamente positiva lo spunto del collega
Restano, sicuramente nelle mie attuali vesti è fondamentale dare
indirizzi al BIM, come già si sta facendo, rispetto alla tutela
sempre più dell'acqua potabile, però è altrettanto vero che il modo
migliore attraverso  il quale la politica riesce a dimostrare
di prendersi in carico un tema è attraverso due strumenti: gli
atti, e stiamo per approvare una legge, e le coperture finanziarie,
e stiamo per approvare una legge che stabilisce delle coperture
finanziarie; in più le stabilisce in maniera adeguata, permettendo,
in una discussione politica che si è analizzata, di dare spazi al
BIM non soltanto per far fronte a entrate che in una qualche
maniera gira la Regione ma addirittura avendo ulteriori risorse,
che potrebbero permettere non soltanto di fare gli interventi che
già a oggi sta ponendo in essere, ma, addirittura, di poter mettere
in piedi un piano straordinario attraverso il debito per un
intervento che si aspettava da tantissimo tempo sull'acqua potabile
nella nostra regione.
Presidente -
Altre dichiarazioni di voto? Non vedo
prenotazioni. Passiamo all'analisi dell'articolato. Mettiamo in
votazione l'articolo n. 1. La votazione è aperta. La votazione è
chiusa.
Presenti: 35
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 1 è approvato.
Stesso risultato per l'articolo n. 2, n. 3, n. 4, n. 5, n. 6, n.
7, n. 8, n. 9, n. 10 e n. 11. All'articolo n. 12 vi è il primo
emendamento delle Commissioni II e IV; è un emendamento sostitutivo
che sostituisce l'intero articolo. Mettiamo in votazione
l'emendamento all'articolo 12. La votazione è aperta. La votazione
è chiusa.
Presenti: 35
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 12 è approvato.
All'articolo n. 13, come per l'articolo precedente, abbiamo
l'emendamento della II e della IV Commissione, sostitutivo
dell'intero articolo. Posso dare lo stesso risultato di quello
precedente? Stesso risultato.
A questo punto votiamo la legge nel suo insieme. La votazione è
aperta. La votazione è chiusa.
Presenti: 35
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
Il testo di legge è approvato.
Si è prenotato il consigliere Padovani.
Padovani (FP-PD) -
Visto che sul prossimo punto
all'ordine del giorno sono pervenuti alcuni emendamenti, io
chiederei una sospensione per una riunione di maggioranza per
guardare appunto questi emendamenti.
Presidente -
La sospensione è concessa. Il Consiglio è
sospeso.
La seduta è sospesa dalle ore 16:06 alle ore 16:20.
Dalle ore 16:21 assume la Presidenza del Consiglio il
vicepresidente Marguerettaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK