Consiglio Regionale della Valle d'Aosta - Oggetto del Consiglio n. 509 del 6 ottobre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 509 del 6 ottobre 1982 - Resoconto
OGGETTO N. 509/VII - INIZIATIVE Dl SOLIDARIETA' NEI CONFRONTI
DEL POPOLO PALESTINESE. (Inizio di discussione di mozioni).
PRESIDENTE:
Do lettura della mozione presentata dai
Consiglieri Mafrica, Carral, Cout, Tonino, Bajocco e Péaquin
concernente: "Impegno per la soluzione della crisi Mediorentale e
iniziative di solidarietà nei confronti del popolo
palestinese."
MOZIONE
IL CONSIGLIO REGIONALE DELLA VALLE D'AOSTA
Indignato per le feroci stragi compiute dalla destra
falangista libanese, con la connivenza dell'esercito israeliano,
contro la popolazione inerme dei quartieri occidentali e dei campi
profughi di Beirut;
Nel condannare la politica militarista ed i tentativi di
genocidio, messi in atto dal governo israeliano, che ha occupato
Beirut con l'inganno, nonostante le intese raggiunte con l'OLP,
intese peraltro "garantite" dai governi degli USA, della Francia e
dell'Italia;
Ritenendo che soltanto la formazione di uno stato palestinese
e trattative che garantiscano la sicurezza di tutti i popoli e
tutti gli stati della Regione possano consentire una pace stabile
in Medio-Oriente;
RICHIEDE
al Governo italiano:
a)
di riconoscere ufficialmente l'OLP come legittima
rappresentante del popolo palestinese;
b)
di intervenire nei confronti del Governo israeliano
perché ritiri le proprie truppe dal Libano;
c)
di operare per una soluzione negoziata e con
garanzie internazionali della crisi mediorientale;
DELIBERA
di impegnare il Presidente del Consiglio regionale ad
organizzare una visita ufficiale in Valle d'Aosta di una
delegazione dell'OLP, al fine di rendere possibili incontri con
istituzioni, forze politiche e sociali valdostane e di concordare
con gli interessati le forme con cui la comunità valdostana possa
esprimere concretamente la propria solidarietà ad un popolo da
decenni disperso, martoriato e perseguitato.
PRESIDENTE:
Do lettura della mozione presentata dal
Consigliere Carlassare concernente: "Iniziative volte a favorire il
riconoscimento dell'OLP e la pacifica convivenza fra Israele ed il
popolo palestinese."
MOZIONE
L'invasione israeliana del Libano ha avuto lo sbocco paventato
da tutti coloro che non credono che i diritti dei popoli vengano
ribaditi e difesi con azioni di guerra: il genocidio.
Alle stragi della popolazione civile avvenute in seguito agli
indiscriminati bombardamenti su villaggi e città, si è aggiunta la
barbarie consumata dai mercenari cristiano-libanesi che nei campi
profughi palestinesi hanno ucciso, violentato, maciullato i corpi
di donne, vecchi, bambini assolutamente indifesi e non in grado di
reagire in alcun modo. A riprova di quanto queste persone non
fossero in grado di ferire sta il fatto che di fronte alle migliaia
di vittime palestinesi si ha notizia di un solo morto tra i
mercenari di Haddad.
Emerge con sempre maggiore chiarezza la responsabilità del
Governo e dello Stato maggiore di Israele che hanno ordinato e
consentito il barbaro eccidio.
Quello che baldanzosamente si considera il terzo esercito del
mondo non è entrato nei campi profughi: ha pagato, addestrato,
trasportato i macellai nazisti, ha assistito a poche centinaia di
metri di distanza alla strage impedendo a chi aveva la forza e la
fortuna di poter scappare di uscire dal luogo dello
sterminio.
IL CONSIGLIO REGIONALE
Con l'assoluta convinzione che il diritto all'esistenza di
Israele debba coincidere con il riconoscimento dell'uguale diritto
del popolo palestinese ad avere una patria nel luogo di origine ed
un proprio autonomo Governo;
Ritenendo inoltre che l'identificazione dei responsabili
materiali della strage sia indubbiamente necessaria ma che ciò non
attenua le responsabilità dei governanti di Israele;
DELIBERA
di impegnare il Presidente del Consiglio a far
giungere:
1)
ai popoli palestinese e libanese i sentimenti di
solidarietà della popolazione valdostana;
2)
al Governo italiano la richiesta di riconoscimento
dell'OLP quale legittima rappresentante del popolo palestinese e di
un intervento deciso per l'avvio di una trattativa che consenta,
nel rispetto del diritto di tutti, la pacifica convivenza tra
Israele e palestinesi, compresa, al fine di esercitare la massima
pressione su quel paese, la rottura delle relazioni diplomatiche e
commerciali con Gerusalemme.
PRESIDENTE:
La parola al Consigliere Mafrica per
l'illustrazione della mozione iscritta all'oggetto n. 24; ne ha
facoltà.
MAFRICA - (PCI):
Ritengo che tutti i valdostani abbiano
provato un sentimento di orrore e di raccapriccio quando hanno
appreso dei massacri subiti da una popolazione inerme a Sabra e a
Chatila.
L'accusa ha sollevato, nei giorni scorsi, alcune polemiche aspre
ed anche discussioni tra le forze politiche all'interno delle
stesse organizzazioni ebraiche.
Credo che abbia soprattutto colpito l'inganno con cui si è
giunti a questa strage. Le forze internazionali, i bersaglieri
italiani, i marines americani ed i soldati francesi avevano
consentito che i palestinesi armati lasciassero il Libano. Erano
rimasti a Beirut soltanto i familiari dei guerriglieri palestinesi;
le forze internazionali avevano lasciato il Libano, e proprio
allora i falangisti di Haddad hanno operato questi massacri.
Ho avuto modo di assistere ad un'intervista di questi signori
alla televisione svizzera e credo che il loro cinismo si sia
evidenziato in tutta la sua crudezza.
Voglio fare rilevare che non è soltanto una questione di
esprimere tutta la nostra indignazione, ma si tratta di fare
qualcosa di più, dare un contributo alla soluzione dei problemi
esistenti. Con questa mozione, il nostro gruppo chiede un
intervento del Governo italiano, chiede che il Consiglio regionale
inviti il governo italiano anzi tutto a riconoscere
l'Organizzazione per la Liberazione della Palestina.
Ritengo, colleghi, che tutti avranno notato l'intervento del
Presidente della Repubblica a questo riguardo, l'intervento del
Papa in occasione della visita di Arafat in Italia, mentre il
Governo italiano non si è ancora pronunciato in proposito.
La maggioranza delle forze politiche e la sensibilità della
popolazione italiana è favorevole a questo riconoscimento e
pertanto riteniamo che il Governo debba andare in questa
direzione.
Chiediamo inoltre l'impegno del Governo affinché si adoperi per
un ritiro delle truppe israeliane da Beirut e dal Libano. Chiediamo
che si possa arrivare ad una pace negoziata, garantita dalla
presenza di forze internazionali. In tal modo sarà garantito ai
palestinesi di avere una propria patria, sarà garantita la
sicurezza di Israele, si risolveranno i problemi del Medio-Oriente
con la trattativa, ma non con la guerra ed i massacri.
Il deliberato della mozione chiede che il Presidente del
Consiglio organizzi una visita ufficiale in Valle d'Aosta di una
delegazione dell'OLP. Questa delegazione dovrebbe incontrare i
rappresentanti delle istituzioni, delle forze politiche e sociali e
permettere un accordo su forme di solidarietà, umanitarie che
possano essere continuate nei periodi a venire.
Nella nostra regione vi è stata una reazione a questi tristi
avvenimenti con una manifestazione di studenti, ma riteniamo che
questo non sia sufficiente.
Se sarà possibile organizzare un incontro di questo tipo,
possibilmente anche con dibattiti alla presenza di esponenti
dell'OLP, probabilmente si potrebbe venire a conoscenza di maggiori
dettagli e la solidarietà che il popolo valdostano ha sempre
offerto a tutte le minoranze potrebbe essere espressa in termini
chiari anche nei confronti del popolo palestinese.
PRESIDENTE:
La parola al Consigliere Carlassare per la
presentazione della mozione iscritta all'oggetto n. 30; ne ha
facoltà.
CARLASSARE - (Dem. Prol. - Nuova Sin.):
Iniziando il mio
intervento, premetto che non nutro alcun risentimento contro il
popolo ebreo, né per gli ebrei che abitano in Israele, né tanto
meno per quelli che sono sparsi per il mondo - gli ebrei della
Diaspora.
Mi vanto di avere molti amici, oltre ai compagni, di origine
ebrea. Ho un profondo senso di ammirazione per questo popolo che,
pur vivendo una guerra, ha avuto la forza di mettere in piazza
migliaia di persone per contestare vivamente l'operato del loro
Governo, che possiamo tranquillamente chiamare fascista.
Qualcuno aveva definito il Governo Begin un governo serio. Alla
luce di questi avvenimenti lo possiamo definire un governo, un uomo
non soltanto serio, ma tragico. Sarebbero sufficienti per questo
tutti gli elementi di accusa che sono stati sviscerati dalla stampa
di Israele per arrivare ad una ferma condanna dei loro
governanti.
E' emerso con piena chiarezza che questa è stata una guerra
pretestuosa ed inoltre che esistono dei disegni propugnati da
questo governo che si prefigge di realizzare una politica
espansionistica per costruire un grande Israele.
Stanno emergendo perfino denunce dall'ex Presidente Carter (e
non dell'OLP) il quale ha tranquillamente affermato che Begin
condusse le trattative di Camp David col preciso intento di isolare
l'Egitto, onde poter proseguire nella sua politica espansionistica
nei confronti dei paesi arabi più deboli dell'Egitto confinanti con
Israele.
Abbiamo avuto modo di vedere in televisione i bombardamenti
delle città, come pure gli effetti deleteri non nei confronti dei
guerriglieri dell'OLP ma nei confronti delle popolazioni
palestinesi e libanesi. Con quest'ultimo episodio si è raggiunto un
limite, quasi invalicabile, di aberrazione. Si sono raggiunti
comportamenti che purtroppo avevamo visto nel passato e che
ritenevamo non si sarebbero più realizzati alle soglie del XX
secolo.
Il comportamento del Governo di Israele è stato di un'ipocrisia
e di una bassezza morale spaventosa. Infatti le truppe israeliane
non hanno massacrato le donne ed i bambini di questi insediamenti
palestinesi, si sono semplicemente serviti di truppe mercenarie
autodefinitesi "naziste", le hanno trasportate con gli aerei, hanno
permesso che entrassero all'interno dei campi profughi ed infine
hanno assistito al massacro.
Questo lo abbiamo potuto vedere grazie ala televisione, che è
stata alquanto impietosa, mostrando corpi maciullati, tagliati a
fette a colpi di pugnale. Hanno inoltre impedito a tutti di fuggire
da questi villaggi. Pertanto io ritengo che questo comportamento
debba essere condannato da tutto il mondo civile.
Penso che il primo obiettivo che dobbiamo porci sia quello di
dare forza all'opposizione esistente all'interno di Israele contro
il comportamento di questo governo. L'opposizione è riuscita a far
nominare una commissione di inchiesta, organizzando inoltre una
manifestazione di una tale imponenza che, facendo il paragone con
l'Italia, avrebbe significato vedere scendere in piazza 5/6 milioni
di persone.
Questi, colleghi, sono dati forniti dalla televisione italiana,
non li ho inventati io!
Quindi, l'obiettivo che mi pongo, nel presentare questa mozione,
è quello di riconoscere i diritti all'esistenza di uno Stato
israeliano e di uno Stato palestinese e che questi possano trovare
il modo di convivere, di risolvere dispute territoriali, per
potersi realizzare, con un'organizzazione politica autonoma, una
struttura sociale a loro congeniale, dando cioè la possibilità a
questi due popoli di vivere in pace.
Ritengo che la diplomazia italiana debba seguire la strada di
riconoscere implicitamente l'OLP come legittimo rappresentante del
popolo palestinese, come indicato dal Presidente della Repubblica,
e che successivamente il Governo italiano passi ad un
riconoscimento esplicito dell'OLP come legittimo rappresentante del
Governo del popolo palestinese.
Ritengo inoltre che sia necessario dimostrare con un'azione
politica concreta la condanna del popolo italiano nei confronti del
Governo di Israele, giungendo alla rottura delle relazioni
diplomatiche con questo Governo ma non col popolo di Israele, per
dare più forza all'opposizione esistente in quel paese. Fare in
modo, cioè, che il Governo cada, si dimetta, e possano realizzarsi
quelle aspirazioni, che ritengo siano anche della popolazione
israeliana, di pace e di tranquilla convivenza con le popolazioni
circostanti.
PRESIDENTE:
Signori Consiglieri, la discussione sarà
unica sulle due mozioni. Ci sarà in seguito la richiesta dei
firmatari. Pertanto le votazioni saranno separate.
E' aperta la discussione. La parola al Consigliere Tamone; ne ha
facoltà.
TAMONE - (UV):
Je voulais simplement proposer une réunion
afin de pouvoir concorder un texte unique et ensuite arriver à la
votation de tout le Conseil.
Les textes que nous avons ici sont différents les uns des
autres, donc je pense qu'il faut trouver la solution pour voter une
seule motion, si ma proposition est acceptée par les proposants des
deux motions en question.
PRESIDENTE:
La parola al Consigliere Ricco; ne ha
facoltà.
RICCO - (DC):
Il massacro di Sabra e Chatila non è certo
privo di precedenti nella tragica storia del Medio Oriente
contemporaneo.
In ordine di tempo è questo l'ultimo episodio di una
interminabile catena di atrocità le cui vittime innocenti riempiono
i martirologi di tutte le parti, le ideologie, le religioni in
conflitto.
Tutti i massacri, da chiunque architettati e perpetrati, si
assomigliano come gocce d'acqua. Hanno lo stesso marchio della
barbarie e sono egualmente esecrabili.
Tuttavia, lo scempio di Beirut ci ha riempiti di scandalizzato
stupore ed ha scosso quella non confessata tendenza alla
rassegnazione, cui ci sospinge, giorno per giorno, l'abitudine alla
visione degli orrori che avvengono nel mondo.
Amici, le pur reticenti e parziali ammissioni del Ministro della
guerra, Sharon, sulle circostanze che hanno consentito il tragico
massacro di Sabra e Chatila, delineano esattamente una
responsabilità grave di Israele in questo eccidio. Sharon ha
ammesso ciò che tutti sanno da anni, cioè che Israele si giova di
elementi della destra nazionalistica libanese per contrastare
l'attività dei fedayn nel Libano meridionale.
A queste milizie fu consentito di compiere rastrellamenti nei
campi palestinesi, dove gli israeliani non potevano entrare dopo
l'accettazione del piano Habib. L'unica giustificazione di Sharon è
che nessuno immaginava che i miliziani libanesi si sarebbero spinti
tanto oltre.
Le parziali ammissioni di Sharon non possono essere
soddisfacenti e non cancellano l'orribile macchia che Begin ha
lasciato cadere sulla storia di questo popolo. E' innegabile che si
può imputare senz'altro ad Israele la mancata assistenza ad una
popolazione in pericolo. Israele, una nazione nata e fondata - dopo
il lungo incubo dello sterminio - su una solida base di ragioni
morali profonde, terra di asilo dei perseguitati, non può certo
identificarsi in questa politica cinica e avventurosa che la rende
uno Stato simile agli altri, anzi direi peggiore.
Il Governo italiano, come sapete, a mezzo del suo Ministro degli
Esteri, Colombo, ha dichiarato che l'atteggiamento italiano, oltre
a riflettere unanimi sentimenti di sdegno e di orrore è stato di
ferma condanna anche per indurre gli autori diretti e indiretti
delle orrende stragi, a riflettere sulle loro responsabilità e, al
tempo stesso, esercitando su di essi una pressione politica.
Il massacro palestinese peserà a lungo come una maledizione
inespiabile sull'immagine e la storia di Israele.
Noi non intendiamo seguire chi tende a fare di ogni erba un
fascio rispolverando il vecchio armamentario anti-sionista, che è
sempre stato in ogni epoca uno dei rivelatori e dei pro-domi più
inquietanti delle grandi tragedie della storia. Proprio per questo
ci auguriamo che il processo di chiarificazione in atto all'interno
della eolica israeliana, le prese di posizione dei partiti di
opposizione, i pronunciamenti accorati delle comunità ebraiche
sparse per tutto il mondo, correggano rapidamente questa folle
corsa di Begin e Sharon verso quello che potremmo definire un
autentico suicidio morale.
L'operazione del Libano rischia di trasformarsi in un gigantesco
boomerang storico su cui si potrebbe infrangere il mito di Israele,
chiamato a pagare un prezzo enorme sul piano della credibilità,
dell'etica nazionale ed internazionale del diritto di ognuno
all'esistenza che è la prima e fondamentale espressione di una
civiltà. Negando ciecamente questo diritto ai palestinesi, il
governo di Begin rischia di fare del suo popolo un popolo di
fuorilegge.
Noi diciamo queste cose con grande amarezza perché ci siamo
sempre battuti per il diritto di Israele non solo ad esistere, che
rappresenta un diritto elementare, ma a vivere in pace entro i
confini riconosciuti e sicuri, garantiti da solidi accordi
internazionali. E' in questo quadro che siamo sempre stati fautori
di un analogo e simmetrico diritto dei palestinesi a riavere una
loro patria.
Oggi, questo problema, ben lungi dall'essere stato
ridimensionato dalle imprese di Sharon nel Libano, è tornato
prepotentemente al centro dell'attenzione internazionale con una
sua carica emotiva. Abbiamo anche sempre auspicato che l'OLP
abbandoni la strada della violenza e la chimera della riconquista
armata per trasformarsi in movimento politico rappresentativo del
suo popolo. Ciò aprirebbe sul piano di fatto e di diritto un nuovo
grande spazio alla causa palestinese.
Noi troviamo del tutto fuori luogo attribuire questi eccidi,
come qualcuno ha fatto per disinformazione, schematismo
giornalistico o pigrizia mentale, ai cristiani libanesi. E' vero
che vi sono situazioni dove la dirimente religiosa assume rilevante
valore politico e culturale, ma mai come in questo caso
l'appellativo di cristiano, per specificare l'appartenenza dei
milizia-ni o mercenari, autori materiali delle stragi di Beirut, è
non soltanto del tutto fuori luogo, ma risulta provocatorio e
offensivo in ogni elementare verità.
PRESIDENTE:
Ci sono altri che intendono prendere la
parola? C'è stata la proposta del Consigliere Tamone di sospendere
la seduta per vedere se è possibile trovare un testo unificato
delle due mozioni.
Questa richiesta è stata rivolta soprattutto ai firmatari. Ci
sono obiezioni?
La parola al Consigliere De Grandis; ne ha facoltà.
DE GRANDIS - (PRI):
Mi pare che la proposta del
Consigliere Tamone sia particolarmente utile perché, a parte la
diversità dei deliberati delle due mozioni, ci sono anche alcuni
punti che potrebbero essere meglio riconsiderati.
Ritengo che nessuno può, in alcun modo, non aver provato un
orrore profondo di fronte alle stragi perpetrate in Libano, a
Beirut, contro i palestinesi e nessuno penso, può trovare la benché
minima giustificazione anche negli avvenimenti verificatisi negli
anni passati tra palestinesi ed israeliani.
Rimane comunque da valutare una situazione che è particolarmente
difficile e delicata. Nel recente incontro dei popoli arabi di Fez,
Arafat ha tenuto un atteggiamento meno ostile nei confronti
dell'OLP, comunque non ha fatto alcuna dichiarazione per rivedere
certe sue posizioni sostenute in precedenza che prevedevano Israele
come un popolo ed uno Stato non solo da non riconoscere, ma da
distruggere.
Gli atti di terrorismo che l'organizzazione di Arafat ha
compiuto in passato non sono certamente né cose lodevoli né
giustificabili. Pertanto, anziché pretendere dal nostro governo un
riconoscimento così esplicito dell'OLP come rappresentante del
popolo palestinese, ritengo sia necessario rivedere anche i
rapporti esistenti tra palestinesi e israeliani e quale sia
l'atteggiamento di Israele nei confronti dei palestinesi.
Secondo me sarebbe estremamente pericoloso attualmente, vista la
situazione esplosiva che regna nel Medio Oriente, prendere le
difese di uno di questi popoli come se il bene fosse tutto da una
parte ed il male dall'altra, perché così le cose non stanno. Se il
Governo Begin, con il suo Ministro della difesa Sharon, si è
macchiato di una colpa inqualificabile è assolutamente da
condannare, come in effetti ha dimostrato di fare lo stesso popolo
palestinese rivoltandosi. Infatti, tramite i giornali, abbiamo
saputo delle manifestazioni svoltesi ad Israele contro il
comportamento del governo.
E' altrettanto vero però che esistono, nonostante tutto, dei
rapporti tra le due entità: due popoli che hanno entrambi il
diritto di essere riconosciuti, hanno entrambi il diritto di essere
rispettati.
Quindi, è necessario, prima di tutto, che si possa risolvere il
problema dei rapporti diretti tra questi due popoli.
Successivamente, sarà possibile insistere, prendere con tutta la
nostra capacità, con tutto il nostro peso politico affinché la
soluzione dei singoli problemi avvenga su un piano concordato, su
un piano politico e su un piano militare.
Mi associo quindi alla richiesta fatta dal Consigliere Tamone
per una breve sospensione della seduta onde poter concordare un
deliberato di entrambe le mozioni, perché sia in linea con questa
necessità di assoluta prudenza, pur nel riconoscimento della
necessità di un intervento, anche della Valle d'Aosta, a soluzione
di questi problemi.
PRESIDENTE:
Signori Consiglieri, mi pare che ci sia
l'accordo sulla sospensione della seduta.
La Presidenza però, considerato l'ordine del giorno, farebbe la
proposta - ed il Presidente della Giunta potrà tenerne conto - se è
possibile, di trattare due argomenti dei quali è relatore il
Presidente della Giunta, il n. 19 e il n. 20. Quindi, passare
all'esame di altre mozioni, perché ritengo che anche per altri
affari ci sia la necessità di richiedere sospensioni onde poter
trovare testi concordati.
Se d'altra parte andiamo avanti nella discussione potremo fare
un'unica sospensione, per trattare di questi vari problemi.
La parola al Presidente della Giunta.
ANDRIONE - (UV):
La mia valutazione è analoga a quella
del Presidente del Consiglio.
Suggerisco che siano soltanto tre Consiglieri a stabilire il
testo della mozione. Per quanto ci riguarda, potrebbe essere il
Consigliere Tamone. Nel frattempo il Consiglio potrebbe continuare
con i due argomenti di competenza del Presidente della Giunta, dato
che non ritengo presentino particolari difficoltà. Per le altre
mozioni, se dovessero esserci delle grosse questioni, lo valuteremo
al momento.
Sulle questioni che sono state illustrate adesso con la mozione
n. 30 e n. 24, credo che vi sia una sostanziale convergenza, quindi
ritengo possibile che soltanto tre Consiglieri si assentino onde
poter stabilire il testo ...
INTERRUZIONE ...
ANDRIONE - (UV):
Sono d'accordo che i Consiglieri siano
4. Maquignaz, hai sempre ragione!
PRESIDENTE:
Colleghi, il Presidente della Giunta fa una
proposta che mi sembra operativa. Soprassediamo un attimo alla
discussione e passiamo alla trattazione degli oggetti n. 19 e n.
20, in seguito vedremo la mozione n. 25 abbinata all'interpellanza
n. 16. Il Presidente della Giunta è d'accordo? Il Consiglio è
d'accordo? Non ci sono obiezioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK