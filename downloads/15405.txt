Consiglio Regionale della Valle d'Aosta - Oggetto del Consiglio n. 720 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 720 del 15 luglio 1999 - Resoconto
SÉANCE DU 15 JUILLET 1999 (MATIN)
OGGETTO N. 720/XI Procedure per la gara d'appalto per il rinnovo
dell'affidamento del servizio regionale di trasporto di persone non
deambulanti. (Interrogazione)
Interrogazione Appreso che nei mesi scorsi l'Amministrazione
regionale ha bandito una gara d'appalto per il rinnovo
dell'affidamento del servizio regionale di trasporti di persone non
deambulanti;
Rilevato che tale sistema di trasporto pubblico rappresenta un
servizio rivolto a persone con gravi difficoltà ed è quindi
particolarmente importante e delicato;
Appreso che nel bando di gara, contrariamente a quanto già
avvenuto nel 1995, è stato eliminato qualsiasi riferimento alle
capacità tecniche (attrezzatura, organizzazione personale) delle
imprese concorrenti;
Rilevato altresì che pur essendo stato previsto un aumento
dell'importo complessivo del servizio nei tre anni dell'appalto (da
nove miliardi 17.700.000.000) si è ridotto di un terzo il fatturato
richiesto ai concorrenti per partecipare alla gara;
Evidenziato che persino nell'assegnazione dei servizi di
trasporto pubblico di linea, come previsto dalla legge regionale
29/97, negli appalti non si tiene conto solo del prezzo ma anche
del valore tecnico dell'offerta, e che questo a maggior ragione
dovrebbe esserci per un servizio particolarmente delicato come
quello del trasporto dei disabili;
I sottoscritti Consiglieri regionali
Interrogano
L'Assessore regionale ai trasporti per sapere:
1. per quale motivo nel bando di gara per il rinnovo del
servizio regionale di trasporto per i disabili non si è tenuto
conto del valore tecnico delle offerte e si è abbassato il
fatturato richiesto;
2. se la procedura di gara si è conclusa e si è proceduto
all'aggiudicazione del servizio.
F.to: Squarzino Secondina - Curtaz
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Per entrare subito nel merito dell'interrogazione,
non è vero che sia stato eliminato qualsiasi riferimento alle
capacità tecniche dei concorrenti; al contrario, sono stati
richiesti ben precisi requisiti tecnici, predefiniti per la
partecipazione alla gara. Requisiti tecnici individuati
dall'ufficio alla luce dell'esperienza maturata per risolvere le
esigenze del Servizio trasporti disabili e in particolare:
- n. 10 licenze per esercizio servizio di taxi e autorizzazioni
per esercizio di servizi di noleggio con conducente;
- n. 10 autoveicoli, di cui almeno 4 con 4 posti più autista e
almeno 5 autoveicoli attrezzati con elevatori di carrozzella,
nonché n. 1 autoveicolo attrezzato con aggancio di almeno 4
carrozzelle e da 12 posti più autista;
- il possesso del titolo di capacità professionale per
autotrasporto di persone ai sensi del D.M. 448/91.
È stato quindi trasformato il metodo di valutazione da
soggettivo - cioè valutato dalla commissione in sede di gara - ad
oggettivo, cioè requisito minimo richiesto per poter partecipare
alla gara, lasciando alla commissione di gara il compito di
valutare oggettivamente la sola offerta economica.
È stato altresì previsto un maggior controllo sull'effettuazione
dei servizi; inoltre è stato ulteriormente richiesto agli anni
passati un requisito organizzativo molto importante per una
migliore esecuzione del servizio, quale la dislocazione delle sedi
operative dell'appaltante nell'ambito di ciascuna comunità
montana.
C'è poi una parte dell'interrogazione che mi pare sia un po'
confusa, oppure c'è stato un errore di valutazione, ed è là dove si
parla di 17 miliardi; l'importo a base d'asta per il prossimo
triennio è stato fissato in 5,9 miliardi complessivo, non annuale,
cioè non è che lo moltiplichiamo per 3, mentre precedentemente era
di 3 miliardi come base d'asta, successivamente ampliato in base
alle esigenze effettive del servizio.
Quindi l'importo complessivo di 5,9 miliardi, di circa 2
miliardi all'anno, è in linea con quanto spendeva attualmente
l'Amministrazione per effettuare concretamente il servizio e su
questo importo si è poi fatto il ribasso d'asta, che ha permesso di
aggiudicare alla ditta che ha vinto.
Il fatturato dei concorrenti è stato abbassato, a parità di
capacità tecniche richieste, per non ridurre la possibilità di
partecipazione alla gara stessa di un solo concorrente, cosa che
non avrebbe rispettato il principio di trasparenza assoluta che
contraddistingue questo Assessorato. Se non avessimo abbassato la
possibilità del fatturato, praticamente c'era una sola ditta con
questi requisiti. Stessa cosa potrà succedere alla ditta o alle
ditte che in questo caso hanno vinto l'appalto, di poter
partecipare successivamente, perché mantenendo quel tipo di
criterio può solo partecipare quella che ha vinto nell'ultima
tornata. Quindi c'è un motivo molto preciso.
Più in generale, sia il bando che il capitolato sono stati
predisposti dall'Amministrazione al fine di evitare, come
giuridicamente previsto, di trovarsi di fronte ad un appalto
modellato in relazione alle caratteristiche di un unico soggetto
preventivamente individuato.
La gara si è conclusa; si è proceduto all'aggiudicazione e il
servizio è iniziato regolarmente il 1° luglio 1999. Al momento
rimane da firmare il contratto, la cui predisposizione è in corso a
cura dell'Ufficio legale.
Quanto all'effettiva delicatezza del servizio rivolto a utenti
disabili, non potevano né dovevano essere richieste nel 1995, come
non lo sono state nell'attuale appalto, particolari attitudini o
capacità di ordine sociosanitario, ai partecipanti, in quanto la
specifica professionalità utile per svolgere il servizio
adeguatamente dev'essere inerente esclusivamente il trasporto,
esattamente come avevano i precedenti gestori.
Président La parole à la Conseillère Squarzino Secondina.
Squarzino (PVA-cU) Certamente non mi dichiaro soddisfatta della
risposta dell'Assessore, anche perché l'Assessore ha omesso alcune
cose importanti, nel senso che ha rivendicato che nell'attuale
bando sono chiaramente indicati i requisiti tecnici.
Ora l'Assessore ha indicato solo i requisiti tecnici che
riguardano il numero e la tipologia degli automezzi, ma in un bando
in cui si mette all'appalto un servizio, gli elementi da prendere
in considerazione non sono solo quelli oggettivi, cioè solo quelli
economici.
Nel bando precedente era stata indicata una suddivisione del
punteggio da assegnare, per cui mentre il 40 percento di 100 punti
era assegnato per il prezzo che veniva proposto, il 60 percento del
punteggio era assegnato invece al valore tecnico della proposta,
nel quale non c'erano solo la quantità e la qualità dei mezzi che
adesso l'Assessore ha elencato e che nel precedente bando
corrispondevano al 25 percento del punteggio, ma c'erano anche
mezzi di comunicazione proposti, cioè come questa impresa è in
grado di comunicare con gli utenti, quali modalità di comunicazione
propone per rendere il servizio più efficace e tale che gli utenti
lo possano capire e vi possano accedere.
C'era anche il servizio di riparazione e di manutenzione, cioè
non basta dire che si ha tutta una serie di mezzi, se poi non si
garantisce anche un servizio efficiente ed efficace di manutenzione
di questi mezzi! E ancora, era indicato un punteggio per l'elenco
del personale addetto e le qualifiche possedute.
Vorrei ricordare all'Assessore, rispetto a questa specificazione
di requisiti tecnici per un bando di concorso che riguarda i
trasporti, che quello che ha fatto è anomalo rispetto non dico
soltanto ai bandi di concorsi per i servizi alle persone, perché
voglio vedere quale Comune o quale Assessorato dà un servizio alle
persone solo sulla base del prezzo più basso. La stessa legge
regionale che riguarda l'appalto per i trasporti di linea
all'articolo 10, comma 3, specifica che la concessione è
aggiudicata all'offerta più vantaggiosa sotto il profilo economico,
non al prezzo più basso. Quindi anche il suo Assessorato nel
momento in cui fa gli appalti ai trasporti normali e non a persone
handicappate considera criteri che lei non ha messo in questo
bando.
Tra l'altro precisa ancora la legge regionale che va valutata la
qualità dell'organizzazione aziendale, la dotazione, la
disponibilità di impianti e la dislocazione sul territorio, e
questo c'è, l'esperienza dell'esercizio di linee in concessione
nell'ambito del settore oggetto di gara d'appalto; ora se lei non
richiede alle persone che accedono a un bando una competenza o i
requisiti per questa competenza, lei non mette le condizioni che
garantiscono un servizio effettivo alle persone.
Mi permetta una battuta: lei parla di oggettività, nel momento
in cui si vuole decidere dove ospitare i calciatori in Valle
d'Aosta, mica si chiede al territorio di fare il prezzo più basso,
in modo da sopportare il costo più basso per rendere questo
servizio, ma ci si preoccupa di tutta un'altra serie di elementi
finalizzati al servizio alla persona. Non credo che per la comunità
valdostana i calciatori che vengono qui soltanto alcune settimane e
alcuni giorni all'anno, siano più importanti dei disabili, degli
abitanti e di questa categoria debole!
Dovrà spiegare lei, Assessore, agli utenti se il servizio non
funziona e dovrà spiegare lei, che ha dato un servizio al costo più
basso perché doveva risparmiare, risparmiare come al solito su
questa categoria tanto più che, già adesso, ci sono delle lagnanze.
Utenti che finora avevano usufruito di questo servizio, ora se lo
sono visto negare dal primo luglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK