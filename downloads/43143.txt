Consiglio Regionale della Valle d'Aosta - Oggetto del Consiglio n. 573 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 573 del 13 maggio 2021 - Resoconto
OGGETTO N. 573/XVI - Interrogazione: "Stato delle rilevazioni
riguardanti il movimento franoso sovrastante l'autostrada A5 e
l'abitato di Quincinetto".
Bertin (Presidente)
- Possiamo passare al punto n. 24.
Risponde il presidente della Regione Lavevaz.
Lavevaz (UV) -
Si chiede con questa interrogazione quale
sia lo stato attuale del movimento franoso rispetto alle più
recenti rilevazioni. Per quanto a nostra conoscenza in merito alla
cosiddetta frana di Quincinetto - che, per inciso, incombe
sull'autostrada A5 e sulla linea ferroviaria ma non sull'abitato di
Quincinetto - non sono state rilevate in questo ultimo periodo
criticità particolari.
Non conosco direttamente le notizie di stampa a cui fa
riferimento l'interrogazione, ma abbiamo acquisito informazioni
dalla Protezione Civile regionale e dalla società SAV, che vi
riporto fedelmente. Come è noto infatti la SAV ha incaricato il
centro per la Protezione Civile dell'Università degli Studi di
Firenze di mettere in opera un sistema di monitoraggio integrato
dell'area interessata dalla frana.
Il 4 maggio scorso l'Università di Firenze ha consegnato il
rapporto di monitoraggio quadrimestrale per il periodo dicembre
2020-aprile 2021, che aggiorna la situazione nel modo seguente,
cito testualmente: "Dai dati di monitoraggio ad oggi acquisiti
appare assodato che le elevate precipitazioni accumulate nel medio
e lungo termine costituiscono un fattore d'innesco per quanto
riguarda il movimento dei blocchi rocciosi più critici posti al
fronte della frana, sulla soglia del canale di alimentazione del
cono detritico che si estende fino alla base del versante. A tale
proposito vale la pena rimarcare che ad oggi non si segnalano
movimenti significativi in assenza di piogge, come peraltro
verificatosi nell'intervallo temporale oggetto del presente
rapporto di aggiornamento".
In sostanza, il centro per la Protezione Civile dell'Università
degli Studi di Firenze ha rilevato che, a causa delle minori piogge
registrate a partire da novembre 2020, il sistema di monitoraggio
ha registrato movimenti molto minori rispetto agli anni passati,
senza superamento delle soglie di allarme.
"Quali siano le decisioni prese - si chiede poi - dalle
competenti autorità rispetto alle evidenze emerse dalla citata
relazione": ciò non significa ovviamente che la frana si sia
fermata e che non ci sia più rischio per l'autostrada e la
ferrovia, anzi, il rapporto di monitoraggio conferma che alti
quantitativi di pioggia sono un fattore d'innesco del movimento dei
blocchi più critici sul fronte della frana e infatti, come forse
sapete, a causa del maltempo dei giorni scorsi le rilevazioni del
sistema di monitoraggio hanno portato la Prefettura di Torino
all'attivazione del piano speditivo di emergenza per il movimento
franoso a monte della località Chiappetti nel Comune di
Quincinetto, chiudendo la carreggiata in direzione sud, in
direzione Torino, nel tratto interessato con spostamento della
circolazione nella carreggiata nord nella notte tra martedì e
mercoledì.
Nella mattinata di ieri, mercoledì, la carreggiata sud è stata
completamente riaperta alla circolazione.
Questa chiusura parziale, pianificata e automatica, è stata
possibile a seguito del completamento da parte di SAV, già nel
2020, dell'installazione di una rete paramassi provvisoria che
protegge l'autostrada nel caso di caduta massi di modeste
dimensioni.
La SAV ha inoltre predisposto e già presentato al Ministero
delle Infrastrutture e dei Trasporti il progetto definitivo del
vallo paramassi parallelo alla carreggiata autostradale.
In data 27 maggio prossimo è prevista presso la Regione Piemonte
una nuova riunione del Comitato tecnico previsto dal protocollo
d'intesa tra Regione Piemonte, Regione autonoma Valle d'Aosta, SAV,
Società Autostrade Valdostane, Centro di Protezione Civile
dell'Università di Firenze e il Comune di Quincinetto, riunione che
permetterà, a tutti gli enti e parti coinvolte, l'analisi congiunta
della situazione delle azioni in atto e delle conseguenti azioni
programmate e programmabili, in particolare la realizzazione del
vallo paramassi, condizione indispensabile per la rimozione dei
massi più instabili.
Presidente -
Per la replica, il consigliere Aggravi.
Aggravi (LEGA VDA) -
Le notizie di stampa erano degli
aggiornamenti proprio a ridosso del limite della scadenza termini
per la presentazione delle iniziative del Consiglio e poi, tra
l'altro, nella giornata di ieri, se non erro, c'erano ancora dei
lanci di agenzia di realtà dell'ambito piemontese sulla
preoccupazione - e penso che tra l'altro la conferma in parte
l'abbia data anche lei - che in caso di pioggia sostanzialmente si
possano generare dei movimenti.
Il fatto che il territorio interessato sia principalmente quello
piemontese ovviamente non deve fare abbassare la guardia, perché è
l'unico punto di accesso verso l'Italia che ha la nostra valle e
proprio per questo - anche nell'ambito delle sue deleghe di
sicurezza e soprattutto anche di rapporti con enti che riguardano
appunto la Protezione Civile e la sicurezza in generale - io le
chiederei di proseguire e di vigilare che quanto previsto - non
soltanto dagli enti privati o partecipati pubblici, ma anche dalle
autorità - possa procedere proprio per evitare che sia la ferrovia,
che tra l'altro dovrà essere poi interessata dai lavori
dell'elettrificazione dalle novità di cui abbiamo saputo e quindi
ci sarà un ulteriore cantiere nell'area, ma soprattutto, anche come
lei annunciava, il discorso del paramassi; noi ci auguriamo che
ovviamente la situazione sia sotto controllo e si possa evitare di
rivedere chiusure che generano e spostano il traffico sull'arteria
non autostradale e quindi con tutte le problematiche connesse, ma
soprattutto possano mettere eventualmente a rischio, soprattutto
verso una stagione che speriamo possa prima o poi ripartire nella
normalità, l'accesso più importante della nostra valle.
Presidente -
. Sospendiamo per pausa cambio aria.
La seduta è sospesa dalle ore 17:05 alle ore 17:35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK