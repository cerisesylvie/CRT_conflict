Consiglio Regionale della Valle d'Aosta - Oggetto del Consiglio n. 438 del 1° ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 438 del 1° ottobre 1981 - Resoconto
OGGETTO N. 438/81 - MODIFICA DELLA DESTINAZIONE DELL'INTERVENTO
FINANZIARIO REGIONALE A FAVORE DELLE POPOLAZIONI DEL MERIDIONE,
COLPITE DAL TERREMOTO.
La Giunta regionale
Richiamata la propria precedente deliberazione n. 5942 in
data 24 novembre 1980, ratificata dal Consiglio regionale con
provvedimento n. 648 in data 11/12/1980, con la quale veniva
approvato l'intervento regionale a favore delle popolazioni del
Meridione colpite dal terremoto del 23/11/1980 per un ammontare di
£. 400 milioni destinando tale somma alla ricostruzione di un'opera
di pubblico interesse da individuare con la amministrazione
comunale interessata ed il Commissario governativo per il
coordinamento degli interventi nelle zone sinistrate;
considerato che, in seguito a contatti intercorsi tra il
Comitato unitario di coordinamento degli interventi nelle zone
sinistrate;
considerato che, in seguito a contatti intercorsi tra il
Comitato unitario di coordinamento per gli aiuti alle zone
terremotate (di cui alla deliberazione della Giunta regionale n.
6150 in data 5/12/1980), gli amministratori dei Comuni di Pignola,
Abriola e Calvello e il Commissario governativo suddetto, è stata
ravvisata l'opportunità di indirizzare l'intervento regionale nella
fornitura e montaggio di chalets prefabbricati in quanto la
ricostruzione delle opere di pubblico interesse è interamente
finanziata con fondi messi a disposizione dallo Stato;
richiamato il proprio precedente provvedimento n. 945 in data
27/2/1981 con il quale veniva liquidata la somma di £. 100 milioni,
a favore del Comitato unitario di coordinamento per gli aiuti alle
zone terremotate, a titolo di primo acconto sull'intervento
finanziario disposto dalla Regione;
propone
che il Consiglio regionale
deliberi
1) di indirizzare l'intervento regionale a favore delle
popolazioni del Meridione colpite dal sisma del 23/11/1980, nella
fornitura e montaggio (chiavi in mano) di chalets prefabbricati
fino alla concorrenza della somma di £. 300 milioni;
2) di impegnare la spesa di £. 300 milioni imputando la spesa
al capitolo 42000 del bilancio preventivo della Regione per l'anno
1981 "Contributi, sovvenzioni e sussidi a Enti e privati,
istituzioni e fondazioni assistenziali" che presenta la necessaria
disponibilità;
3) di delegare alla Giunta regionale l'adozione di tutti gli
atti necessari alla realizzazione dell'intervento di cui sopra,
sentito il Comitato unitario di cui alla deliberazione della Giunta
regionale n. 6150 del 5/12/1980 e previa consultazione con le
amministrazioni comunali interessate;
4) di impegnare l'Assessore alla Sanità ed Assistenza Sociale
a relazionare periodicamente al Consiglio regionale lo stato di
avanzamento dei lavori di cui al predetto intervento.
Rollandin
(UV)
- Nell'incontro tenuto qui ad Aosta
con i rappresentanti delle Amministrazioni comunali dei tre Comuni
interessati, e precisamente Abriola, Pignola e Calvello, era stata
fatta una panoramica degli interventi attuati nelle zone
sinistrate, grazie al concorso dei privati, delle società, delle
amministrazioni, dei sindacati, delle forze sociali che avevano
aderito alle richieste e agli indirizzi portati avanti dal Comitato
di coordinamento per gli aiuti nelle zone sinistrate.
Il Comitato si era periodicamente riunito per vedere quali erano
le necessità di quelle zone, per tener conto delle disponibilità
finanziarie e quindi per vedere come poteva essere attuato il
programma di intervento originario che aveva trovato l'adesione del
comitato e delle forze politiche sull'impostazione da attuare in
quelle zone.
Si era infatti scelto di costruire un certo numero di chalets,
numero che originariamente prevedeva determinate entrate
contributive da parte di tutte le forze che si sentivano toccate da
questo problema e si era parlato, rispetto alle necessità avanzate,
di 60 chalets da costruire in queste zone.
Si era difatti tenuto conto che le richieste erano per Abriola
di 7 chalets, per Pignola di 24 e per Calvello di 29.
La richiesta iniziale non poteva trovare accoglimento pieno in
quanto la disponibilità finanziaria non era sufficiente a coprire
il margine di queste richieste e si era ridotto il numero di 20, si
era passati da 60 a 40 chalets. Si erano interpellate le ditte che
erano in grado di provvedere al montaggio di questi chalets, e di
fatto questi 40 sono stati predisposti e realizzati. Per la
realizzazione di queste zone abbiamo tenuto conto, fra l'altro, dei
sopralluoghi che sono stati effettuati. Va dato atto della
collaborazione avuta da parte dei tecnici dell'Assessorato ai
lavori pubblici che hanno lavorato in zona per lunghi periodi fin
dall'inizio con i tecnici previsti dal Commissario straordinario
Zamberletti.
L'attività svolta in zona penso sia stata abbastanza proficua, e
gli stessi Sindaci ne hanno dato atto al momento di questo incontro
qui in Regione. Gli Chalets sono stati realizzati con questo
ordine: 7 chalets a Abriola, 13 a Pignola e 20 a Calvello.
Per quanto riguarda Pignola gli chalets sono completati non solo
con la parte strutturale, ma anche con la parte elettrica,
igienico-sanitaria, e quindi sono abitabili.
Per quanto riguarda Abriola il Sindaco ci ha detto, visto che si
mantenevano dei contatti proprio per poter riferire anche in
Consiglio su quello che era l'andamento, che devono essere ultimati
in questi giorni.
Ci sono state alcune difficoltà per Calvello legate alla
indisponibilità degli operai che inizialmente collaborarono al
montaggio di questi chalets, il che ha determinato un ritardo nei
lavori. Poi ci sono stati alcuni atti spiacevoli per cui alcune
parti degli chalets suddetti sono sparite, sono state purtroppo
rubate, il che ha ritardato di molto il montaggio.
Teniamo conto che l'apparecchiatura veniva fornita da ditte
locali per alcune parti, per altre invece doveva essere portata
direttamente da qui, e quindi con i ritardi e i disagi che da
questo sono derivati.
Fatta questa breve panoramica dell'attività svolta, vorrei
brevemente riepilogare, e se a qualcuno interessa potrei dare il
dato analitico della contribuzione singola che è stata fatta per
quanto riguarda i finanziamenti per queste opere, mentre la somma
totale che è stata raccolta è di £. 553.952.452, con attualmente un
avanzo di 48 milioni rispetto a quello che è stato già speso per la
realizzazione di questi chalets.
Cosa si intende chiedere con questa delibera che viene proposta
in Consiglio? Si intende permettere la definitiva realizzazione di
quel programma originario di 60 chalets, tenuto conto che le
finalità per le quali erano destinati i soldi stanziati
dall'Amministrazione regionale non possono trovare un'aderenza con
la realtà, in quanto, come gli stessi Sindaci hanno detto, è vero
che ci sono opere pubbliche da realizzare, però opere pubbliche che
risultano già finanziate con leggi specifiche, leggi di settore,
che trovano la copertura adeguata. Quindi la possibilità di
intervento sotto forma di costruzione di chalets ha il vantaggio di
dare subito una casa, tenuto conto poi che con l'approssimarsi
dell'inverno il problema si fa ancora più urgente e sento anche
dalle notizie che la stampa riporta a questo proposito l'immagine
di come vanno i lavori. Gli chalets vanno incontro ai desideri
della popolazione locale che deve avere giustamente un tetto, con
la possibilità di trovare una sistemazione definitiva in queste
zone. Nell'incontro con i Sindaci era stata fatta anche una
proposta per l'utilizzo di questi soldi sotto forma di investimento
programmato negli anni, cioè sotto forma di pagamento di interessi
per mutui che loro avrebbero potuto avere dalla Cassa depositi e
prestiti, e quindi far riciclare una somma di denaro molto
superiore. In quell'occasione era stato detto che si sarebbe
verificato a livello finanziario e tecnico se questa proposta era
fattibile o meno. Ora, tenuto conto che il finanziamento regionale
è una tantum, quindi non è una spesa che impegni l'Amministrazione
per un determinato numero di anni come potrebbe impegnare un mutuo,
si è visto che la possibilità di realizzazione legata ad un
intervento del genere non avrebbe significato un vantaggio reale su
questi investimenti.
Ad Abriola la scuola era stata danneggiata, ma, come ho avuto
modo di dire, il danno era anteriore al sisma, il sisma ha dato il
colpo di grazia a quella scuola fatta senza fondamenta. Essa non
poteva reggere oltre quel tot che ha retto; quindi già prima del
sisma era spaccata, poi il sisma ha allargato ancora le crepe che
erano già evidenti. Ho già detto che lì le responsabilità non ci
sono perché il progettista è morto, quindi tutto rientra nella
norma. Il grave è che una realizzazione del genere, che avrebbe
significato una struttura di notevole supporto per un Comune come
Abriola, abbia visto una triste speculazione come quella che è
sotto gli occhi di tutti, quindi portando un danno e un'ulteriore
beffa a queste popolazioni che potevano fruire di questa
struttura.
Detto questo si propone quindi che i soldi stanziati
dall'Amministrazione regionale vengano impegnati per la costruzione
degli chalets che ancora mancano al completamento del quadro
iniziale che era stato fatto. Su questo punto si era già espresso
prima il Comitato di coordinamento tenendo conto di quelle che
saranno le disponibilità. Come notizia ulteriore debbo dire che sui
400 milioni di partenza, 100 erano stai spesi subito per le opere
iniziali.
Si propone quindi che venga data la possibilità di utilizzare
questi 300 milioni per terminare la costruzione degli chalets.
Teniamo conto dell'urgenza di questi lavori e teniamo conto che la
procedura verrà poi vagliata dal Comitato - che verrà riunito una
volta che il Consiglio si sarà espresso - dovrebbe consentire di
arrivare a chalets chiavi in mano per evitare tutti quei disagi e
quei ritardi che purtroppo si sono verificati nella realizzazione
di parte delle opere.
Questo è quanto volevo riferire, ricordandovi che nella delibera
si dice giustamente dell'impegno di riferire poi di volta in volta
sullo stato di avanzamento dei lavori, affinché il Consiglio sia al
corrente di quello che succede nelle zone interessate. Ultimamente
era stata inviata una serie di lettere, sempre per avere la
fotografia della situazione di cui ho riferito, sollecitando
appunto i Comuni a venire a capo di queste opere, proprio per
superare certe difficoltà burocratiche che c'erano state
segnalate.
Presidente
- È aperta la discussione dell'oggetto n. 43 e
sulla relazione dell'Assessore Rollandin. C'è qualcuno che chiede
la parola? La parola al Consigliere Péaquin.
Péaquin
(PCI)
- Per dire che siamo favorevoli
all'approvazione di questa delibera e per ricordare che avevamo,
nella primavera di quest'anno, chiesto con una nostra interpellanza
all'Assessore, di informare il Consiglio della situazione esistente
in quei tre Comuni gemellati con la Valle d'Aosta, perché
ritenevamo fosse giusto che il Consiglio intero fosse messo al
corrente di come stavano le cose in quei paesi.
Ci era stato detto in quell'occasione che la Regione sarebbe
intervenuta per ristrutturare proprio la scuola di Abriola, poi
abbiamo saputo che investimenti per questo tipo di interventi sono
fatti da altri Enti e non da Regioni.
Esprimo pertanto il parere favorevole del nostro Gruppo su
questa deliberazione, chiedendo ancora all'Assessore di tenere
costantemente informato il Consiglio dell'andamento della
situazione, anche perché crediamo che finita l'opera di
ricostruzione, non dovranno cadere quei legami che hanno visto
uniti la nostra Valle con quelle regioni del sud. Sarà forse
possibile avere delle nuove iniziative e lavorare in modo che i
rapporti tra nord e sud possano essere consolidati e non vengano
dimenticati con l'erogazione di una cifra più o meno adeguata alle
esigenze.
Presidente
- Altri che intendono prendere la parola? La
parola al Consigliere Viberti.
Viberti (DPROL)
- Per dichiarare il voto favorevole al
deliberato e per far presente a questo Consiglio, visto che il
Regolamento prima non lo permetteva, che ci sono due Consiglieri di
maggioranza che hanno parlato contro il rinvio, il Consigliere
Voyat e il Consigliere Tamone. E visto che sono stati fatti degli
accenni a problemi quali la demagogia o la democrazia, vorrei
ricordare che non è solo la Presidenza del Consiglio responsabile
di quanto avviene, ma ciascuno di noi dovrebbe cercare di avere ben
presente il Regolamento, e quando sfugge alla Presidenza qualche
cosa, dovrebbe essere l'autodisciplina a impedire che invece si
approfitti per fare discorsi poco simpatici e che soprattutto vanno
contro le direttive che questo Consiglio liberamente si è scelto
quando si è dato un Regolamento.
Quindi ribadisco il voto favorevole, chiedo nuovamente scusa
all'Assessore Rollandin, perché purtroppo gli argomenti lo
riguardano e io invece sono costretto a ricorrere ai suoi argomenti
per dire cose diverse.
Presidente
- Altri per dichiarazione di voto?
Metto in approvazione per alzata di mano l'oggetto n. 43.
Esito della votazione:
Presenti: 25
Votanti: 25
Favorevoli: 25
Approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK