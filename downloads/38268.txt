Consiglio Regionale della Valle d'Aosta - Oggetto del Consiglio n. 1841 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1841 del 25 febbraio 2016 - Resoconto
OGGETTO N. 1841/XIV - Interpellanza: "Mancata realizzazione
di interventi di ristrutturazione dell'edificio Gran Baita in
località Breuil del Comune di Valtournenche".
Follien (Presidente) -
Punto n. 40 all'ordine del giorno.
La parola al collega Chatrian.
Chatrian (ALPE) -
Parliamo un po' di investimenti e di
strutture ferme, di grandi strutture che impattano anche dal punto
di vista ambientale, di quelle cose che da anni nella
Valtournenche, e non solo, sono il brutto biglietto da visita di
una delle località forse più importanti dell'arco alpino, cioè di
Cervinia.
Faccio qualche premessa prima di entrare nel merito
dell'iniziativa che abbiamo voluto porre al governo regionale e
alla quale credo che risponderà l'Assessore Marguerettaz. Qualche
anno fa, nel 2008, il governo regionale autorizzava Finaosta ad
acquisire il pacchetto azionario della Cervino S.p.A., la quale dal
punto di vista economico e finanziario ha delle grandissime
potenzialità che tutti conoscete.
La prima è l'altitudine della località, che va dai 2050 ai quasi
3800 del Matterhorn, e la stagione invernale, a differenza delle
altre stazioni sciistiche, inizia a metà ottobre e termina ormai da
decenni il 2 o il 3 maggio. Una stagione molto lunga, più di sei
mesi, e sono i numeri alla mano a dirci che c'è trippa, c'è
economia, c'è clientela, ci sono grandi potenzialità.
L'ente pubblico acquista quasi tutto il pacchetto azionario
tramite Finaosta. Torniamo indietro di qualche decennio: nel 1973
ci fu un rogo che semiditrusse la palazzina principale denominata
Gran Baita, che è un po' la partenza del tronco principale che
porta gli ospiti e gli sciatori da Breuil fino a Plan Maison. È
l'impianto di arroccamento principale dove tutti passano, è il
biglietto da visita. Una ovovia importante, rifatta diverse volte
proprio per l'usura dei numerosissimi ospiti, e poi una funivia che
invece è più datata e che ha avuto qualche
restyling
negli
ultimi anni. Tutto questo per dire che abbiamo un immobile pseudo
diroccato, semidistrutto, quasi pericolante, che è un po' il
biglietto da visita di tutti gli ospiti, delle centinaia di
migliaia di sciatori che transitano da anni nel comprensorio del
Breuil.
Volevo fare queste premesse, perché sono importanti. L'ente
pubblico decide di investire nella Valtournenche, decide di
acquistare il pacchetto azionario per la collettività, per
l'indotto diretto e indiretto, per far crescere le comunità e dare
ricchezza, creando quelle condizioni in modo che ci siano persone,
imprenditori, artigiani, piccole imprese che investano.
In questi sette otto anni, dalle informazioni che abbiamo, poche
cose sono state fatte su questa struttura. Qui faccio qualche
considerazione in più. Una delle cose fatte è stata una modifica
dal punto di vista urbanistico, per svincolare il fabbricato, in
modo da poter eventualmente ristrutturare singolarmente l'edificio,
alienarlo, permutarlo, trovare delle soluzioni alternative
pubblico/privato o altrimenti un imprenditore che voglia
investire.
La preoccupazione più alta, il grimaldello di tutto, è: perché
sono passati otto anni da quando l'Amministrazione regionale,
tramite Finaosta, ha acquistato le azioni e quindi ha la proprietà,
ma si lascia ferma questa struttura? Non la si mette sul mercato e
non si trova o si cerca altre soluzioni. Capiamo che dal 2009 siamo
entrati in piena crisi e questo pomeriggio parleremo con il collega
Perron di piano vendite, di alienazioni, sappiamo che siamo in
totale e piena crisi, ma ci sono delle zone dove le difficoltà sono
inferiori, e io penso che questa località sia una tra quelle. A
maggior ragione ci chiediamo come gruppo: perché lasciare ferma
questa struttura? Perché lasciare fermi comunque dei posti letto
potenziali caldi, che potrebbero dare delle risposte a una località
che sta tirando, numeri alla mano, che sta dando delle risposte
puntuali, e magari ci sarebbero persino degli imprenditori o
investitori interessati.
Non vorremmo - il buonanima diceva che a pensar male qualche
volta ci s'azzecca - non vorremmo pensar male che tutto sia stato
congelato, perché poteva fare magari concorrenza a qualcuno. Nel
momento in cui stiamo parlando di collettività e di denaro
pubblico, io penso che ci debba essere comunque una visione più
generale e che sia quantomeno il momento di fare delle scelte.
Nelle ultime settimane abbiamo cercato di avere un po' di
informazioni e qualche elemento in più, abbiamo fatto delle
ricerche sui siti degli atti che sono stati fatti nel Comune di
Valtournenche, abbiamo cercato persino Comunità montana. Abbiamo
iniziato a fare questa ricerca all'inizio di gennaio e, caso
strano, a fine dicembre/inizio di gennaio spunta fuori un piccolo
avviso preventivo di un'eventuale trattativa privata per la
compravendita di immobile. Potrebbe essere un caso, ma se questo
stimola il presidente di quella società, allora è positivo. Il
presidente, il signor Maquignaz, emette un avviso preventivo molto
nascosto - bisogna essere dei rampanti per riuscire ad arrivare
all'avvisino che viene messo nero su bianco con tanto di firme - ma
quando tutto questo? Breuil Cervinia, 2 febbraio 2016. C'è un
avvisetto
a firma del presidente del consiglio di
amministrazione che dice: "Avviso preventivo di eventuale
trattativa privata per la compravendita di beni immobili. Il
presente avviso è volto alla sollecitazione - quindi si stimola un
po' - di manifestazione di interesse alla partecipazione di
un'eventuale trattativa privata per la compravendita, anche
separata, dei seguenti beni immobili nello stato di fatto e di
diritto in cui si trova". Uno di questi immobili è proprio questo:
"Immobile denominato Gran Baita, contraddistinto nel Catasto
fabbricati del Comune di Valtournenche al foglio 7".
Da una parte questo è positivo, dall'altra invece un altro
quesito che non abbiamo posto nella nostra iniziativa, ma immagino
che l'Assessore Marguerettaz ci dirà qualcosa di più, è che questo
avviso preventivo piccolino di una paginetta A4, nascosto
all'interno del sito importante di una società altrettanto
importante, scade il 26 febbraio. Non sono neanche quattro
settimane e stiamo parlando di potenziali 200/240 posti letto, di
centinaia e centinaia di metri quadri, di migliaia di metri cubi,
parliamo di ricettivo al centro di Cervinia, proprio alla partenza
degli impianti, importante (non utilizzerei altri vocaboli) dal
punto di vista logistico e urbanistico. E questo piccolo avviso
pubblicato il giorno 2 scade già il 26!
Noi gradiremmo sapere dall'Assessore i motivi per i quali la
società in questi otto anni ha proceduto a ben poco, se non a
questo avviso che vi citavo poc'anzi. Non pensiamo di essere stati
noi, in questi due o tre mesi di ricerca di informazioni, non
pensiamo di avere tutto quel peso, collega Marguerettaz. Vorremmo
conoscere: "il valore patrimoniale iscritto a bilancio del bene e i
programmi della Società Cervino S.p.A. per la sua restituzione ad
un uso produttivo con la contemporanea riqualificazione ambientale
e paesaggistica del sito; nel caso sia prevista una futura
destinazione d'uso ricettiva, di quale tipologia si tratti, quanti
posti letto siano previsti, quali i tempi e le modalità di
intervento...; in caso negativo, quali siano gli intendimenti in
merito e i relativi tempi".
Termino dicendo che ci è difficile capire l'intento della
presidenza, perché su questo avviso non c'è neanche un minimo di
base d'asta, non c'è un minimo di relazione per capire se stiamo
parlando di 2 milioni di euro, di 10, di 20 o se stiamo parlando di
abbattere eventualmente questo immobile. Queste sono le richieste
che abbiamo posto al governo regionale e attentamente seguiremo le
risposte che vorrete darci.
Presidente
- Per la risposta, la parola all'assessore
Marguerettaz.
Marguerettaz (UV) -
Mi permetterà l'amico Chatrian di
riprendere il suo
incipit
, quando dice che a forza di
pensare male si fa peccato ma, a volte ci s'azzecca; a volte! Non è
che con questo bisogna legittimare il fatto che noi dobbiamo
pensare male, perché sarebbe un incitare a vedere il mondo alla
rovescia. A volte ci s'azzecca, però tante altre volte si sbaglia,
quindi non legittimiamo sempre dei pensieri che sono assolutamente
scorretti.
In realtà, il collega Chatrian ha già in qualche modo risposto
nella sua presentazione, sui motivi per i quali la società non ha
ancora proceduto ad alcun intervento di ristrutturazione e
riqualificazione. Qualsiasi proprietario, privato o pubblico, fa
tutta una serie di approfondimenti per valorizzare la sua
proprietà, quindi tutta una serie di valutazioni di natura
urbanistica che servono a massimizzare le potenzialità di questo
fabbricato. Lei come architetto sa bene che non è così semplice
intervenire su un bene che è stato costruito in periodi antecedenti
(mi verrebbe da dire al 1945) e che ha tutta una serie di vincoli.
Quindi tutti questi approfondimenti e queste attività, se fossero
stati fatti in determinati periodi, avrebbero riscontrato tutta una
serie di limitazioni e di vincoli che la società sta approfondendo
in modo tale da superarli. Anche perché lei sa benissimo che noi
abbiamo un complesso articolato, dove oggi ci sono degli uffici,
dove ci sono le vecchie stazioni che quindi non sono teoricamente
dei volumi civili, che però hanno degli ingombri. Pertanto il tema
non è così banale e la posizione di quell'immobile è
particolarmente pregiata, per cui bisogna cercare di trovare delle
soluzioni che massimizzino le potenzialità. Ed è proprio questa la
strada, per cui quegli approfondimenti che sono stati fatti, vanno
esattamente nella direzione della terza domanda dell'interpellanza,
cioè nell'avere un immobile a destinazione alberghiera e
ricettiva.
È vero che la Valtournenche, così come altri comuni, hanno
fortunatamente ancora un
appeal
e delle potenzialità
importanti, ma non è così scontato trovare degli investitori che
mettano sul tavolo svariati milioni di euro. Lei, come grande
conoscitore della zona, sa che ci sono dei Pud e ci sono delle
proprietà che ancora oggi non hanno avuto uno sviluppo, pur essendo
disponibili. Bisogna creare quelle condizioni positive di una
comunità, che diano delle certezze e delle garanzie.
Nell'avviso che giustamente lei ha ricordato, quello del 2
febbraio, è proprio scritto: "il presente avviso ha soltanto lo
scopo di sollecitare manifestazione di interesse e non produce gli
effetti di una proposta contrattuale". Volevo semplicemente dire
che all'interno di questi beni ci sono delle ville e varie
proprietà, quindi di volta in volta ci sarà quell'attenzione.
Per quello che è dell'immobile denominato Gran Baita,
sicuramente non sarà questo lo strumento definitivo per accoglierle
tutte, però se andiamo a vederci le relazioni di presentazione dei
bilanci degli anni precedenti, c'è sempre stato nelle corde del
consiglio d'amministrazione questa potenzialità di vendita, che non
veniva espletata perché in quel momento il mercato non era così
frizzante. Ultimamente abbiamo dei segnali incoraggianti e quindi
anche in modo spontaneo si sono fatti avanti dei richiedenti
interessati. Ecco perché, oggi rispetto a qualche anno fa, la
procedura ha delle condizioni migliori e può dare delle
soddisfazioni.
Per intenderci, cerco di farla pensare bene e non male. Questo è
un percorso avviato, l'obiettivo è quello di trovare quelle
condizioni soprattutto urbanistiche per massimizzare questa
proprietà pubblica, attraverso una società che è la Cervino S.p.A.,
al fine di avere un complesso alberghiero prestigioso in un luogo
di prestigio. Gli interventi che sono stati fatti in precedenza da
parte della Cervino sono stati di tipo conservativo, per poter
continuare nell'esercizio dell'attività degli uffici, ma da ora in
avanti il progetto è proprio quello di rilanciare la vocazione
alberghiera di quella struttura e creare le condizioni per fare una
cosa giusta e che può dare uno sviluppo interessante al
comprensorio di Breuil-Cervinia.
Presidente
- Per la replica, la parola al consigliere
Chatrian.
Chatrian (ALPE) -
Un elemento positivo nella risposta del
collega Marguerettaz: rilanciamo la vocazione ricettiva di questo
fabbricato. Sa perché è un elemento positivo questa sua
considerazione? Perché gli attuali amministratori dichiararono poco
tempo fa (non qualche anno fa) che butteranno giù la struttura per
lasciarla a terra. Quindi per noi è un elemento positivo che lei
oggi ci parli di un rilancio per riqualificare la vocazione
ricettiva alberghiera.
Qualche considerazione ulteriore, dopo aver ascoltato
attentamente le sue risposte e le sue riflessioni. Va bene,
Assessore, che lei mi dica che sono un architetto, che posso
conoscere e che sono della zona. Va tutto bene, ma non che lei mi
dica che ci sono voluti otto anni per approfondire. Lei è otto anni
che fa l'assessore al turismo e sono otto anni che avete acquistato
la Cervino S.p.A., lei è stato anche uno degli attori insieme al
Presidente. Otto anni per approfondire dal punto di vista
urbanistico, per verificare se c'erano delle possibilità, per
capire se si poteva mettere sul mercato. Capisce che chi ci
ascolta, pensa che siate stati un po' scarsi! Lo lasci dire a me:
un po' lenti quantomeno, un po' come le tartarughe,
to plan to
plan
[traduzione letterale dal patois: piano piano]. Però
capisce che le centinaia di migliaia di ospiti che transitano tutti
gli anni nella località, avrebbero gradito un cambio di passo un
pelino più veloce!
Un passo alla volta per poter svincolare e trovare delle
soluzioni. Come ha detto bene lei, da una parte si deve cercare di
massimizzare, ma dall'altra bisogna anche trovare l'investitore
intenzionato a metterci dei soldi e far partire e decollare dei
posti letto, oltretutto caldi. Questo era un po' l'intento della
nostra iniziativa.
Domani scadrà questo mini avviso, dove ci sarà probabilmente
qualcuno che sarà interessato, lo diceva lei precedentemente.
Torneremo sicuramente su questo dossier per conoscere gli
andamenti, le scelte e soprattutto magari per cambiare marcia e
dare delle risposte alla località come collettività innanzitutto, e
non invece dal punto di vista solo ed esclusivamente privatistico.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK