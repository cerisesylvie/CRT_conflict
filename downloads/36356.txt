Consiglio Regionale della Valle d'Aosta - Oggetto del Consiglio n. 512 del 26 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 512 del 26 marzo 2014 - Resoconto
OGGETTO N. 512/XIV - Interpellanza: "Interventi per
compensare l'eventuale riduzione delle entrate del bilancio
regionale a seguito dei tagli all'IRPEF e all'IRAP proposti dal
Governo nazionale".
Président
- Pour l'illustration, la parole au collègue
Donzel.
Donzel (PD-SIN.VDA) -
Grazie Presidente.
Rassicuro i colleghi, non sono qui per fare uno
spot
al
Governo nazionale di Matteo Renzi, ma sicuramente questo è un
provvedimento, quello della riduzione dell'IRPEF, soprattutto sui
redditi medio-bassi, che mi sta molto a cuore e che spero
ardentemente che questo Governo riuscirà a portare a casa, così
come il provvedimento altrettanto importante della riduzione
dell'IRAP, qualora sia naturalmente coordinato e gestito in modo da
favorire effettivamente gli investimenti da parte delle imprese e
quindi che non crei reddito e che non genera lavoro. Sicuramente la
possibilità di abbattere l'IRPEF fino a 10 mila euro lordi annui è
indispensabile per i lavoratori per far ripartire i consumi e
quindi rilanciare il prodotto interno lordo del nostro Paese.
Questo tipo di provvedimenti non può non avere delle ripercussioni
sul nostro riparto fiscale, perché, vedete, le grosse difficoltà
economiche che stiamo vivendo sono anche legate - lo abbiamo
ripetuto più volte - a scelte che sono state fatte a livello
nazionale, le famose critiche ai Governi Monti e successivi, ma
soprattutto la madre di tutti gli errori, che qui è stata venduta
come un trionfo, è l'accordo sul federalismo fiscale, quello che
dimenticando...è una trattativa praticamente privata tra il
Presidente della Regione e lo Stato...ha dimenticato l'articolo 14
dello Statuto, quello della zona franca, e ha bellamente regalato
allo Stato 300 milioni di IVA, di compensazione di IVA da
importazione, dicendo che non avevamo strumenti per tutelarci da
quello. L'articolo 14 dello Statuto più lo rileggo più mi sembra un
articolo assolutamente inapplicato e che poteva essere uno dei
tanti grimaldelli per difendere le risorse del nostro bilancio,
comunque tra le motivazioni addotte per dire che quella era
un'ottima scelta ci fu: "ma noi incamereremo i 10 decimi
dell'IRPEF, i 10 decimi dell'IRAP" e questa fu una delle
motivazioni. Ora, però, questa cosa è concepita nel momento in cui
si immagina sempre che lo Stato nazionale cattivo aumenta le tasse
e la Regione brava se ne sta zitta, non dice: "no"...anzi dice:
"come aumentano le tasse", però incamera e mette in tasca le tasse
che lo Stato cattivo aumenta, quindi pigiano il tasto a Roma e noi
intaschiamo come Regione, no? Naturalmente lamentandoci nei bar con
i valdostani "che cattivi tassano le imprese" e quant'altro. Adesso
arriva un Governo che dice: "riduciamo le tasse", ma se riduciamo
le tasse, come tutti auspichiamo, cambia qualcosa in Valle d'Aosta,
perché la riduzione dell'IRPEF vuol dire che i 10 decimi non li
incameriamo, perché sono ridotti e la stessa cosa avviene per
l'IRAP, cosa che conosco bene anche dai Consiglieri regionali qui
che hanno delle imprese private e quindi sanno che, se viene
ridotta l'IRAP, avranno meno tasse da pagare, ma le tasse non le
pagavano allo Stato, le pagavano alla Valle d'Aosta.
Allora, a fronte già di una sensibile riduzione delle entrate
IRAP e IRPEF com'è riportato nella relazione presentata al bilancio
regionale 2014-2016, dove si legge:
"calo del gettito di alcune
imposte tra le quali IRAP e IRPEF attribuibili agli effetti del
perdurare della crisi economica"
, ecco, mentre a livello
nazionale parte della copertura di quei tagli avverrà per un
effetto di calcolo particolare, che immaginando che il PIL cresca
di uno 0,50 in più dello 0,6 previsto adesso, quindi immaginando
che il PIL cresce, a livello nazionale, una parte di quella
riduzione delle tasse già viene recuperata in quel modo, un'altra
parte
spending review
. Vedremo se ci sarà la copertura, noi
ci auspichiamo di sì, perché sono misure indispensabili per fare lo
sviluppo. Noi quindi avremo dei valdostani che avranno più soldi in
tasca, ma ne avrà di meno la Regione. Ovviamente stiamo parlando di
proiezioni, perché la riforma non è approvata, si parla di
applicarla da maggio, ma io mi voglio muovere un po' prima, perché,
siccome conosco qui come funziona la macchina e abbiamo visto
l'anno scorso che abbiamo sforato di 140 milioni, no?, abbiamo
illuso - e poi ci sarà modo di parlare - tantissime persone,
"avanti presentate domande per leggi di settore", che poi chissà se
troveremo mai quei soldi, adesso, perché abbiamo pure la brutta
sorpresa che forse vorrete pure cambiare idea e non pagare quella
cosa facendo un atto che io non esito a definire delinquenziale,
perché porterà alla rovina delle famiglie, allora dico: vediamo di
partire con un po' di anticipo. Avete fatto dei calcoli? Avete
fatto delle simulazioni? Sapete a che cosa andiamo incontro?
Perché, secondo me, se non sappiamo a che cosa andiamo incontro,
avremo delle brutte sorprese. Così tanto per dire un 10 percento
dell'IRAP vuol dire quasi 9 milioni in meno in Valle d'Aosta,
sull'IRPEF io non ho dei calcoli precisi, ma posso anche ipotizzare
che andiamo oltre i 10 milioni e quindi non siamo a noccioline,
siamo quasi ad un 2 percento delle entrate, una cosa enorme per il
nostro bilancio regionale. Voi direte...sono dei calcoli che ho
fatto io, stia tranquillo, Assessore, perché non ho disturbato, non
disturbo più nessun dirigente, nessun impiegato, perché non voglio
che nessuno...no, le spiego anche il perché, non voglio che nessuno
riceva quelle pressioni che sono successe quando ho contattato dei
dipendenti regionali in qualità di Consigliere regionale per avere
delle informazioni e siamo passati alle minacce, ormai non saluto
più certi dipendenti regionali per la strada, perché mi devo
guardare intorno se c'è qualcuno dell'Union o della Stella Alpina
che mi vede, perché c'è il rischio che poi gli vadano a dare un
"cazziatone" perché ha parlato con un Consigliere regionale..."dà
informazioni al nemico", siamo a questi livelli! Lei quindi mi
perdonerà se i miei calcoli sono i calcoli di uno che non ha potuto
usufruire serenamente delle strutture, perché qui, se qualcuno
usufruisce delle strutture, poi quello della struttura riceve una
minaccia, e questa è una cosa che dovete piantarla lì, io, per
conto mio, a stento saluto le persone che fanno parte dei
dipendenti regionali, perché non vorrei mai che pensassero che sono
amici di Donzel, eh, ci mancherebbe! È pericolosa questa cosa qua,
c'è il rischio che ti perdi la promozione, c'è il rischio che ti
spostano, siamo a questi livelli, è il regime agli sgoccioli che
gioca le ultime carte...terribile, terrorismo totale, no?
Questo però è un tema delicato, perché se noi - io spero che ci
stia già lavorando sopra l'Assessorato - non facciamo per tempo
delle proiezioni, non ci lavoriamo sopra, potremmo avere delle
sorprese non solo a breve, ma magari anche negli anni a venire,
perché dobbiamo muoverci con una certa precauzione rispetto a quel
delicato tema che ci ha colto tutti di sorpresa, che è il rischio
che diminuiscano le entrate, perché, mentre a livello nazionale il
trend
è di leggera crescita, il rischio è che, invece, il
PIL regionale abbia un'ulteriore contrazione.
Qui colgo un'occasione per dirle...ma non è una polemica verso
di lei, è un consiglio che mi permetto di dare, perché ho sentito
dire ad altri Assessori alle finanze questa cosa, due Assessori
alle finanze prima di lei hanno detto: "le agenzie di
rating
ci dicono che noi stiamo benissimo", le agenzie di
rating
non conoscono la situazione economica della Valle d'Aosta, guardano
dei numeri. All'Assessore Lavoyer gli dissero: "vai tranquillo, più
più più più...tutto bene" e la Valle d'Aosta colò a picco, sta
colando a picco. Anche con i pareri, anche con i più e le A
maiuscole e i
super bonus
delle agenzie di
rating
,
perché la nostra economia è un'economia basata sul pubblico, sul
motore regionale, non è un'economia che si muove come struttura
privata, quindi questi sono dei problemi oggettivi con cui ci
dobbiamo confrontare.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Io devo ringraziare comunque il Consigliere Donzel che con
quest'interpellanza porta all'attenzione del Consiglio e
all'attenzione di chi ci ascolta un tema che sicuramente è
dibattuto sulle testate giornalistiche direi ormai quotidianamente
da un mese a questa parte e soprattutto ci permette di dare delle
risposte concrete. In realtà, abbiamo vissuto quasi un decennio ad
aspettare provvedimenti governativi che dicevano: "riduciamo le
tasse, riduciamo le imposte", da questo punto di vista, devo dire
che l'argomento è sicuramente molto sentito, è uno degli argomenti
che più fa presa nei confronti dei cittadini, delle famiglie e
delle imprese; è un tema di forte impatto, soprattutto in un
periodo di crisi come quello che stiamo vivendo negli ultimi sette
anni. Operazione che a tutt'oggi non è stato possibile realizzare,
anzi faccio un percorso indietro, a ritroso, il Governo Monti che
ha dato il cartellino ai Comuni, affinché riscuotessero per conto
dello Stato...e questo è stato l'anno orribile del Governo
nazionale...ha prodotto un ulteriore incremento di pressione
fiscale nei confronti dei cittadini. Io credo che siano stati,
appunto, dal Presidente del Consiglio Renzi annunciati tagli
all'IRPEF, all'IRAP, ma, a quanto mi sembra di capire dagli
approfondimenti che facciamo quotidianamente, l'effettiva
fattibilità e la compatibilità contabile sono ancora un dato da
accertare, c'è una ricerca delle coperture piuttosto significativa:
il nodo delle coperture è quello che in questi anni ha comunque
bloccato tutta una serie di processi. È necessario tenere conto che
l'IRAP per la Valle d'Aosta nulla ha a che vedere con il riparto
fiscale dei dieci decimi, in quanto rappresenta un tributo il cui
gettito non ha vincolo di destinazione, sapete bene che nel resto
d'Italia l'IRAP ha una destinazione ben precisa per legge: è
destinata a finanziare la spesa sanitaria, mentre per la Valle
d'Aosta rappresenta un tributo senza vincolo di destinazione. Va
anche ricordato che la normativa nazionale stabilisce, per le
Regioni ordinarie che si trovano in situazione di disavanzo
sanitario, l'obbligo di applicare le maggiorazioni dell'aliquota
IRAP e dell'addizionale IRPEF, per tutta la durata del piano di
rientro del debito sanitario previsto. In questa situazione,
secondo i dati del Ministero della salute, si trovano attualmente
otto Regioni italiane, una di queste è il Piemonte che ha dovuto
chiudere nell'ultimo anno e mezzo qualcosa, mi sembra, come sette
ospedali.
Come si può facilmente evincere da questo quadro, risulta
abbastanza difficoltoso agire sul versante della riduzione
dell'IRPEF e dell'IRAP, fino a che non si trovano le adeguate
coperture finanziarie. Mi sembra che il Governo voglia andare in
questa direzione con grande determinazione, noi lo auspichiamo
vivamente, soprattutto per le fasce deboli, alle quali guardiamo
con grande attenzione. La mancanza di questa chiarezza quindi fa sì
che da parte dell'Amministrazione regionale ci sia grande
attenzione, e sì un monitoraggio continuo, ma in questo momento non
si possono ipotizzare eventuali tagli. Ricordo inoltre che, qualora
lo Stato decida dei tagli alle imposte, è suo compito definirne le
coperture finanziarie e, come è avvenuto nel caso dell'abrogazione
dell'ICI, provvedere ad una compensazione per i bilanci
regionali.
Concludo quindi sostenendo ancora una volta che, purtroppo,
viviamo in un'incertezza che in tema di bilancio, ci accompagna
ormai da qualche anno. Per queste ragioni il Governo regionale allo
stato attuale non ha ritenuto di valutare eventuali ripercussioni
negative sul bilancio regionale, in quanto per ora non si può
ravvisare alcuna riduzione delle entrate regionali, pur vigilando
con grande attenzione rispetto a tutte le tematiche che
riguarderanno il bilancio. Grazie.
Presidente -
Per la replica, la parola al collega
Donzel.
Donzel (PD-SIN.VDA) -
Grazie Presidente.
Assessore, vede, lei è riuscito a spiazzarmi completamente,
perché, quando è arrivato in questo Consiglio regionale, lei si è
dipinto, di fronte a quelli come me, che con orgoglio sono stati
dipendenti pubblici, come un imprenditore privato, un grande
rappresentante del mondo dell'impresa, io oggi l'ho sentita
balbettare sulla riduzione delle imposte, quasi che lei si
auspicasse che il Governo Renzi non ce la facesse, all'incontrario,
invece di dire: "evviva, finalmente si riducono le imposte!". Io mi
aspettavo che lei ci fornisse dei dati precisi, fosse andato a
vedere quanti dipendenti regionali, per esempio, si trovano sotto
la soglia dei 25 mila euro a cui si vorrebbe arrivare come uno dei
parametri, perché si parla di quattro fasce di riduzione
dell'IRPEF, avere delle simulazioni, delle situazioni che ci
metteranno nelle condizioni di capire che cosa accade al bilancio
regionale. Perché io francamente che auspico questa misura, che la
vedo come un motore di sviluppo del mio Paese, l'Italia, sono
preoccupatissimo in quanto Consigliere regionale, perché le ho
spiegato come si arriva alle coperture a livello nazionale, in
parte sono dei tecnicismi legati all'aumento del PIL, la maggior
parte, in parte sono situazioni in cui si interviene sul taglio
della spesa, noi che abbiamo già avuto un salasso incredibile, che
abbiamo già gambizzato la spesa, che siamo a soglie di spesa
pubblica del 90 percento, non possiamo più perdere un euro, non
possiamo più perdere un euro delle entrate, allora, invece di
girare intorno alla questione, bisognava dire: "abbiamo fatto degli
errori in passato", sono state delle facilonerie quelle di
dipingere l'accordo sul federalismo fiscale, il mio collega Bertin,
a cui auguriamo di tornare presto qui, parla spesso del famigerato
"Patto di Palazzo Grazioli", tanto per capirci, che voi avete
venduto come un accordo fondamentale, invece è stato un disastro,
ecco, la prova continua che il disastro ci porta ad essere ogni
giorno più in difficoltà. State mettendo in campo delle strategie?
No, voi ci dite: "vigilate", sì, state lì ad aspettare che arrivi
la mannaia, state lì ad aspettare che arrivi una cosa...ma questa
volta la cosa sarà grave perché mentre tutti i cittadini, compresi
i dipendenti valdostani, di fabbriche, eccetera, che pagano
l'IRPEF, saranno contenti del provvedimento, voi vi troverete
incartati a non sapere come...come si è incartato lei oggi a non
sapere cosa dire. I lavoratori contenti di avere una media tra 60 e
83-89 euro in più al mese in busta paga e voi senza sapere come
garantire i servizi essenziali alla Valle d'Aosta. Mi sembra che
siamo al massimo dell'impreparazione, io attiverei le strutture per
prevedere il peggio. Se poi, come dice lei, nessun Governo ce la fa
mai, va beh, staremo lì a guardare l'ennesimo fallimento, ma io
spero che questo Governo ce la faccia a tagliare le imposte. Io lo
spero sinceramente e allora vorrei un'Amministrazione regionale
pronta a far fronte a questo gravissimo problema per i conti della
nostra Regione.
Président -
Merci. Point 16 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK