Consiglio Regionale della Valle d'Aosta - Oggetto del Consiglio n. 3228 del 10 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3228 del 10 gennaio 2008 - Resoconto
OGGETTO N. 3228/XII - Osservatorio per le politiche sociali.
Terzo rapporto.
Président
- On reprend les travaux. Je rappelle qu'on
était en train de discuter l'objet n° 44.
La parole au Conseiller Comé.
Comé (SA)
- Desidero in apertura di questo mio intervento
ringraziare l'Assessore regionale, in modo particolare direi
l'intera "équipe" che ha realizzato tale Terzo rapporto sulle
politiche sociali in Valle. Solo il possesso e la conoscenza di
dati oggettivi e reali sui differenti fenomeni consentono infatti
di avere una percezione della realtà oggettiva e fondata sui dati
di fatto, piuttosto che sulle impressioni, e solo dalla conoscenza
concreta è possibile far scaturire ipotesi di intervento efficaci e
politiche che siano insieme valide, sostenibili ed adeguate. Va
bene quindi la raccolta, la catalogazione, la rielaborazione in
senso scientifico dei dati; oggi già alcuni colleghi sottolineavano
come questo Terzo rapporto sulle politiche sociali sia andato via
via più arricchendosi di dati, di impressioni, di relazioni. Tale
rilettura costituisce un compito di valenza insostituibile per
l'intera collettività e di essa, la politica e l'Amministrazione in
primo luogo devono farsi carico fortemente e in prima persona,
soprattutto in ambito legislativo.
La lettura di questo terzo rapporto sulle politiche mi ha
permesso di puntare l'attenzione su alcune questioni che ritengo
importanti e che sono state evidenziate nel rapporto stesso. Due
sono i temi che mi paiono di primaria importanza per la convivenza
in Valle d'Aosta nel periodo attuale: intendo riferirmi alla
struttura demografica della popolazione e alle aree di
marginalizzazione attualmente presenti. La popolazione maggiormente
attiva, fasce di età fra i 25 e i 59 anni, è in constante
diminuzione nel medio periodo e tende a ridursi costantemente nel
tempo, mentre una delle fasce di popolazione meno produttive -
quella infantile e adolescenziale - appare stabile, ma questa
stabilità vi è grazie soprattutto agli immigrati, altrimenti
saremmo in forte regresso, mentre tende a crescere esponenzialmente
l'area della terza età. Derivano da queste considerazioni quindi
alcune conseguenze: anzitutto una fascia di popolazione produttiva
decrescente per numero deve necessariamente farsi carico delle
necessità di fasce di popolazione di entità complessivamente
crescenti per numero e provviste di possibilità assolute o relative
di autosostentamento; in secondo luogo, il mantenimento di
politiche solidaristiche e sociali di ampio respiro è destinato a
scontrarsi con l'onerosità crescente dei servizi, in un'epoca in
cui le disponibilità economiche complesse e categoriali tendono
fatalmente ad assottigliarsi sotto la duplice spinta della
globalizzazione economica e del restringimento numerico delle fasce
di età depositarie di risorse economiche dirette. È ancora il caso
di ricordare come i costi crescenti di impresa pongano
ulteriormente in difficoltà l'economicità di molti dei servizi
sociali, mentre le risorse disponibili da parte delle istituzioni
centrali e periferiche sono in costante calo per l'effetto delle
misure politiche internazionali, vedasi l'allargamento dell'UE e
delle difficoltà economiche. D'altra parte, quando i costi pro
capite dei servizi degli asili nido e delle "garderies" raggiungono
i livelli recentemente riportati dalla stampa locale, come
sottolineava anche oggi l'Assessore, viene spontaneo chiedersi per
quanto tempo ancora si potranno mantenere in essere gli elevati
"standard" qualitativi raggiunti dalla nostra Regione, "standard"
qualitativi che attestano di un'attenzione a protrarsi nel tempo e
che rappresentano una delle punte di eccellenza della nostra
convivenza. I dati di cui stiamo parlando testimoniano una realtà
di cui dobbiamo renderci conto; il "welfare" così come oggi è
concepito necessita di un profondo ripensamento, noi però non siamo
fra coloro che ritengono che il mero calcolo del profitto debba
essere regolatore degli equilibri interni alle relazioni sociali ed
umane. Le nostre convinzioni e la nostra stessa storia ci impongono
di affidare all'umanità e ai suoi valori perenni una forza
sconosciuta... a chi riduce tutto a semplice calcolo di profitto e
di mercato... valori quali la condivisione, la solidarietà, la
collaborazione ci impediscono di liquidare secondo le logiche di
mercato le necessità dei bimbi, degli anziani, degli emarginati.
Salvare lo stato sociale è allora un compito ineludibile, anche se
appare una sfida improba, essa richiede un profondo ripensamento di
strutture e forse di istituzioni, certamente i costi legati alla
tutela della prima infanzia, così come quelli dell'assistenza degli
anziani sono imponenti e lo sono ancora di più se vengono demandati
esclusivamente ad aziende specializzate, che oltretutto legano
l'offerta dei loro servizi ad un'asettica specializzazione, che
potrebbe talora difettare di calore umano.
Vi è un ambito però oggi in crisi, che consentirebbe di svolgere
concretamente una politica sociale, fondata sull'affetto e sulla
vicinanza, ancor prima che sulle competenze asettiche, e noi del
gruppo "Stella Alpina" non abbiamo mai fatto mistero di riconoscere
nella centralità della famiglia uno dei cardini della sua
impostazione culturale e morale prima ancora che sull'impostazione
politica. La politica sociale può essere mantenuta senza perdere i
significativi risultati ottenuti negli ultimi anni, se e quando si
deciderà di incidere ancora di più per una vera e propria politica
della famiglia, nel quadro della quale i più piccoli come gli
anziani trovino la necessaria assistenza in termini di efficienza e
di affetto. Qui già oggi l'Assessore sosteneva come la famiglia
dovrà cambiare il suo ruolo, deve diventare di nuovo protagonista;
fra l'altro, nell'aprile 2007, quando vi fu a Pollein la III
Conferenza regionale sulla famiglia, lo stesso Vescovo Anfossi a
conclusione del suo intervento disse:
"La mia esperienza, in
parte legata alla Caritas diocesana, mi induce a pensare che la
consuetudine, invalsa da più tempo a contare sulle provvidenze
elargite dalla Regione si traduca in una minor propensione a
risolvere i propri problemi, contando sulle proprie risorse o su
quelle che si ottengono unendo le forze con altre famiglie"
.
Già lui aveva sottolineato come sarebbe importante ridare un ruolo
nuovo alla famiglia. Certo che tale scelta coraggiosa e in
controtendenza, con tanta pretesa professionalità nei rapporti
umani oggi abbondantemente diffusa ha dei costi, ma mi chiedo se
quei costi oggi siano paragonabili agli attuali costi che incidono
sui bilanci pubblici per ogni bambino ospitato negli asili nido. Mi
rendo conto che sto intervenendo nel dibattito di oggi sulla base
dei dati del rapporto, ma anche sotto la spinta di una percezione
emotiva e ritengo che sarebbe importante, a seguito di questo
rapporto di cui ci avvaliamo per la nostra attività, potenziare
ulteriormente quei gruppi di lavoro che abbiano il mandato preciso
di elaborare strategie di medio e lungo periodo, finalizzati ad
elaborare progetti per delineare strategie di fondo verso le quali
indirizzare la Comunità valdostana nei prossimi decenni.
Da quanto ho espresso sopra, emerge inequivocabilmente un dato:
l'immigrazione di manodopera proveniente dal mondo extracomunitario
e delle aree maggiormente svantaggiate della stessa UE è oggi per
noi una necessità ineliminabile. Come potrà fra pochi decenni un
50% di popolazione attiva farsi carico di un restante 50% bisognoso
di educazione ed assistenza? La prosecuzione del nostro benessere
impone dunque la scelta dell'immigrazione. Sono consapevole di
quante preoccupazioni susciti nella nostra Comunità la presenza di
un'immigrazione massiccia e incontrollata; il gruppo "Stella
Alpina" del resto ha voluto farsi carico ripetutamente di questa
preoccupazione diffusa fra la nostra gente, pure nel pieno rispetto
della nostra cultura e delle nostre tradizioni, seguendo la strada
del rispetto delle leggi nei confronti di chiunque, l'immigrazione
va indirizzata secondo logiche di efficienza e di solidarietà nei
confronti di coloro che ci tendono la mano. Anche in questo ambito
un'efficace politica familiare, se opportunamente collegata con la
cultura dell'accoglienza nel rispetto della nostra cultura, può
essere di grande utilità. In tale contesto è indispensabile
progettare un'articolata opera di mediazione interculturale nei 2
sensi, nei confronti degli immigrati affinché sappiano integrarsi
nella nostra civiltà pur mantenendo le loro radici, ma nel rispetto
totale delle regole, delle tradizioni e della cultura della nostra
terra, di quella terra che li ospita, e nei confronti della nostra
collettività che sappia però aprirsi all'accoglienza. Nell'ambito
delle politiche sociali come nell'immigrazione quindi non
aspettiamo di ricevere lumi o istruzioni dallo Stato, o da altri
ambiti europei, ma muoviamoci fin da subito nell'ambito delle
nostre competenze specifiche affinché il contributo che la nostra
Regione potrà dare rispetto a queste tematiche sia il più profondo,
originale ed utile possibile.
Presidente
- La parola al Consigliere Frassy.
Frassy (CdL)
- Cercherò di essere breve, anche se
l'argomento potrebbe indurre alla tentazione di essere
"alluvionale", ma penso che non sia questa la sede per fare sfoggio
delle conoscenze sulle tante problematiche che riguardano le
politiche sociali. Siamo al terzo atto, perlomeno siamo alla terza
replica di una fase amministrativa che conosciamo: quella del
Rapporto per le politiche sociali. Penso sia condivisibile quello
che lei ha scritto ad introduzione del rapporto, ossia quando lei
dice che la finalità di tale pubblicazione è quella di dare avvio
ad un dibattito e ad una riflessione e penso che su questo non
possiamo che essere d'accordo. Probabilmente un po' meno d'accordo
siamo sulle parole che invece sono state messe in calce
all'allegato oggetto di discussione, ossia sulla copertina della
deliberazione di Consiglio, dove si dice che si tratta di una
versione strategica, su questa strategia che implica la versione
strategica forse avremo modo di tornarci. Penso che non si debba
fare quello che si fa normalmente in sede di discussione del
bilancio regionale, ossia che si faccia una grande discussione su
tutto e sul contrario di tutto. La tentazione di intervenire
puntualmente sugli aspetti contenuti in questa relazione penso sia
una tentazione da rifuggire, perché qui ci troviamo di fronte ad
una fotografia; di conseguenza, le fotografie possono piacere,
possono non piacere, possono essere belle perché sono riuscite
bene, possono essere meno belle perché sono riuscite male, ma sono
e rimangono delle fotografie. Non è il terzo rapporto lo strumento
per risolvere i tanti problemi irrisolti nell'ambito delle
politiche sociali, allora bisognerebbe capire se, arrivando alla
terza edizione di questo documento, non sia il caso, come
sosteniamo da un anno a questa parte, di introdurre dei correttivi
che possano dare maggiore attualità e concretezza al rapporto
stesso.
Stamani ho sentito degli interventi molto articolati, che si
sono soffermati sui tanti aspetti, sui tanti dati, sulle tante
percentuali per contestare, per evidenziare punti di debolezza del
rapporto stesso, punti di debolezza che poi peraltro si poggiano
tutti su un dato che di debolezza non è, perché è quel dato di 345
euro a persona, volendo dividere le risorse impegnate
dall'Amministrazione regionale, rispetto ai 92 euro a persona che è
la media nazionale. La debolezza finanziaria rispetto alla spesa
pro capite perciò non appartiene alla chiave di lettura di questo
rapporto. Cosa dire? Non è questa una sede convegnistica, non siamo
qui ad illustrarci e a convincerci che quella è la situazione; è
una situazione che ci è nota perché questo rapporto è poi la
sommatoria delle iniziative ispettive, delle deliberazioni di
Giunta, degli atti legislativi di cui questo Consiglio si occupa in
maniera costante di seduta in seduta, perciò non possiamo neppure
dire di essere sorpresi da tali dati. Siamo invece perplessi del
fatto che, non essendo questa una sede convegnistica ma una sede
politico-amministrativa, dunque una sede decisionale, ci si limiti
a prendere atto di dati statistici e non si faccia quello sforzo
ulteriore di individuare quegli strumenti e quelle azioni
necessarie per migliorare la fotografia che si presenta. Quello che
dicevamo lo scorso anno e lo ribadiamo quest'anno è che la sua
responsabilità politica, Assessore, della sua maggioranza e di
questa istituzione è quella di fare delle azioni amministrative, di
gestire e di governare determinati fenomeni in tale caso
nell'ambito delle politiche sociali. A me allora interessa
relativamente sapere con macabra pignoleria quanti sono i suicidi,
come si sono suicidati e com'è la ripartizione nei distretti,
piuttosto che nelle annualità, perché non mi dà degli strumenti
politico-amministrativi significativi, salvo che qualcuno possa
pensare di legiferare in materia di corde visto che l'impiccagione
sembra essere lo strumento preferito dagli aspiranti suicidi, ma
sicuramente non è questo il senso. Sarebbe allora più importante,
andando su un tema di maggiore attualità - gli asili nido -, che il
dato statistico qui contenuto, che si riassume nel 4,9% delle
risorse globali delle politiche sociali che vengono impegnate per
gli asili nido, ci desse non solo la fotografia di cosa incide ad
Aosta o in un altro distretto, di quanto contribuisce la Regione e
di quanto l'utenza, ma di qual è lo "stato dell'arte", ossia
l'offerta rispetto alla domanda è sufficiente? La risposta penso
sia notoria: non è sufficiente. Quali sono allora gli strumenti in
termini finanziari, in termini strutturali per tentare di avere un
dato diverso il prossimo anno, quando il prossimo anno andremo ad
esaminare il quarto rapporto? Perché, avendo noi una responsabilità
amministrativa, dobbiamo dare delle soluzioni, non possiamo
limitarci a dire: "piove", perché il fatto che piova è la
constatazione di una certa situazione. È vero che questa pioggia
l'abbiamo innescata noi con delle azioni e con delle risorse
finanziarie, ma siamo soddisfatti di tale fotografia? Su certi
aspetti, pur stando noi all'opposizione, possiamo essere
soddisfatti, su altri invece nutriamo delle perplessità,
evidenziamo delle criticità, formuliamo delle critiche, ma quali
sono le proposte che fa il Governo che ha le leve della finanza
regionale per risolvere questa debolezza? Non è dato sapersi. Non è
dato sapersi in tale rapporto, è ovvio che, se andiamo ad esaminare
l'insieme dei vari dati amministrativi, possiamo arrivare alla
conclusione che non c'è la volontà politica di prendere
determinazioni diverse per incrementare la domanda degli asili
nido, ma sarebbe invece importante nella chiarezza di questo quadro
statistico che vi fossero a fianco dei dati statistici le
indicazioni delle azioni amministrative per migliorare quel quadro
statistico: ecco qual è il vero "ventre molle" di questo rapporto;
un rapporto che, se viene preso pagina dopo pagina, rischia di far
appassionare il dibattito consiliare per ore e per giornate, ma di
non far fare dei passi avanti rispetto alle domande e alle
aspettative della Comunità valdostana. Questo penso sia l'aspetto
più importante da sottolineare.
Il secondo aspetto che voglio evidenziare è una preoccupazione,
una forte preoccupazione per quel meccanismo che io chiamo il
meccanismo della sovrapposizione, che è un meccanismo tipico del
suo Assessorato. Una parte ampia di questo documento è dedicata ai
piani di zona, che sono indicati in maniera puntuale nell'obiettivo
18 del Piano socio-sanitario approvato da questo Consiglio e anche
dal nostro gruppo, pur con tutta una serie di distinguo e
perplessità che non sto a richiamare, perché le avevamo nel
dettaglio illustrate in quella sede. Devo dire che sui piani di
zona qualche perplessità già all'epoca l'avevamo manifestata, tutto
sommato ritenevamo e riteniamo ancora che, se il concetto di piano
di zona è quello di coinvolgere il livello più vicino al cittadino,
ossia l'ente locale, è un concetto percorribile e condivisibile.
Andando però a leggere quanto sta scritto in questo rapporto, che
l'Assessore immagino avrà letto e anche condiviso, ci rendiamo
conto che i piani di zona diventano il piano di zona, perché la
decisione politica contenuta a pagina 197 e seguenti - e che sembra
essere stata ratificata nella Conferenza dei sindaci del 28 giugno
2007 - è stata quella di realizzare un unico piano di zona per
tutto il territorio regionale. Si dice poi ancora che si fanno dei
sub-ambiti che saranno coincidenti con i 4 distretti socio-sanitari
e questo potrebbe essere anche funzionale: sarebbe la fine del
piano di zona, perché a tale punto si torna a ragionare in termini
di distretti, che sarebbe poi questa la conclusione. Non fosse che
a un certo punto spunta una parola che pensavo appartenere ad una
tradizione amministrativa tipica dei Governi del Centro-Sinistra
italiano, che avevano messo la politica al centro della sanità. Si
ricorderà il collega Vicquéry quando stava nel Comitato di gestione
dell'USL, che era il frutto della lottizzazione politica, dove
c'erano i rappresentanti dei Comuni, i rappresentanti della
Regione... poi si cambiò pagina e si disse: "vogliamo i manager
nella sanità" e i "manager" nella sanità dovrebbero essere il
presente e forse anche il futuro. Qui invece istituiamo un ufficio
politico che è così composto: Assessore, Presidente del CPEL,
Sindaco del Comune di Aosta e una serie di figure tecniche, ma
andiamo a reinnestare il meccanismo della gestione commissariale
tramite politica della sanità sul territorio. Ora, la situazione
valdostana non consente di percorrere questo modello - un modello
che di per sé è nefasto perché è la riproposizione in chiave
attualizzata di un modello già fallito: quello dei comitati di
gestione dell'USL -, ma non lo consente perché in questa Regione
abbiamo un Assessore alla sanità, e questo è fuori di discussione,
abbiamo un'USL, abbiamo un Ospedale e adesso avremo un Ufficio
politico del piano di zona: sono 4 livelli che operano sullo stesso
ambito, che andranno a creare una serie di enti e sovrastrutture
inutili con dei costi di gestione, con dei costi di
infrastrutturazione, con dei costi di tempistiche, perché, quando
la decisione viene presa a un livello e deve essere poi comunicata
per altri 3-4 livelli, è evidente che i tempi si dilatano in
maniera infinita e la dilatazione dei tempi vuol dire dare risposte
ai cittadini in tempi molto più lenti rispetto a quelli che invece
dovrebbero essere i tempi di risposta rapidi, le liste di attesa
che non ci sono, i servizi che funzionano, le infrastrutture che si
costruiscono e non che si progettano soltanto. Questo nella
migliore delle ipotesi, nella peggiore delle ipotesi - se questi 4
livelli dovessero avere delle autonomie non troppo ben raccordate
fra di loro -, il rischio concreto è di arrivare ad un conflitto di
attribuzioni, che alla fine porta alla paralisi totale del sistema.
Arrivando a pagina 200, dove si chiude la vicenda dei piani di
zona, vediamo che questa preoccupazione in parte è cresciuta, si è
espressa con 5 incarichi: 1 di un collaboratore "senior" e 4 con la
funzione di collaboratori "junior". La fantasia non manca perché
poi si definiscono figure nuove prendendo a prestito definizioni
che spaziano dall'inglese al latino, non saranno politici, ma il
problema di fondo è che non capiamo quale sia il senso di partire
da un ragionamento che poteva essere condivisibile, stiamo il più
possibile sul territorio e parliamo non più di ambito regionale, ma
di piani di zona, poi decidiamo che il piano di zona è un unico
piano di zona che coincide con tutto il territorio e alla fine
diciamo che facciamo un ufficio politico: ecco questa cosa non ci
piace assolutamente. È vero che tale documento non è da votare
perché dopo il primo rapporto si è cambiata la procedura, di
conseguenza vi è solo una presa d'atto del documento, ma diciamo
con franchezza che se abbiamo votato il Piano socio-sanitario,
questo documento fosse da votare con questa novità messa in fondo,
non l'avremmo votato. Su questo gradiremmo che lei nella sua
replica ci dedicasse più di qualche approfondimento, per spiegarci
un qualcosa che non siamo riusciti a trovare nelle 4 pagine,
scritte fitte fitte, che sono state dedicate ai piani di zona.
Piani di zona che non sono la stupidata dell'Osservatorio e del
Terzo rapporto, perché dovevano essere una novità. Se questa è la
novità, pensiamo sia una pessima novità, perché già nel suo esordio
ci dice che è un fallimento, perché il piano di zona teorizzato
all'obiettivo n. 18 del Piano socio-sanitario doveva arrivare a
concretizzare uno strumento operativo che fosse agile e concreto;
in un anno siete riusciti a costituire l'Ufficio politico e a
conferire 4 incarichi, dopodiché del piano di zona non ne vede
ombra alcuna. Concludendo perciò la fotografia è lo scatto di
quanto esiste sul territorio, sicuramente gli uffici hanno fatto un
grosso lavoro di monitoraggio e raccolta dati, ma riteniamo che in
questo Terzo rapporto sulle politiche sociali, rispetto alla nostra
visione, che dovrebbe essere una visione di preminenza della
politica, intendendo la politica come capacità di fare le scelte
essa sia ancora una volta la grande assente. È un rapporto che ci
porta dei dati e che saranno spunti di riflessione e di
approfondimento, ma non sono quella versione strategica a cui lei o
chi per lei nella copertina della deliberazione in questione fa
riferimento. Di strategico qui non c'è nulla, perché l'unico
aspetto che avrebbe dovuto essere strategico era quello dei piani
di zona, ma di strategie qui non ve ne sono e il fatto che non vi
siano strategie dimostra che questo lavoro potrebbe essere
esaminato anche al di fuori della sessione del Consiglio, perché
non ha attinenza alcuna con i momenti decisionali e di assunzione
di responsabilità, che sono tipici della politica nei suoi vari
livelli: la Giunta e il Consiglio regionale.
Presidente
- La parola al Consigliere Salzone.
Salzone (SA)
- Sarò breve, anche perché è intervenuto il
collega Comé che ha già detto di una parte della relazione e ha
espresso la positività di questo documento per quanto ci riguarda.
Devo dire che, al di là dell'ultimo intervento del collega Frassy,
che è stato critico, ma dalla sua posizione non poteva fare
diversamente. Lei Assessore ha posto soprattutto il problema se
siamo soddisfatti delle cose esplicitate nel rapporto, nella sua
introduzione ha parlato di "luci e ombre" e di questo dobbiamo
dargliene atto. Lei ha fatto i riferimenti puntuali che facciamo
sempre noi su cosa si intende per "ombre", ha parlato delle povertà
e su quel punto ha riconosciuto esserci delle carenze e delle
possibilità per il futuro di sviluppare strumenti che possano
risolvere questo che non è solo un problema valdostano. Stamani in
modo particolare ho ascoltato attentamente le relazioni dei
colleghi, soprattutto quelli dell'opposizione, che di solito hanno
nei loro toni una certa durezza negli interventi, oggi li ho
trovati costruttivi, ma devo dire che lei ha incassato anche una
serie di positività rispetto al rapporto, che credo non possa da
tale punto di vista che inorgoglirla, anche perché questo è un
documento di fine legislatura, che dà un giudizio positivo sulle
politiche sociali della nostra Regione e questo non può che
renderci contenti. Lo stesso giudizio della collega Squarzino è un
giudizio più che positivo, la stessa collega Fontana ha iniziato il
suo intervento dando un giudizio positivo sul documento. È ovvio
che le criticità rimangono, lei lo ha ammesso e quindi è bene
partire da lì; se quello rimane un punto di partenza, credo che gli
stessi piani di zona a cui faceva riferimento il collega Frassy
siano un punto di partenza dal quale bisognerà costruire, perché è
ovvio che il documento stesso cambierà nella sua struttura in virtù
del fatto che cambierà anche la tipologia di intervento sul
territorio.
In merito al Rapporto sulle politiche sociali della nostra
Regione, come abbiamo detto, vogliamo mettere in rilievo l'impegno
di tutti gli operatori dell'Osservatorio epidemiologico delle
politiche sociali, perché credo che da questo lavoro si sia capito
come abbiano collaborato alla stesura di tale edizione del Rapporto
sul tema della salute, del benessere sociale della nostra Regione.
Il modello scelto è quello già utilizzato negli anni precedenti,
per questo anche nella veste editoriale mantiene una sua linearità,
che consente un utilizzo facile pur nella complessità della
materia. Tuttavia, così come è stato evidenziato anche nella
relazione, il recente avvio dei piani di zona a cui facevamo
riferimento prima modificherà nel tempo la struttura del rapporto
per le politiche sociali regionali, perché dovrà trasformarsi
progressivamente relativamente a singoli situazioni territoriali,
di competenza delle zone; quindi con dati distrettuali capaci di
confluire in un'area capofila dei piani di zona, con
approfondimenti tematici sulla realtà in modo particolare del
capoluogo regionale. Ci auguriamo che la situazione territoriale
nuova assumerà delle iniziative in futuro che siano consone alle
linee programmatiche del piano stesso. Nel merito si evidenziano 2
importanti processi: nel primo vi sono spunti di riflessione
all'interno di molti capitoli, che attengono all'utilizzo e alla
valutazione dei responsabili dei diversi settori di analisi dei
dati raccolti e il fatto è positivo; nel secondo si mettono a
confronto i dati provenienti da fonti nazionali ISTAT in modo da
proporre soprattutto a noi Amministratori un'analisi di raffronto
utile per ampliare le nostre conoscenze nell'ambito di tutte le
politiche di settore: da quelle della salute, del lavoro,
dell'abitazione e dell'ambiente. Come è stato accennato dalla
collega Squarzino, il fatto che si sia riferiti ai dati ISTAT ci
consola perché, rispetto ad alcune nostre analisi fatte anche
piuttosto di recente, in qualche maniera si era cercato di mettere
in discussione i dati ISTAT, quei dati che davano segnali di
criticità forte rispetto alle nuove povertà che stavano emergendo
in Valle.
Anche oggi sono stati sottolineati alcuni dati, ormai sappiamo
bene che anche qui in Valle raggiungiamo percentuali piuttosto
alte. Più volte ho spiegato quali sono le motivazioni e non rientro
in argomento - il famoso discorso della forbice -, ma quando si
raggiungono posizioni che sfiorano l'8%, il 9%, il 10% di povertà
nelle Regioni del centro nord c'è da preoccuparsi, dati forniti
anche dalla Consigliera Fontana... devo dire che il suo
ragionamento... tendeva ad evidenziare la gravità, ma bisogna
riconoscere che sono dati del centro nord, perché nel sud vi sono
altri dati, però è molto allarmante pensare che quelle famiglie che
avevano una possibilità di vita media, negli anni passati oggi
rientrano nelle statistiche di povertà. Ripeto: una famiglia di 4
persone con un reddito di 1.528 lire è considerata in povertà, i
dati della povertà sono 528 euro per persona, 930,27 per 2 persone
e via scalando. Sono stipendi, se pensiamo alla tipologia di lavoro
da operaio nella nostra Regione, che non consentono ad una famiglia
di vivere in maniera decente. Solo oggi il Papa ha fatto un appello
al Comune di Roma, sottolineando questo grave problema delle nuove
povertà: non parlo della povertà relativa, parlo delle nuove
povertà, perché la povertà relativa è un dato più o meno acquisito,
stabile, che certamente incrementa nella misura in cui incrementa
la percentuale delle nuove povertà, quelle famiglie a cui facevo
riferimento prima e che prima erano considerate "normali". Anche
l'appello del Papa al Comune di Roma ci fa capire che è un problema
che investe tutto il Paese, con questo non possiamo dire che in
Valle sia più attenuato, e non è attenuato per le motivazioni che
avevo detto in precedenza, ossia una Regione ricca e che ha un
reddito pro capite alto dove aumentano paradossalmente anche le
povertà.
Da questa analisi, rispetto ad altre aree del Paese, la nostra
Regione mantiene ancora molte eccellenze che derivano da una buona
organizzazione strutturale del sistema sociale organizzato e
diretto dall'Assessorato della sanità, ma anche dal soddisfacente
grado di tranquillità, benessere e qualità della vita in generale.
Non possiamo dire che qui sono tutti poveri, ossia qui dobbiamo
dire che il grado di benessere e qualità della vita della nostra
Regione è alto, la nostra è una delle Regioni più ricche d'Europa,
non lo nascondiamo, ma sarebbe molto grave nasconderci dietro
questi dati e dimenticare quelli che secondo noi sono molto più
importanti. Dicevo quindi della buona organizzazione che ha saputo
dare l'Assessorato, la buona organizzazione dei servizi che ci
consente di condividere con l'Assessore Fosson che al centro del
rapporto che stiamo discutendo rimane sempre la persona, in tutte
le fasi della vita, in qualunque contesto venga a trovarsi. Un
concetto quello sulla famiglia che il gruppo "Stella Alpina" ha
sempre messo in capo ai suoi programmi: basta ricordare le nostre
iniziative sul diritto alla casa, sul risparmio dell'energia
elettrica, sul risparmio delle tariffe autostradali, sull'impegno
ad andare incontro alle vecchie e nuove povertà come abbiamo più
volte detto e potremmo dire che fin qui il quadro parrebbe
sufficientemente luminoso senza ombre, ma, come ha detto
l'Assessore con molta onestà intellettuale, anche qui dobbiamo
fermarci a riflettere perché i problemi ci sono e devono essere
risolti, anche perché abbiamo gli strumenti, siamo stati in grado
di mettere in piedi uno strumento importantissimo come quello
dell'Osservatorio. Badate bene, con uno strumento che ha funzionato
così bene varrebbe la pena che vi fosse un Osservatorio sulle
politiche del lavoro, un Osservatorio sulle politiche della casa o
dell'agricoltura, un Osservatorio ad esempio sull'economia, anzi
qui mi pare che qualcosa sia stato messo in piedi e vale la pena
partire da questi concetti per cercare di avere quei dati che ci
consentono di dare degli indirizzi e di trovare delle
soluzioni.
Nel nostro ruolo di amministratori occorre considerare tutto: da
una parte, le eccellenze del nostro sistema, come un patrimonio
comune da gestire con cura e da espandere ad un numero più ampio
possibile di residenti, ma, dall'altra, dobbiamo vigilare con
attenzione perché sovente avviene che nelle Regioni a maggior
benessere si verifica quella famosa forbice perversa che incrementa
le povertà, anche quella relativa, creando forme di isolamento e di
emarginazione sociale che sono ben presenti anche nella nostra
Comunità. Una Comunità la nostra che ci dà alcuni piccoli segnali
di crescita, ma che non riparte e che vede incrementare i frammenti
delle criticità di cui abbiamo detto, sempre più invischiate nelle
difficoltà del quotidiano, con i prezzi al consumo che aumentano, i
beni primari come la pasta, il pane, la frutta, gli ortaggi, le
solite cose insomma per citare solo i beni di prima necessità, ma
anche l'aumento di tutti quei prodotti derivanti dal petrolio,
aumenta tutto e questo è uno di quei problemi che richiama la
nostra attenzione. Non citerò oggi il discorso degli anziani perché
già citato da altri colleghi, ma vale la pena ribadire che abbiamo
pensioni minime da 500 euro, stipendi da fame e che quando
aumentano sembrano una presa in giro; credo che ci voglia una presa
di coscienza da parte del Governo nazionale per capire che con
certi redditi non si può più vivere. Questi sono problemi presenti
in tutto il Paese, tanto che il "New York Times" recentemente ci ha
definito un Paese infelice e descrive il malessere di un'Italia più
povera e più vecchia: questo è un altro di quegli argomenti su cui
non rientrerò, perché oggi affrontato già da altri, ma c'è tutto il
problema legato all'età alta della nostra Regione, per la quale
varrebbe fare un'analisi sociologica del problema, ma credo che
negli ambienti giusti questo sia già stato fatto. Ecco qual è il
vero problema: il nostro è un Paese che invecchia, dove molti
giovani certi lavori non li vogliono più fare e noi dobbiamo avere
il coraggio di dirlo, per contro abbiamo segnali che i cosiddetti
"cervelli" se ne vanno in altri Paesi dove vi sono maggiori
opportunità di crescita e qualche rammarico ce l'abbiamo.
Per tornare alla nostra realtà, i risultati di molte ricerche
sul territorio nazionale evidenziano da noi una particolare scarsa
propensione dei nostri giovani alla procreazione e che si traduce
in comportamenti coerenti con il timore di affrontare la vita con
una certa serenità anche alla luce delle condizioni economiche
sempre più difficili. In questa occasione non siamo entrati nello
specifico dei singoli problemi, lo abbiamo già fatto di recente in
occasione della presentazione della legge sulla casa e in altre
occasioni. Ci preme sottolineare che un buon piano per le politiche
sociali, ma anche in altri campi, non può prescindere da uno
strumento importante come l'Osservatorio, quindi dobbiamo batterci
affinché vi sia in tutti i settori un Osservatorio capace di darci
quei dati che ci consentono di fare i ragionamenti che stiamo
facendo oggi. Ci sentiamo di poter affermare che in questo
documento siano accolte importanti indicazioni, anche se a volte in
modo generico, perché non si può pretendere che tutto sia fatto con
particolare parsimonia in tutti i settori, ma in tutti i settori
che spaziano dalle politiche assistenziali a quelle della casa al
lavoro, alla sicurezza dello spazio pubblico e dell'ambiente, ai
problemi della famiglia in generale: questo è il concetto più
importante, dal quale si è sviscerata tutta una filosofia del piano
stesso. Per questi motivi diamo un giudizio positivo, ho scritto
sostanzialmente positivo, mi sento di dire molto positivo sulle
politiche sociali in generale nel settore della nostra Regione,
perché riteniamo che abbiamo raggiunto un elevato livello di
qualità nella soluzione dei problemi specifici. Bisogna nei
prossimi anni però cercare di raggiungere livelli di eccellenza
anche in quei settori dove vi sono margini di miglioramento,
dedicando particolare attenzione a tutte le forme di contrasto e
soprattutto a quella della non autosufficienza. Ormai rimangono
pochi mesi, non avrò più il tempo di tediarvi sui problemi delle
povertà o della casa ma, come è stato bene detto stamani - come
avrete notato, sulla casa non ho detto niente -, il problema della
casa, come il problema del lavoro, è il problema cardine per la
ripresa di una famiglia che abbia la possibilità di vivere in
condizioni di decenza. Non vi è condizione familiare in cui, se non
esiste almeno una persona che lavora, si possa pensare di vivere
con decenza, ma nella stessa maniera vale la pena pensare che la
casa è un riferimento essenziale, soprattutto come ammortizzatore
sociale, perché è evidente che l'edilizia - in particolare quella
pubblica - è quel settore che consente di avere come ammortizzatore
sociale una posizione tale per cui la famiglia possa risparmiare
quella parte di stipendio che le consente di non cadere nella
fascia della povertà: ecco perché chiedo di non sottovalutare
questo aspetto, anche se nel Terzo rapporto presentato sulle
politiche sociali della nostra Regione vi è la possibilità di
intravedere delle soluzioni per il futuro che consentano una
migliore qualità della vita anche nei settori dei meno
abbienti.
Presidente
- La parola al Presidente della Regione,
Caveri.
Caveri (UV)
- Ci tengo, prima della replica
dell'Assessore competente, a fare qualche brevissima considerazione
sull'utilità di strumenti come questo Osservatorio per le politiche
sociali e qui penso ad una serie di approfondimenti che sono stati
fatti dai servizi specifici dei fondi comunitari per la
predisposizione dei fondi strutturali, o a tutti quegli studi
approfonditi in materia di lavoro che sono stati predisposti
dall'Agenzia del lavoro. È vero però che tra qualche settimana
avremo a disposizione per la prima volta un prontuario statistico
complessivo della Valle d'Aosta, che è frutto del rafforzamento di
un servizio specifico in capo all'Assessorato del bilancio, che ci
consentirà il trattamento dei dati d'intesa con la Camera di
commercio, perché tutta una serie di rilevamenti che un tempo erano
tenuti dall'Assessorato dell'industria oggi sono finiti alla Camera
di commercio. Questa scelta credo andrà accompagnata, ricopiando la
modellistica di Trento e Bolzano, con una riflessione più
complessiva sui dati ISTAT - perché 2 Province autonome hanno il
vantaggio, grazie a 2 norme di attuazione dei loro Statuti di
autonomia, di trattare direttamente i loro dati -, la trattazione
diretta dei dati consente fin dall'origine di poter correggere
quegli errori statistici che derivano dalla particolarità del
nostro campione. Campione che ogni tanto va letto in positivo
quando diventiamo improvvisamente "leader" a livello nazionale di
alcune eccellenze, ha invece un effetto depressivo quando ci
troviamo, magari per una rapina in più o per un incidente in più,
al vertice delle classifiche per Regione in alcune tipologie.
Personalmente credo - ed è stato interessante il complesso del
dibattito - che il vantaggio di questa pubblicazione sia quello di
dare conto di una società valdostana in grande trasformazione.
Alcuni dati sono stati forniti oggi dallo stesso Assessore... la
fotografia a noi ben nota del cambiamento sociologico della
popolazione valdostana derivante da un'influenza sempre maggiore
dell'immigrazione non solo in termini di presenze lavorative o in
termini di assunzione di nazionalità italiana da parte di molti
degli immigrati, quanto perché basta vedere i dati delle nascite
degli ultimi anni: ci troviamo di fronte ad un'espansione del
numero dei nuovi nati che abbiano un genitore o entrambi di
nazionalità extracomunitaria. A questa fotografia dei flussi in
entrata in Valle corrisponde peraltro un fenomeno che viene
opportunamente accentuato, che riguarda le questioni più
propriamente demografiche non nel senso delle nascite che ho citato
quanto del fenomeno significativo dell'invecchiamento progressivo
della popolazione, di quella piramide rovesciata che fa sì che il
paradosso di fronte al quale ci troviamo sia quello di una società
occidentale, di cui siamo un'espressione perfetta, di un nucleo
ristretto di nascite a cui corrisponde purtroppo un numero enorme
di anziani, con quella percentuale che è stata citata dallo stesso
Assessore Fosson di ultrasessantenni, di ottuagenari e nonagenari
che purtroppo nella previsione al 2050 dell'ISTAT diventa ancora
più accentuata. Vivremo perciò in una società sempre più vecchia,
nella quale bisognerà operare con attenzione; presenteremo a questo
riguardo un disegno di legge sulla disabilità, su cosa sia la
disabilità insita in una persona e su cosa sia in prospettiva con
una legge sugli anziani la disabilità derivante da tutta quella
serie di elementi invalidanti, che derivano proprio
dall'invecchiamento progressivo di ciascuno di noi. Vi sono quindi
oneri derivanti dall'invecchiamento e onori perché l'invecchiamento
delle persone significa una maggiore "chance" di vita che si è
allungata incredibilmente a partire dal secondo dopoguerra.
Quel che risulta interessante è la questione della povertà, che
è stata evocata da alcuni Consiglieri: penso all'intervento della
collega Fontana; un fenomeno che in Valle ha percentualmente un
peso relativo, per fortuna, e direi in maniera poco segnalata, i
dati dell'occupazione in Valle sono positivi e sono stati negli
ultimi mesi in ulteriore miglioramento, malgrado alcune situazioni
di difficoltà industriale che ci sono note. Credo però che quella
che è universalmente nota come una perdita del potere di acquisto
nel passaggio probabilmente non gestito brillantemente fra la lira
e l'euro ha portato molte famiglie che hanno redditi medio bassi a
vivere in situazioni, rilevate come sempre con acutezza dal collega
Salzone, in cui il passaggio fra il benessere e la povertà rischia
di essere un crinale sottile nella vita di una famiglia: basta
l'innescarsi di un fenomeno di indebitamento, cosa che, fra
l'altro, vediamo anche dai dati finanziari. Infatti oggi molti
vivono al di sopra delle proprie possibilità, perché
l'indebitamento è diventato normale: per comprare la macchina uno
si indebita, si indebita per comprare il telefonino e addirittura
si indebita per le vacanze per cui uno va in vacanza e ogni anno si
indebita sempre più per le vacanze. Sono fenomeni che ad un certo
punto fanno sprofondare sotto i piedi la situazione a persone e
famiglie e senza dover pensare a fenomeni di povertà legati a
lavori marginali o pensare alla povertà derivante da situazioni di
invalidazione o di vecchiaia anche persone normali, medio borghesi
possono all'improvviso trovarsi in una situazione di difficoltà.
Questo, per fortuna, lo si può dire in un tessuto economico sano,
ogni volta che mi capita di prendere il compendio statistico ISTAT
dell'anno precedente, tale libretto nel quale vi sono anche delle
spigolature assai curiose, uno ha la possibilità di verificare che,
per fortuna, pur essendoci situazioni di difficoltà, apparteniamo a
quella parte del mondo fortunata e direi ancora più fortunata del
resto dell'occidente. Facciamo parte di quella che gli economisti
disegnano come una specie di "banana" nell'Europa, dove i redditi
sono elevatissimi e dove il "welfare" è solido, per cui anche in
situazioni di difficoltà una serie di ammortizzatori sociali e una
serie di previsioni sociali consentono anche a chi è in difficoltà
di trovare dei punti di riferimento che non sono solo legati ad
aspetti caritatevoli, ma sono legati ad una serie di contromisure
che sono messe in atto dalla società, dove la rete protettiva è
certamente notevole in una Regione come la nostra. Credo quindi sia
utile per noi riflettere su tutto ciò, riflettere anche con una
chiave di lettura che emerge con chiarezza dall'impostazione dello
studio, una chiave di lettura che ha una sua particolarità. In
occasione della conferenza stampa di fine anno, ho avuto modo di
dire che vi sono tanti tipi di federalismo: il federalismo a cui si
rifà la forza politica a cui appartengo è il cosiddetto
"federalismo integrale", quel federalismo che ha avuto come anima
Alexandre Marc e che è il federalismo di Emile Chanoux, noto come
federalismo personalista, che ha come riferimento principale
l'essere umano. Emile Chanoux aveva studiato il federalismo nei
suoi studi torinesi, lo aveva fatto nei suoi scambi epistolari con
personalità come De Rougemont, lo aveva fatto leggendo l'Enciclica
di Leone XIII che fece del federalismo personalista uno dei punti
di riferimento essenziali di un modo nuovo di intendere il
cattolicesimo. Oggi possiamo parlare di un modello di federalismo
originale per la Valle, l'ho definito, anche se appare cacofonico,
come un federalismo autonomista, un federalismo che ha basato la
propria rete su un insieme complessivo di servizi sul territorio
che ha una grandissima originalità. La rete delle microcomunità per
anziani è un'istituzione del tutto oscura e ignota al di fuori
della Valle d'Aosta, lo è anche il meccanismo originale con cui
verranno costruiti questi piani di zona attraverso un sistema
democratico che passa da una "governance" del Comune di Aosta che
si diffonde anche negli altri 73 Comuni. Credo quindi, nel
ringraziare tutti coloro che hanno lavorato sul rapporto
dell'Osservatorio, di dover rilevare come sempre - al di là delle
battute del collega Frassy che coglie alcuni aspetti da Totò,
alcuni aspetti un po' "menagrami" delle statistiche molto puntuali
sulle mortalità e sulle cause di suicidio, cose che spingono a
gesti scaramantici - che, al di là degli aspetti quantitativi che
sono interessanti e utili, la rappresentazione della società che ne
emerge è quella di una società in grande trasformazione. Quando
diciamo che servono alcune leggi, una legge quadro sui problemi
dell'immigrazione, una legge quadro sulle disabilità, una legge che
ci obblighi a riflettere sui servizi sociali nei Comuni fissando
quei limiti di obbligatorietà di alcuni servizi laddove questi
siano stati decentrati per evitare la tentazione che alcuni fondi
vengano spesi diversamente, intendiamo dire che l'attenzione
complessiva alla persona umana - ecco di nuovo il riferimento al
federalismo personalista - ci consente oggi di ritenere che questa
fotografia che è stata effettuata è una fotografia nitida, che
offre lo spaccato di un paesaggio della Valle d'Aosta di oggi che è
utile, perché la nascita del compendio statistico che avremo fra
poche settimane ha la stessa ragione di tale volume, ossia
conoscere approfonditamente i fenomeni, perché questo è l'unico
viatico per poter intervenire nel nostro ruolo di politici e di
amministratori.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Ringrazio tutti gli intervenuti per le
osservazioni fatte, da ritenere in un argomento così importante,
ringrazio il Presidente di quest'ultimo intervento. Proverò a dare
alcune precisazioni proprio per una correttezza di rapporti. Questo
è un rapporto tecnico, come ha detto bene il collega Salzone, che
ha studiato tali problematiche; questo è un rapporto, è uno studio
tecnico, è una fotografia che è venuta bene mi sembra, perché con
grande fatica sono stati messi insieme un mucchio di dati precisi e
non è facile in questo momento raccogliere tutti tali dati: questo
perché ci vuole dare delle indicazioni importanti, una fotografia
bella, ma se nella foto vediamo che il tetto è storto, sì, è venuto
bene, ma il tetto è storto, per cui avremo la possibilità di agire,
che è un altro momento. Questo è un rapporto, non è un piano, per
cui, collega Frassy, sappiamo che lei ha desiderio sempre di
"menare le mani", ma questo non è il momento. Giustamente non si è
voluto votare un rapporto tecnico, il momento politico sarà un
momento successivo, saranno le deliberazioni che presenteremo.
Anche il suo tornare sul termine "strategico", mi permetto di dire,
è preso dalla legge che il 25 gennaio 2000 ha istituito
l'Osservatorio, quando all'articolo 4 dice:
"la relazione... ha
una funzione strategica e una congiunturale..."
, ma, se si
legge bene,
"strategica"
è utilizzato in senso editoriale,
"strategica"
nel senso di mettere insieme molti dati.
Infatti dice:
"la versione strategica... è finalizzata a fornire
elementi conoscitivi per la predisposizione del Piano
socio-sanitario..."
, per cui
"strategica"
qui vuol dire
nel senso di mettere insieme tanti dati che il tecnico fornisce e
che noi in un'assemblea politica abbiamo, come abbiamo fatto oggi,
avanzato delle possibili soluzioni di questi problemi.
Tornando sulle singole relazioni, ringrazio la collega Squarzino
per aver iniziato il commento dicendo quello che è il punto di
partenza, che il nostro è un "welfare" estremamente munifico. Si
può poi discutere sui vari capitoli di spesa, ma il punto di
partenza corretto mi sembra sia questo, ossia definire in modo
giusto che la Regione da sempre destina diversi fondi, molti di più
che le altre Regioni, alla soluzione dei problemi sociali. È vero
che questi problemi sociali sono accentuati dall'essere la nostra
una regione montana in cui il riscaldamento costa di più, in cui le
relazioni sono più difficili, ma certo che il nostro "welfare" è
munifico.
Sugli stranieri alcune piccole precisazioni; la mediazione
interculturale non è solo una mediazione offerta dall'istituzione,
è a volte una mediazione richiesta ad esempio in Ospedale dallo
stesso ricoverato, la stiamo riorganizzando, a questo però bisogna
aggiungere tutto quel progetto di alfabetizzazione degli stranieri
che è iniziato lo scorso anno e continuato quest'anno, dove, oltre
ad un finanziamento del Ministero, vi è una compartecipazione della
Regione. Lo scorso anno 140mila euro sono stati stanziati per dei
corsi di lingua, abbiamo visto che gli infortuni sul lavoro per gli
extracomunitari siano spesso legati a difficoltà di comprensione di
certi ordini, per cui abbiamo ritenuto importante avere un corso di
alfabetizzazione e lo rifaremo quest'anno; fra l'altro, qui c'è
stata della polemica perché è un corso retribuito, i partecipanti
percepiscono una piccola indennità per il tempo che destinano a
questo corso.
Sono d'accordo con i colleghi Squarzino e Frassy che, di fronte
ad una domanda così importante di servizi per la prima infanzia,
nonostante l'offerta sia particolarmente significativa. Ricordo
solo che i servizi per la prima infanzia sono un servizio in più,
non è un servizio fondamentale previsto dallo Stato, ma è un
servizio che la Regione eroga in più rispetto ai livelli
riconosciuti e dettati dallo Stato, ma, dicevo, di fronte ad una
domanda così ampia di servizi, e mi sembra di averlo illustrato
collega Frassy, anche se il rapporto è un rapporto tecnico, dal
punto di vista delle nostre iniziative, vi è il lavoro per portare
l'offerta a dei valori superiori. È chiaro, mi permetto di
sottolineare come qualche cosa su questo vada limato, perché
l'articolo dell'altro giorno era significativo in tale senso, i
servizi per la prima infanzia sono molto costosi, anche perché
prevedono dei rapporti bambino-educatori in tutte le ore del giorno
e con una temporalità molto ampia: dalle 8,00 alle 20,00 o alle
22,00 in alcuni casi, senza una grande flessibilità per cui
necessita di rapporti e di una presenza di operatori sempre molto
significativa senza essere differenziata nell'arco della giornata.
Un esempio significativo è anche prevedere una cucina all'interno
del nido, delle diete differenziate che sono delle diete a volte
troppo specifiche, ossia su 50 bambini non si possono avere 20
diete differenziate. Può anche essere un sogno, un paradiso, ma non
succede nelle famiglie numerose di prevedere una differenziazione
tale di alimenti, per cui, secondo me, in questo, pur ampliando il
servizio, per un'esigenza di finanziamento, lo diceva bene il
collega Comé, l'aumento dei costi di tale servizio dovrà prevedere,
se non una diminuzione della qualità, perché nessuno vuole
diminuire la qualità, una razionalizzazione dell'offerta in certi
tempi o anche su certe problematiche. Certo, la retta regionale è
un'esigenza, la Commissione che ha lavorato alla legge
sull'infanzia, la legge n. 11, ha come compito questo ed è stata da
noi sollecitata, con una lettera scritta un mese fa, a lavorare
affinché si addivenga ad una retta regionale uguale per tutti i
nidi. Vi è però da dire che l'ente gestore è l'ente locale, per cui
è un cammino che deve essere condiviso e non sempre può essere
condiviso. Certo non si può arrivare per tutti e non mi sembra
giusto arrivare ad una compartecipazione sempre della Regione per
l'80% della retta, come è stato suggerito, perché, in base alle
possibilità di una famiglia, certe famiglie che hanno un reddito
alto devono contribuire in modo diverso che al 20%, altrimenti
tutto il concetto di servizi sociali che si danno a chi non può
contribuire viene messo in dubbio. Vi è l'impegno di lavorare ad
una retta regionale che semplifichi e renda più equa l'offerta in
tutta la regione, ma questo comporta l'accordo con gli enti locali,
la condivisione di tali indicazioni; è un cammino che si sta
facendo, si arriverà a concludere questo, ma non è semplice, anche
per i costi, perché i costi da un Comune all'altro non sono gli
stessi. La variabilità di costi e di possibilità di reperire certo
personale non è uguale in tutti i nostri Paesi. Il grande problema
che tale rapporto ci mette davanti agli occhi è il problema di una
diminuzione dell'importanza in Valle d'Aosta della funzione che la
famiglia ha sempre svolto; alla base di questo credo vi sia da
ristabilire un valore, ovvero la centralità della famiglia, valore
che non può essere stabilito con leggi, né con indagini sociali, ma
è una questione culturale. Su questo anche noi abbiamo una
responsabilità, perché anche noi abbiamo una famiglia, per cui il
mettere al centro la famiglia come valore fondamentale della
convivenza nella nostra Regione è una delle indicazioni che
emergono dalle conferenze fatte sulla famiglia, ma che non ha un
percorso facile, perché è in gioco il ristabilire un valore. Certo
che, quando la famiglia è fragile, tutto quanto è costruito attorno
ad essa diventa più precario; una famiglia fragile pone il problema
degli anziani in modo più preoccupante, è vero che una fragilità
della famiglia pone il discorso della disabilità con tutto un altro
accento, anche se dobbiamo sottolineare come le famiglie che hanno
dei disabili in casa sono famiglie più coese. In una Regione che ha
sempre costruito delle reti familiari e una convivenza basata su
dei nuclei familiari il venir meno di questo valore centrale
indebolisce non solo la famiglia, ma tutto quello che la famiglia
ha sempre offerto alla nostra società. Per questo volevo segnalare
che esiste una mediazione familiare, gli stessi uffici delle
politiche sociali hanno creato un punto famiglia, c'è un servizio
politiche familiari, tale servizio si è spostato nei diversi Comuni
della Valle, è stata potenziata l'attività del Centro famiglie del
Comune di Aosta che non è più solo un centro famiglie comunale, ma
è allargato anche a delle politiche familiari regionali. È stato da
poco finanziato un percorso per famiglie ed operatori sociali della
famiglia, la Regione e l'Assessorato, insieme a varie associazioni
familiari, iniziano un corso che prevede diverse sedute di percorso
di aiuto alla famiglia, a sostegno della genitorialità. Sono corsi
importanti, le famiglie si trovano, cominciano a dialogare, a
mettere insieme le problematiche. Così come dicevo prima, sempre
sulla mediazione familiare, una mediazione più tecnica ha visto
negli ultimi mesi la consulenza di un avvocato per un servizio di
mediazione familiare, che a volte, andando a risolvere dei piccoli
problemi legali, aiuta la famiglia nella sua solidità.
Per quanto riguarda il precariato negli assistenti di sostegno,
assistenti di sostegno che sono in una percentuale molto elevata
rispetto ai disabili che abbiamo in confronto ad altre Regioni, è
una problematica che ci è chiara, l'abbiamo affrontata con il
Presidente. Sono più di 100 gli insegnanti di sostegno ancora
precari ed è chiaro che soprattutto per alcuni è una
professionalità acquisita in diversi anni e che serve alla Regione.
Vi è l'esigenza, da un lato, di stabilizzare questo precariato;
dall'altro, un patto di stabilità che pone dei limiti precisi
all'Amministrazione regionale; bisogna dire che, quando si è
proposto di esternalizzare il servizio, non sempre si è trovata una
risposta positiva. Sul fatto che un'indagine sociale ampia possa
essere utile, non dico che non lo sia; come suggeriva il collega
Salzone, potrebbe essere utile fare un'indagine sociale non solo
sulle attività dell'Assessorato delle politiche sociali, ma su
tutti gli Assessorati, ossia fare un'indagine sociale su tutti i
sistemi di affronto del disagio e di coordinazione e di sinergia
degli stessi sistemi. Non credo però che il problema dell'indagine
sociale sia la soluzione di tutte le problematiche esistenti, anche
per i lavori fatti dal gruppo della povertà guidato dalla prof.ssa
Saraceno, istituito dal collega Vicquéry, che ha lavorato diversi
anni e da cui è nata l'indicazione a fare l'indagine sulle coppie
monogenitoriali, che è l'unica indagine su questa problematica
fatta in Italia e ci viene abbastanza invidiata dalle altre
Regioni, in quanto tutti riconoscono come le coppie monogenitoriali
siano nell'ambito del sociale delle coppie a rischio, quindi si
deve ritenere che l'indagine sulle coppie monogenitoriali sia
un'indagine sociale. Fra l'altro, da questa indagine non emerge
solo la richiesta di case e di contributi, ma un aiuto
semplicissimo come attività di doposcuola che gestisca i bambini,
viene considerato un aiuto fondamentale da parte dell'istituzione e
su questo stiamo lavorando perché alle volte si pensa a sistemi
molto difficili, ma poi le cose più semplici sono quelle che
servono di più.
Alcune precisazioni su quanto ha detto la collega Fontana.
Quando si citano le tabelle in cui si dice che la spesa è
diminuita, è vero, è diminuita in alcuni settori come quello delle
politiche per anziani, perché finalmente esiste una contribuzione
più significativa, ma bisogna sottolineare - la legge finanziaria
di quest'anno è un riferimento - come la nostra Regione quest'anno
attribuisca alle politiche sociali un finanziamento del 6,7 in più.
Magari si spende meno in un settore, ma mettendo di più sul Fondo
sociale regionale, le attività, per esempio i soldi che avremo in
più li metteremo proprio a favore dei sessantacinquenni che
percepiscono a singhiozzo l'assegno del minimo vitale.
Si può poi dire che non è munifico il nostro "welfare", ma
bisogna dire che la nostra Regione quest'anno ha aumentato il suo
finanziamento per il Fondo delle politiche sociali regionali del
6,7%, mentre il Fondo nazionale delle politiche sociali del 2006 è
vero che è aumentato rispetto a quello del 2005, ma è inferiore a
quello del 2004, che era per la Valle d'Aosta di 3 milioni di euro,
quindi anche qui si può sempre fare meglio. Alcune precisazioni
sull'ISEE: questa non è una strada che ho iniziato da solo, è una
strada non semplice che ci viene invidiata da molti perché l'equità
nella contribuzione è uno degli argomenti più dibattuti in Italia,
che si basa su una correttezza di attestazione dei redditi che non
è sempre facile. De Antoni lo diceva in un recente congresso di non
credere a tutte queste dichiarazioni così basse; vediamo che per
vari servizi ci vengono presentati degli ISEE ridicoli in un Paese
in cui tutti si conoscono e forse bisognerebbe cambiare tale
sistema di contribuzione. Il cammino dell'ISEE è stato concordato
non solo con le organizzazioni sindacali, ma con tutti gli
Amministratori della Regione, con cui si è deciso di iniziare
questo percorso che prevede per la prima volta che venga tassato il
patrimonio per una certa percentuale, quindi chi è ricco... ma
anche a discapito di chi vive in Valle d'Aosta da sempre, c'è una
tassazione che dipende dal patrimonio. L'ISEE è migliorabile, le
norme non le possiamo inventare solo noi, anche se questa banca
dati ci darà molte notizie in più, ma non è un ISEE solo, non è
l'unico, collega Squarzino. Sono venuto a riferire anche in V
Commissione che abbiamo una deliberazione madre che decide come
calcolare l'indicatore, ma poi abbiamo diverse deliberazioni
figlie; ad esempio, l'IRSEE della deliberazione n. 22 non è lo
stesso della n. 93, si può migliorare, ma non c'è un IRSEE unico,
nel senso che nella deliberazione n. 22 non vengono calcolati i
redditi dei familiari, mentre nella deliberazione n. 93 lo sono,
così anche sulle varie deliberazioni figlie...
(interruzione del Consigliere Salzone, fuori
microfono)
... gli esperti dicono di no, ossia avere una deliberazione
madre con degli indicatori precisi e poi fare sulla casa,
sull'Università, sui servizi delle deliberazioni specifiche che
vadano a vedere delle franchigie, perché abbiamo dei limiti di
accesso che sono diversi da un servizio all'altro. Tutto un sistema
pertanto che è positivo, perché ha portato a contribuire nel modo
giusto alcuni che prima non lo facevano, è ancora un sistema
complesso, ma non siamo noi che abbiamo inventato un sistema
retributivo in Italia, ma è un cammino da semplificare.
Si è citato diverse volte l'8,5% dell'indice di povertà, direi
che la forbice di errore... è stato citato il limite superiore
11,4, bisogna anche citare il limite inferiore dell'errore
statistico che è di 5,6. Se si è sbagliato, da 8,5 non è detto che
si debba salire a 11,4, ma si può scendere. Noi lo presentiamo, è
un dato da verificare che ha delle motivazioni. Mi stupisce che
Bolzano abbia un aumento del 3% nell'indice di povertà, è logico
che verso le Regioni più ricche vi sia un flusso di chi è più
povero, ma su questo bisognerà lavorare. I piani di zona non li
abbiamo inventati noi, ma sono previsti dalla legge n. 328, non c'è
un modello unico di piano di zona, se andiamo a vedere quanto è
successo in Italia, sono diversi i modelli. Siamo in ritardo, non
sento di assumermi tutte le responsabilità di questo ritardo...
(interruzione del Consigliere Frassy, fuori
microfono)
... non è il problema del predecessore, lo dirò; i piani di zona
sono un nuovo modello, una nuova possibilità di gestire il sociale
in cui i Comuni, gli enti locali e la Regione si mettono insieme.
Il cammino difficile è stato questo, ma io sottolineerei che adesso
i piani di zona sono partiti e sono partiti molto prima di quanto
pensassi e questo proprio perché gli enti locali hanno superato un
campanilismo, si sono resi conto che non è più possibile risolvere
il problema sociale nel proprio ambito. Non è vero che hanno
lavorato, il fatto di aver messo un "tutor", un responsabile che è
stato incaricato di una responsabilità a livello di Ministero,
significa che stanno lavorando e stanno raccogliendo nelle varie
zone tutti i fabbisogni, stanno pensando di fare dei centri di
costo del sociale. Vedrà quando a maggio-giugno presenteranno il
documento sui piani di zona, sarà talmente corposo che uno potrà
rendersi conto del lavoro che c'è stato dietro. Che poi si sia
deciso di fare un unico piano di zona con 4 sub-ambiti che poi
corrispondono ai distretti, è una scelta che è derivata sia dagli
esperti che hanno studiato il problema, sia dagli amministratori
che hanno preferito fare un'unica regolamentazione generale dove
mettere 4-5 sub-famiglie, intendendo anche il Comune di Aosta, che
è un Comune capofila che ha una riorganizzazione particolare. Siamo
quindi partiti e siamo partiti in modo significativo proprio per
questo cambiamento di mentalità, il quale si è potuto riscontrare
negli enti locali, che ha portato a che per la prima volta si
mettesse sul tavolo quanto era l'organizzazione del singolo Comune,
quanto era il passaggio della gestione delle microcomunità alle
Comunità montane. È stato un primo passo importante che ha permesso
di fare quella nuova strategia per gli anziani che abbiamo sancito
con gli "standard".
I piani di zona sono soprattutto un'indagine sociale, perché,
coinvolgendo il volontariato, il terzo settore, le forze
amministrative fanno sì che certi problemi che prima non erano
conosciuti o da centro non avevano la rilevanza che invece hanno in
periferia siano portati all'attenzione in una sintesi, in una
logica, in una discussione che è molto più precisa. Perché forse
sono partiti in ritardo i piani di zona? Perché sul territorio non
avevamo quelle strutture che adesso abbiamo, i distretti sono una
realtà importante per cui è facile fare una riorganizzazione nel
sociale quando sul territorio hai già delle strutture
corrispondenti al territorio, ben organizzate. L'importante è che i
piani di zona sono partiti, il lavoro è molto, si è cambiata
mentalità e da questo potrà emergere una nuova progettualità e un
nuovo modo di affrontare le problematiche sul singolo
territorio.
Termino ringraziando per tutte queste osservazioni, ho detto che
ci sono delle "luci" e delle "ombre", siamo contenti per le "luci"
e che la Valle d'Aosta venga indicata in Italia come una Regione in
cui il "welfare" è munifico e in cui le esigenze delle persone
vengono messe al centro. Le "luci" sono venute per un grande lavoro
dei miei servizi, che alla fine di una legislatura mi sento di
ringraziare per la dedizione, per la competenza, per quello che mi
hanno dato e per come abbiamo lavorato insieme in questi anni.
Alcune "ombre" ci sono, sono "ombre" diffuse anche a livello
nazionale, che sono nell'ambito della globalizzazione, dell'aumento
dei costi. Credo che la famiglia, proprio in quella dimensione di
valore, debba essere ricostruita e a questo diamo un'importanza
particolare. Penso che nella sinergia fra i diversi Assessorati e
le persone che si occupano di problemi sociali, come il problema
degli anziani, che è un problema di tutti, e in questo ambito
sempre più si aspetta una legge sulla non autosufficienza a livello
nazionale che dia una contribuzione particolare a tutte quelle
famiglie (1 su 3) che hanno un non autosufficiente in casa, nella
sinergia fra tutti questi attori penso si potrà arrivare a quello
che diceva giustamente il collega Comé: ad un "welfare" che vuole
sì rimanere munifico, ma che deve essere riorganizzato.
Si dà atto che dalle ore 17,19 assume la presidenza il
Vicepresidente Lanièce.
Presidente
- Dopo l'intervento dell'Assessore, il
Consiglio prende atto del Terzo rapporto dell'Osservatorio per le
politiche sociali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK