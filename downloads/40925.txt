Consiglio Regionale della Valle d'Aosta - Oggetto del Consiglio n. 203 del 21 novembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 203 del 21 novembre 2018 - Resoconto
OGGETTO N. 203/XV - Comunicazione e presa d'atto delle
dimissioni rassegnate dalla Signora Chantal CERTAN dalla carica di
Assessore alla sanità, salute, politiche sociali e
formazione.
Fosson (Presidente) -
Punto 7 all'ordine del giorno. La
parola all'assessore Certan.
Certan (ALPE)
- Credo che due parole riguardo alle mie
dimissioni sia importante dirle. Quando si decide di partecipare
all'interno di una Giunta per lavorare a un progetto, credo che si
abbia tutta una serie di aspettative, ma anche di attenzioni. Che
il ruolo e la conformazione di questa Giunta fossero particolari,
anche per percorsi politici e per visioni molto diverse, non
l'abbiamo considerato un ostacolo ma pensavamo che fosse una
ricchezza.
Dopo un primo mese in cui, comprensibilmente, abbiamo cercato di
capire, di prendere le misure, anche da parte di chi non aveva mai
fatto parte di una Giunta, abbiamo visto da subito che non c'era
solo una differenza nel ruolo e nel percorso politico, ma vi era
anche una disattenzione, anzi, una mancanza di tutti quei principi
che abbiamo messo nell'accordo politico,
in primis
la
trasparenza, poi la condivisione e non vi era alcuna discussione
dei temi all'interno della maggioranza.
Una maggioranza che da subito non è stata solida, tanto che, se
oggi c'è ancora una Giunta, non c'è più una maggioranza che è
venuta meno, proprio per il fatto di non aver rispettato due
elementi: la condivisione e la trasparenza; due principi
fondamentali, oltre all'onestà. Dopo il mese di agosto ci siamo
incrinati in particolare su tre passaggi che andrò a declinare, ma
credo che sia venuta proprio meno la partecipazione di tutti
all'interno di questo progetto ed è venuto a galla quanto più volte
ormai sta venendo fuori e viene ribadito: non c'è nulla da
discutere,
noi
abbiamo deciso certe cose,
noi
facciamo, stop!
Tre passaggi. Credo che sul casinò ci siano stati dei tentativi
di forzature alla Giunta, che poi non sono andati a buon fine
perché di fatto la Giunta non ha deliberato nulla, nessun atto,
però ci sono state delle forzature per far deliberare alla Giunta
cose opposte a quanto il Consiglio regionale aveva deliberato con
due risoluzioni.
Gli altri passaggi. Uno l'abbiamo citato oggi ed è stato quello
sull'accordo con lo Stato che io, in quanto rappresentante in
Giunta di ALPE - poi magari i miei colleghi in Giunta non hanno
avuto questo stesso trattamento - ho potuto vedere tre minuti
durante la riunione, illustrato dai tecnici, dopo di che non è
neanche stato messo al voto, perché è stato dato per assodato che
tanto comunque passava. Il mio voto era del tutto ininfluente e
quel giorno era scontato che tanto si sarebbe siglato lo stesso
questo accordo. Il medesimo giorno passò nello stesso modo anche la
delibera sul Cda dell'università.
Gli ultimi due passaggi sono stati la nomina di alcuni
rappresentanti, l'ultimo del direttore del soccorso su cui non c'è
stato alcun dibattito sulla scelta della persona, ma è la modalità
con cui si è imposta la scelta che non mi ha vista d'accordo.
L'ultimo passaggio, forse il più increscioso, è stato quello di
lunedì scorso. Capisco che a qualcuno desse molto fastidio che,
nonostante le dimissioni, io partecipassi ancora. Ho lavorato fino
a questa mattina all'interno dell'Assessorato portando avanti i
dossier, perché è vero che le regole sono queste e si conoscono:
fino alla presa d'atto non vi è la dimissione ufficiale. Lunedì ho
comunque cercato di portare avanti in modo costruttivo, pur non
condividendo un percorso politico e tirandomi dietro, tutto il
discorso legato ai piani di zona e al piano povertà: siamo l'unica
Regione che ancora non lo ha approvato ed era pronto. Inoltre mi
sono occupata della delibera sulle strutture per i disabili che in
qualche modo rimetteva tutto in ordine, lavoro già iniziato nella
scorsa legislatura e che è stato finito. Il pacchetto di tutto il
lavoro preparato non solo dall'Assessore ma anche da tanti
professionisti, da tante persone che lavorano in modo direi
encomiabile tutti i giorni in Assessorato, è stato ritirato dalla
Presidente, nell'omertà totale di una Giunta che - di questo me ne
dispiaccio molto - non ha detto una parola. È stato ritirato e
messo da parte, poiché avrei avuto la grande colpa di non averlo
condiviso con la Giunta, ma di averlo condiviso con la V
Commissione e tutti i Consiglieri regionali.
Io ho una cosa che mi ha sempre contraddistinto in tanti anni,
non solo da un punto di vista politico ma anche come persona:
essere capace di guardarmi allo specchio. Io so di aver chiesto
ripetutamente alla Presidente - questo i Consiglieri che ne hanno
avuto occasione potranno confermarlo - di poterci incontrare almeno
su dieci tematiche dell'Assessorato alla sanità. Ho chiesto
ripetutamente di poterci vedere in una discussione di Giunta, non
in sede ufficiale, sui temi legati alla sanità. Mai è stata fissata
la data, come se mai avessi chiesto nulla! Una sola riunione è
stata fissata ed è stata quella con la USL e con l'Ufficio tecnico
e la Direzione strategica per parlare del riordino delle sale
operatorie e del nuovo bando sui consumabili che la USL stava
portando avanti: unico momento in cui abbiamo potuto in modo
collegiale condividere.
Io credo che non fossero questi i presupposti con i quali
avevamo iniziato. Credo che, quando si continua ad avere una Giunta
e si continua a deliberare facendo finta di niente, il passaggio
più brutto sia stato quello di ritirare - lei, Presidente! - tutte
queste delibere, perché io ero dimissionaria e non avevo condiviso
con voi queste cose. Sappia che il piano di zona doveva passare nei
settantaquattro Comuni e dovevano essere firmate le convenzioni.
Eravamo già in ritardo, perché lei venerdì scorso ha annullato la
Giunta e l'ha posticipata, ma speriamo davvero che entro il primo
gennaio 2019 il CELVA, che aspettava questa delibera, poiché
l'abbiamo condivisa con loro e con i Comuni, riesca comunque a
rimanere nei termini, altrimenti perderemo delle risorse. Le
perderemo non perché lo Stato è cattivo, ma perché non siamo stati
capaci di superare almeno in quel momento la parte personale o
politica, guardando in modo amministrativo.
Oggi, Presidente, ho deciso di fare questo passo da sola, in
piena libertà e ho deciso con altre persone e con altri movimenti
di fare probabilmente altri percorsi. Potranno essere di
maggioranza o di opposizione, poco importa, perché l'importante è
essere capaci e potersi guardare allo specchio tranquillamente.
Faccio oggi a lei la stessa domanda che lei ha fatto molte volte a
me, quando mi chiedeva che cosa ci facevo ancora in Giunta, se
continuavo a non condividere quello che lei con noi non
condivideva. Oggi io chiedo a lei: che cosa ci fa ancora seduta lì,
dopo aver perso dei pezzi e non essere più capace di deliberare
neppure una legge, perché oggi la variazione di bilancio lei non
sarà in grado, con quanto rimane della sua maggioranza, di votarla?
Lei non sarà più in grado di presentarsi in Consiglio regionale con
una maggioranza e io oggi le chiedo che cosa ci fa ancora seduta
lì? Io ho deciso di fare un percorso, l'ho portato a termine e
credo che la Valle d'Aosta si meriti altro, per cui ho fatto un
passo indietro: sia capace di fare altrettanto, perché finora non
ne ha azzeccata una!
Presidente -
Non ci sono altri interventi, il Consiglio
prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK