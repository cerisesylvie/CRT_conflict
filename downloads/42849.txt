Consiglio Regionale della Valle d'Aosta - Oggetto del Consiglio n. 340 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 340 del 11 febbraio 2021 - Resoconto
OGGETTO N. 340/XVI - Interpellanza: "Intendimenti in merito
alla sottoscrizione del protocollo COVID per la Casa Circondariale
di Brissogne".
Marguerettaz (Presidente) -
Punto 44 all'ordine del
giorno. Per la presentazione, la parola al consigliere Manfrin.
Manfrin (LEGA VDA) -
Con questa interpellanza, come
spesso abbiamo fatto in quest'Aula, analizziamo tre problematiche
distinte che riguardano la Casa circondariale di Brissogne. Avevamo
già parlato del protocollo, quello relativo alla prevenzione delle
condotte suicidarie e gesti autolesivi. Questo era già stato
oggetto di una iniziativa, proprio nella prima seduta dopo il primo
Consiglio regionale, nella quale l'Assessore aveva dichiarato, così
abbiamo riportato, che il documento, questo protocollo, era già
stato approvato sia da DSM, sia dalla direzione della Casa
circondariale, sia dalla direzione di area territoriale, ma mancava
ancora un passaggio per ufficializzare il protocollo. Abbiamo avuto
modo di confrontarci nelle scorse settimane con chi lavora
all'interno della struttura, che ci ha confermato che questo
protocollo purtroppo non era ancora stato firmato, quindi non era
ancora stato adottato. Così come però abbiamo evidenziato quando è
stata presentata la prima iniziativa, è evidente che la necessità
di arrivare a una firma, a una definizione del protocollo che possa
prevenire quelle che sono le condotte suicidarie e i gesti
autolesivi, risulta assolutamente necessario.
Il secondo problema è quello che riguarda il protocollo Covid,
sempre per quanto riguarda la struttura penitenziaria. Questo
problema anche qui lo avevamo già trattato non direttamente per
quanto riguarda il protocollo, ma per quanto riguarda i dati
relativi al contagio. Fra l'altro dati relativi al contagio che
evidenziavano tutta una serie di problematiche rispetto ai
trasferimenti, perché la causa del contagio avvenuto all'interno
della Casa circondariale era stato individuata nel trasferimento da
parte dell'amministrazione penitenziaria di altri detenuti da altre
carceri del nord Italia, nello specifico mi pare dalle carceri di
Torino. Questi detenuti oggetto del trasferimento non avevano avuto
uno
screen
ing sanitario quando erano usciti e quindi,
acquisiti nella nuova struttura, avevano poi fatto diffondere il
contagio; peraltro, un agente di Polizia penitenziaria ha avuto
anche delle lunghe problematiche relative al Covid.
Per ovviare a tutto questo, se ne era parlato la volta scorsa,
c'è una struttura che è stata montata, una tensostruttura,
chiamiamola così, che è stata montata dalla Protezione civile
esternamente rispetto all'ingresso nel secondo anello, ma era
quello l'unico screening che si era predisposto, per lo meno quella
misura di cui eravamo a conoscenza. Io ero convinto che questo
protocollo Covid fosse stato sottoscritto ma anche qui con
confronti con la struttura pare che questo protocollo non sia stato
assolutamente ancora sottoscritto e questa è una mancanza che va
assolutamente colmata soprattutto in periodo di pandemia.
C'è un terzo aspetto che sinceramente è anche molto delicato,
che mi causa anche una serie di problemi a parlarne per le
circostanze nelle quali ci troviamo, che riguarda invece il
capitolato e il responsabile medico della Casa circondariale. Come
abbiamo avuto modo di leggere e abbiamo anche qui già presentato
una iniziativa, nel capitolato relativo appunto alla gestione
sanitaria della struttura, all'articolo 3 è prevista la figura del
responsabile medico della Casa circondariale. Questa previsione
evidenzia che tale responsabile medico sia un dipendente
dell'azienda USL e debba svolgere le seguenti funzioni. Le funzioni
sono: armonizza gli interventi delle professionalità sanitarie
coinvolte ivi incluse quelle specialistiche e quelle per la presa
in carico del paziente con disagio psichico o con patologie di
dipendenza, definisce i bisogni clinici dei detenuti, mantiene
costanti rapporti con la direzione penitenziaria e le sue
articolazioni funzionali, anche in ragione dell'alta complessità
della gestione clinico-assistenziale e della specificità giuridica
delle persone detenute e internate, è responsabile della gestione
dei locali sanitari, strumentazione, arredi dell'attività dei
sanitari che operano all'interno della struttura, è coadiuvato da
medici penitenziari che svolgono attività sanitarie e garantiscono
le prestazioni di certificazione, propone il trasferimento di
pazienti detenuti in istituti fuori regione per motivi sanitari,
coordina la gestione dell'armadio farmaceutico. Tutte queste
operazioni, tutte queste deleghe che il responsabile sanitario
aveva venivano svolte fino a poco tempo fa in due ore dal
responsabile sanitario, che non era peraltro solo responsabile
sanitario della struttura.
Dicevo fino a poco tempo fa perché purtroppo - lo abbiamo
appreso recentemente - il dottor Paolo Micali Bellinghieri è
deceduto il 29 gennaio all'età di 57 anni. Peraltro, mi permetto
anche di ricordare il dottor Micali in questa sede. Noi ovviamente
quando abbiamo predisposto l'iniziativa non lo sapevamo, ma i fatti
rimangono: al netto del decesso, il fatto che il dottore dovesse
svolgere in due ore di servizio tutte queste predisposizioni del
capitolato evidentemente rimane. Rimane anche un altro fatto, cioè
che non avesse una nomina diciamo ufficiale, ma svolgesse queste
operazioni e svolgesse questo ruolo per spirito di servizio, ma non
con un incarico ufficiale. Quindi ovviamente questo evento
luttuoso, oltre chiaramente a colpirci profondamente, apre un nuovo
capitolo, cioè l'ennesima vacanza che si aggiunge a quella che era
la precedente inefficienza.
Per tramite di questa interpellanza le chiedo, Assessore, se sia
avvenuta o, in caso contrario, quando si intenda procedere alla
definitiva sottoscrizione del protocollo per la prevenzione delle
condotte suicidarie e gesti autolesivi, quali siano le disposizioni
relative al responsabile medico della Casa circondariale, anche
alla luce dei luttuosi eventi che hanno colpito il dottor Micali, e
se sia avvenuta o, in caso contrario, quando si intenda procedere
alla sottoscrizione del protocollo Covid per la Casa
circondariale.
Presidente -
Per la risposta, la parola all'assessore
Barmasse.
Barmasse (UV) -
Spero consigliere Manfrin di poter dare
delle risposte puntuali.
Questo è quanto mi è stato comunicato. Per quanto riguarda il
protocollo per la prevenzione delle condotte suicidarie e gesti
autolesivi, a seguito dell'insediamento della nuova direttrice
reggente della Casa circondariale di Brissogne, la dottoressa
Antonella Giordano, poiché non era stato ancora firmato il piano
locale di prevenzione suicidi precedentemente approntato, la
direttrice ha ritenuto di dare un impulso alla procedura e al
contempo di rivedere il piano in alcuni punti, non tanto nella
sostanza che è rimasta pressoché immutata, quanto nella forma e
nella semplificazione delle azioni. È opportuno precisare che,
seppur non formalmente strutturate, anche in assenza di un piano
ufficiale sono state comunque adottate tutte le azioni e
valutazioni possibili relative alla prevenzione del rischio
suicidario.
Sul punto si precisa altresì che in data 22 gennaio il dottor
Micali, direttore sanitario della Casa circondariale, ha inviato il
suddetto piano locale alla direttrice del dipartimento di salute
mentale per una valutazione in merito. In data 28 gennaio la
dottoressa Beoni ha approvato il suddetto piano. In data 29 gennaio
purtroppo il dottor Micali è improvvisamente deceduto, prima
dell'avvio delle procedure di sottoscrizione condivisa tra
direzione generale dell'USL e la direzione della Casa
circondariale. Stante quanto illustrato, si ritiene che vi siano
oggi tutti i presupposti per addivenire in tempi molto brevi alla
definitiva sottoscrizione del piano di cui trattasi.
Per quanto riguarda il responsabile medico della Casa
circondariale, mi è stato detto e comunicato che il rapporto
contrattuale del responsabile medico presso la Casa circondariale
di Brissogne, cioè il dottor Gabriele Gangarossa, è stato
normalmente rinnovato in data 7 gennaio 2021 con scadenza 31
dicembre 2021.
Per quanto riguarda il protocollo Covid per la Casa
circondariale, il piano per la gestione dell'emergenza sanitaria da
Covid-19, la sottoscrizione del documento da parte della dirigenza
della Casa circondariale e della direzione della USL della Valle
d'Aosta è avvenuta in data 25 maggio 2020. Inoltre, il documento in
questione è stato ulteriormente aggiornato e integrato alla luce
dell'evoluzione della pandemia in data 2 febbraio 2021.
Presidente -
Per la replica il collega Manfrin.
Manfrin (LEGA VDA) -
Mi auguro che a questo punto si
arrivi al più presto all'adozione del piano di prevenzione per le
condotte suicidarie e autolesive. È ovvio che lei, al netto di
quello che dice, cioè che siano già state adottate tutta una serie
di procedure, però mi conferma che manca ancora la sottoscrizione,
quindi mi auguro che si possa arrivare quanto prima a una
sottoscrizione.
Adesso prendo atto anche del fatto che mi ha detto che il
protocollo Covid in realtà è stato aggiornato il 2 febbraio 2021,
quindi dopo la presentazione della nostra iniziativa, ma le faccio
notare che c'era un protocollo Covid che era stato approvato nel
2020 e che era sicuramente datato e che era necessario andare ad
aggiornare, ed era esattamente questo aggiornamento che
attendevamo, e lei mi conferma che il 2 febbraio è avvenuto questo
aggiornamento.
Rimane però una criticità, che è quella del responsabile medico
della Casa circondariale. Io le posso dire così discreta certezza,
Assessore, che era il dottor Micali a occuparsene, tant'è vero che
lei lo ha anche citato nella trasmissione del protocollo per la
prevenzione delle condotte suicidarie e gesti autolesivi, quindi è
stato lui a comporre e trasmettere il documento, per cui
evidentemente non è che abbiamo quella nomina precedentemente.
So e le segnalo che manca anche un'altra figura all'interno
della struttura. Sempre all'articolo 3 è prevista la figura del
medico referente aziendale, dipendente dell'azienda USL della Valle
d'Aosta, che svolge le seguenti funzioni e ha un'altra serie di
funzioni: cura i rapporti tra l'azienda USL Valle d'Aosta e la Casa
circondariale di Brissogne, coordina e controlla tutte le attività
in essa svolte, garantisce l'assistenza sanitaria di base,
specialistica, infermieristica e farmaceutica prevista dai LEA,
gestisce le emergenze/urgenze in raccordo con il soccorso sanitario
118, raccorda l'assistenza primaria con l'attività assicurata dal
Dipartimento di salute mentale, gestisce i flussi informativi e
predispone piani formativi del personale sanitario della giustizia
e per quanto riguarda i rapporti con le attività sanitarie e valuta
l'effettiva necessità del trasferimento di pazienti detenuti in
istituti fuori regione.
Quindi sono due figure differenti. Lei probabilmente quando mi
diceva che c'è un medico referente aziendale, io non so a quale si
riferisse, ma le assicuro che non è il responsabile medico della
Casa circondariale.
Comunque, se vi sarà la necessità farò richiesta di accesso agli
atti per avere effettivamente la nomina, così almeno metteremo una
parola fine. Quello che però voglio fare non è una attività
ispettiva, quello che voglio fare e invitarla a fare è definire
finalmente queste due figure in maniera che per lo meno
parzialmente - mancano i direttori, mancano i comandanti, manca
tutta una serie di questioni - per lo meno nelle parti in cui la
Regione è direttamente chiamata in causa, si possa definire una
volta per tutte quelle che sono le figure di riferimento previste
dal capitolato di appalto e per lo meno da quel lato si metta in
quadra una situazione che ormai permane in maniera precaria da
troppo tempo.
Presidente -
Siccome è stata chiesta una sospensione da
parte della maggioranza per una riunione specifica e vista l'ora,
proporrei all'aula di sospendere i lavori e, se non ci sono
contrarietà, riprenderli alle ore 15:00. Se non ci sono
contrarietà, sospendiamo la seduta e i lavori del Consiglio, che
riprenderanno alle ore 15:00 questo pomeriggio.
---
La seduta termina alle ore 11:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK