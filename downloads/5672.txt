Consiglio Regionale della Valle d'Aosta - Oggetto del Consiglio n. 95 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 95 del 26 ottobre 1983 - Resoconto
OGGETTO N. 95/VIII - RINVIO DELLA MOZIO­NE CONCERNENTE:
ADESIONE DELLA REGIONE VALLE D'AOSTA ALL'INIZIATIVA
DELL'ALLESTIMENTO DELLA "NAVE PER L'INFANZIA" A FAVORE DELLA
POPOLAZIONE NICARAGUENSE.
PRESIDENTE:
Do lettura della mozione presentata dai
Consiglieri Mafrica, Tonino, Cout, Bajocco e Millet:
MOZIONE
PREMESSO che l'Assemblea nazionale dell'Associazione
Italia-Nicaragua ha avviato l'iniziativa di realizzare entro il
1983 l'allestimento di una seconda nave di solidarietà con il
popolo del Nicaragua, denominata "UNA NAVE PER L'INFANZIA".
RILEVATO che i fini umanitari dell'iniziativa consistono nella
raccolta di aiuti materiali da destinare al miglioramento delle
condizioni di vita, di salute e di istruzione di centinaia di
migliaia di bambini del Nicaragua, i quali soffrono, oltre che per
la debolezza economica del paese, anche per la situazione
politico-militare in cui oggi si trova la giovane democrazia
nicaraguense;
CONSIDERATO che a tale obiettivo ha dato il proprio appoggio il
Comitato italiano di solidarietà con il Nicaragua, costituito dai
partiti D.C., P.S.D.I., P.S.I., P.D.U.P., dalla Federazione
unitaria CGIL-CISL-UIL e dalle ACLI e che il Ministro degli Esteri
si è impegnato a mettere a disposizione una nave della flotta
pubblica, che partirà da Genova alla volta di Puerto Corinto;
RITENUTO che tale iniziativa possa contribuire alla causa della
pace e della distensione in un'area particolarmente delicata dei
rapporti internazionali e possa rappresentare un sostegno alla
lotta dei popoli che si battono per l'autodeterminazione,
l'indipendenza e l'affermazione delle libertà democratiche;
RICORDATO che già in numerose occasioni questo Consiglio
regionale ha manifestato la volontà di esprimere concretamente la
propria solidarietà al popolo nicaraguense;
Il Consiglio regionale della Valle d'Aosta
DELIBERA
1°) di esprimere, condividendone i fini, la propria adesione
all'iniziativa dell'allestimento della "Nave PER
L'INFANZIA";
2°) di impegnare la Giunta regionale a provvedere, attraverso
contribuzioni finanziarie o l'acquisto di idonee attrezzature, alla
realizzazione della volontà del Consiglio.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nelle scorse settimane abbiamo avuto
modi di sentire dalla viva voce della signora Pozza, che in questo
momento è impegnata in un'attività volontaria presso una scuola per
infermieri in Nicaragua, delle necessità urgenti di questa
popolazione. La mozione, riprendendo le iniziative che già questo
Consiglio in altre occasioni ha voluto prendere, chiede che il
Consiglio regionale dia alla Giunta l'incarico di dare un
contributo per la formazione di aiuti che dovrebbero poi essere
portati da un'apposita nave alle popolazioni del Nicaragua. Poiché
la materia è già stata dibattuta in quell'incontro cui facevo cenno
prima, credo che la mozione possa essere approvata, intendendo che
lo sbocco della stessa possa essere quel tipo di aiuti di cui si è
parlato nella riunione fra i Capigruppo e la Sig.ra Pozza.
PRESIDENTE:
Ha chiesto di parlare il Consigliere Lanivi,
ne ha facoltà.
LANIVI - (Féd.
DP-UVP): Il mio intervento era per
richiedere il ritiro di questa mozione, perché nella menzionata
riunione dei Capigruppo con la rappresentanza della sezione o
associazione valdostana di amicizia Italia-Nicaragua si erano presi
degli impegni che l'Amministrazione sta mantenendo, nel senso che
la signora Pozza ha già presentato un elenco di materiali di cui
avrebbe bisogno e l'Amministrazione regionale - pur nei limiti
molte volte stretti, delle sue possibilità più che economiche
relative a rapporti con organismi superiori - sta già
provvedendo.
A questo punto i casi sono due: o consideriamo superata questa
mozione perché l'impegno della Giunta c'è già ed è già stato
espresso, oppure la modifichiamo, senza sospendere però il
Consiglio perché mi parrebbe fuori luogo ritrovare un accordo su
una mozione che richiede cose che si stanno già facendo.
Chiedo quindi ai proponenti di ritirare questa mozione oppure di
selezionarla molto, di snellirla e di formulare la parte
deliberativa nel senso di un impegno che esiste già da parte della
Giunta.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Credo che valga la pena di approvare
la mozione perché rinnova ancora una volta la solidarietà del
Consiglio al popolo nicaraguense considerandola, dal punto di vista
formale, come corrispondente a quell'impegno che c'è già stato e
cioè, senza modificarla formalmente, ritenere impegnata la Giunta
ad acquistare quei materiali e quei medicinali che sono stati
richiesti alla signora Pozza. E' necessario quindi approvare la
mozione come espressione della volontà politica del Consiglio che,
d'altronde, in quella riunione con i Capigruppo ha manifestato tale
volontà, e per avere ancora una volta compiutamente espressa la
volontà della popolazione valdostana di essere a fianco di un
popolo che cerca di superare la sua difficile condizione e di
difendere la sua indipendenza e la sua autonomia.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Non avrei voluto intervenire su questa
mozione, perché, nell'incontro avuto con i Capigruppo e quella
dottoressa che veniva dal Nicaragua, avevo acconsentito al fatto
che fosse donato del materiale sanitario per la popolazione
nicaraguense. Fino a qui mi stava bene; vedo però in questa mozione
una certa strumentalizzazione politica, perché innanzitutto il
discorso degli aiuti a queste popolazioni in difficoltà esula da
quelle che sono le competenze regionali e coinvolge responsabilità
a livello nazionale e questa è una prima motivazione per cui sono
contrario.
Un altro motivo è che non vedo, se dobbiamo aiutare qualcuno,
perché dobbiamo aiutare il Nicaragua e non il Biafra o magari
l'India.
Ritengo che nel caso specifico ci sia una strumentalizzazione
politica nei confronti di un regime, il regime comunista, per cui
la mozione non mi trova consenziente.
PRESIDENTE:
Ha chiesto di parlare il Consigliere Lanivi,
ne ha facoltà.
LANIVI - (Féd. DP-UVP):
Ripeto che le intenzioni della
maggioranza sono di questo tipo: sulla vicenda del Nicaragua
l'Amministrazione regionale ha già avuto modo di esprimere in modo
concreto la propria solidarietà, inviando materiale sanitario
prima, approvando quell'intervento - che non c'è stato consentito
per adesso - di partecipazione alla costruzione di un centro
culturale in Rio San Juan e contribuendo adesso con altro materiale
sanitario.
La proposta che faccio è che, senza sospendere il Consiglio,
rinviando a punti successivi, si arrivi ad una mozione rivista, nel
senso che non possiamo dimenticare gli atti compiuti e dare
l'impressione, con una mozione, che stiamo avviando cose che invece
abbiamo già attuato o stiamo attuando.
Quindi se il discorso, senza sospendere i lavori, è di arrivare
ad un testo concordato che ci trovi d'accordo e che contenga le
cose che obiettivamente sono state fatte, bene, altrimenti su
questa mozione siamo costretti ad astenerci.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Potremmo accettare la proposta di
rinviarla a domani, così avremo il tempo di valutare cose che
possono essere modificate, perché in realtà la nostra mozione
doveva già essere discussa il 21 settembre e l'incontro con i
Capigruppo è avvenuto successivamente. Quindi la mozione era stata
presentata per tempo, crediamo che abbia un significato e possa
continuare a mantenerlo anche se nel frattempo alcune cose sono
modificate.
Siamo d'accordo di rinviare a domani l'approvazione,
considerando la discussione chiusa oggi, concordando con le altre
forze un testo che tenga conto degli sviluppi della situazione.
PRESIDENTE
: Il punto n. 10 verrà posto in votazione
domani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK