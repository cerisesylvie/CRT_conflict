Consiglio Regionale della Valle d'Aosta - Oggetto del Consiglio n. 548 del 14 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 548 del 14 maggio 1984 - Resoconto
OGGETTO N. 548/VIII - INTERVENTI REGIONALI PER FAVORIRE
L'ACCESSO AL CREDITO DA PARTE DEI COMUNI. (Interpellanza).
PRESIDENTE
: Do lettura dell'interpellanza presentata dai
Consiglieri Mafrica, Tonino e Dolchi:
INTERPELLANZA
Con la legge n. 38 del 1980 la Regione Valle d'Aosta aveva
stabilito di concedere contributi variabili dal 70 al 90% sulle
rate di ammortamento di mutui per opere pubbliche stipulati con la
cassa Depositi e Prestiti dagli Enti aventi diritto, tra cui i
Comuni.
Successive disposizioni statali hanno però in parte
vanificato i contenuti della legge 38, avendo fissato in lire
50.000 per abitante e per anno l'ammontare dei mutui che i Comuni
possono stipulare con la Cassa Depositi e Prestiti.
Altri provvedimenti dello Stato hanno invece dato facoltà ai
Comuni di deliberare l'assunzione di mutui anche presso Istituti
diversi dalla Cassa Depositi e Prestiti, concorrendo a finanziare
completamente gli oneri di ammortamento per l'anno 1983 e per 1/3
per il 1984.
Ciò premesso, i sottoscritti Consiglieri regionali
INTERPELLANO
l'Assessore alle Finanze per sapere:
1)
se la Giunta regionale ritiene opportuna una
modifica della legge 38 che consenta di ammettere a contributo per
gli anni 1984 e successivi anche opere finanziate con mutui assunti
presso istituti di credito diversi dalla Cassa Depositi e
Prestiti;
2)
se la Giunta intende intervenire con contributi che
finanzino integralmente le quote di oneri di ammortamento dei
predetti mutui non coperte dallo Stato.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Nel 1980 la Regione ha approvato una
legge, la n. 38, che concede contributi dal 70 al 90%, sulle rate
di ammortamento di mutui che i Comuni valdostani hanno stipulato
con la Cassa Depositi e Prestiti. Senonché, in anni successivi, c'è
stata una limitazione alla possibilità di stipulare questi mutui
che riguardano opere pubbliche. Per i Comuni è stata imposta una
limitazione per cui al massimo possono essere finanziati i mutui in
proporzione agli abitanti di quel Comune, con una cifra di lire
50.000 per abitante e per anno. Ne deriva che un Comune di 1000
abitanti può avere al massimo un mutuo di 50 milioni, che con i
costi attuali delle opere pubbliche non è molto elevato.
Ci sono state in seguito, proprio riguardo a questi problemi,
delle disposizioni (fra cui la legge 131) che hanno autorizzato i
Comuni a stipulare mutui per quelle opere anche con istituti di
credito diversi dalla Cassa Depositi e Prestiti e le leggi
finanziarie dello Stato prevedono contributi anche per questi
mutui, oltre che per quelli stipulati con la Cassa Depositi e
Prestiti.
Nella legge finanziaria dell'anno trascorso, che riguarda il
1984 e che è stata votata alla fine del 1983, tutte le rate di
ammortamento relative ai mutui stipulati nel 1983 sono
integralmente coperte dallo Stato, sia che siano stipulati con la
Cassa Depositi e Prestiti, sia con altri Enti, sempre per quel tipo
ben preciso di opere.
Per il 1984 è previsto nella legge finanziaria che lo Stato si
accolli 1/3 degli oneri, mentre per gli anni successivi la quota
non è ancora stata stabilita. Le richieste contenute
nell'interpellanza sono le seguenti: prima, se sia possibile
modificare la legge regionale n. 38 perchè le opere pubbliche dei
Comuni possano essere eseguite anche con mutui stipulati presso
istituti di credito diversi dalla Cassa Depositi e Prestiti;
seconda, se sia possibile modificare la legge in modo che tocchi
alla Regione la copertura della differenza fra quanto eroga lo
Stato e quanto rimane a carico dei Comuni. Per esempio per il 1983
si ha l'assurdo che coprendo tutto lo Stato, i contributi regionali
diventano di fatto inutilizzabili; per il 1984 se non verrà
modificata la norma attuale, i Comuni dovrebbero caricarsi i 2/3
delle rate di ammortamento.
Proponiamo quindi che ci sia una modifica della legge che vada
in questa direzione, che permetta ai Comuni valdostani di avere
questi contributi della legge 38 anche per istituti diversi dalla
Cassa Depositi e Prestiti, e che garantisca a copertura completa
delle rate, qualunque sia la cifra coperta dallo Stato.
Vogliamo sapere se la Giunta regionale ritiene accettabile
questa richiesta, che proviene da parte dei Comuni - c'è una
lettera dal Comune di Pont-St.Martin in questo senso - e che
potrebbe mettere in gioco, per quel che riguarda le opere
pubbliche, dei capitali utilizzabili, i quali potrebbero servire
allo sviluppo complessivo della regione.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN - (Féd. D.P.-U.V.P.):
Non concordiamo con quanto
dice il Consigliere Mafrica perchè se è vero che la legge 38 limita
a 50.000 lire per abitante per anno l'accesso alla Cassa Depositi e
Prestiti, è altrettanto vero che comunque pone un limite di 150
milioni e non il limite di 50 milioni per 1.000 abitanti: qualunque
Comune, anche al di sotto dei 1.000 abitanti, dispone di un tetto
fino a 150 milioni.
Bisogna inoltre tenere conto che la legge 38 è stata votata nel
1980, ossia prima del decentramento finanziario a favore dei
Comuni, prima della completa definizione del riparto fiscale fra lo
Stato e la Regione, la qual cosa ha permesso in un secondo tempo
sia di operare questo decentramento amministrativo a favore dei
Comuni, sia di investire maggiormente nel settore delle opere
pubbliche.
A nostro avviso tutti i Comuni dovrebbero avere un eguale
trattamento ed una eguale autonomia finanziaria, ed è questo lo
spirito della legge sul decentramento; in questo senso la Giunta è
orientata in quanto la legge sul decentramento, votata recentemente
quest'anno, ha aumentato questi limiti che erano rispettivamente
quelli della legge 10 e della legge 11 del 1982.
Se dessimo via libera a contrarre dei finanziamenti anche con
gli altri istituti di credito, dal 1984 in poi non è prevista
nessuna copertura da parte dello Stato e quindi i Comuni (in questo
caso le Regioni) si troverebbero a dover coprire interamente le
rate di ammortamento - e teniamo presente che si tratta di tassi di
mercato, quindi ampiamente superiori al 20%. Non so quanti Comuni
sarebbero in grado di fare questa operazione e perchè la Regione
debba addossarsi una spesa simile.
La legge 38 era stata varata con un altro spirito, in quanto
permetteva di contrarre dei mutui con la cassa Depositi e Prestiti
al tasso del 10,5% molto vantaggioso; era per questo che si era
scelta la Cassa Depositi e Prestiti.
Inoltre stiamo andando verso l'aumento del decentramento
finanziario a favore dei Comuni e, come bilancio regionale siamo
interessati sempre più ad investire in opere pubbliche; ed ancora
dobbiamo considerare che i Comuni hanno una certa difficoltà a
spendere tutti questi soldi (è il caso dei residui passivi che
ancora abbiamo sulla famosa legge di decentramento): ipotizzando
che noi facessimo un intervento, quanti Comuni sarebbero in grado
di utilizzare i fondi?
Anche sulla legge 38, se notate, sono solo alcuni Comuni che
hanno fatto questo intervento e non sono poi neanche molti; tutti,
per esempio, avrebbero la possibilità di fare questo mutuo di 150
milioni, che non è molto ma permette comunque di fare alcune
opere.
Per questi motivi non siamo d'accordo che la Regione debba
integrare queste rate, perchè dal 1985 in avanti non c'è
assolutamente alcuna garanzia che queste rate verranno pagate in
parte dallo Stato.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non siamo soddisfatti della risposta
della Giunta, perchè ci sembra che da una parte si voglia
rinunciare, visto che la Regione dà già propri fondi per le opere
pubbliche, a finanziamenti che possono venire dall'esterno e che
quindi aumentano la disponibilità complessiva regionale;
dall'altra, con questo tipo di logica, dicendo cioè che i Comuni
non riescono a spendere i soldi che già hanno attraverso le leggi
di decentramento, si finiscono per penalizzare proprio i Comuni più
attivi. I Comuni che sarebbero in grado di mettersi in movimento,
di ricorrere alla Cassa Depositi e Prestiti o altri Istituti,
vengono bloccati dal fatto che in pratica le quantità di denaro che
possono ottenere sono limitate da questa norma delle 50 mila lire
per abitante e per anno.
C'è un altro elemento: è vero che per gli anni successivi non
viene previsto niente, però per il 1983 lo Stato prevedeva di
coprire i 2/3, poi con la legge finanziaria ha coperto tutto. Per
il 1984 è prevista al momento la copertura di 1/3, però non
escludo, siccome la pressione di tutti i Comuni al di fuori della
Valle d'Aosta è molto forte e altrove non ci sono queste
agevolazioni che hanno i Comuni valdostani, che per il 1984 ed
anche per gli anni successivi in realtà i mutui contratti dai
Comuni siano in gran parte coperti dallo Stato.
Quindi sarebbe opportuno anzitutto dare una risposta al Comune
di Pont-St.-Martin che aveva posto il problema, (non so se la
Giunta lo ha già fatto) e successivamente valutare la possibilità
di avere dei mutui che prevalentemente finiscono poi per essere
coperti dallo Stato, per cui la Regione dovrebbe avere solo una
funzione di salvaguardia e di intervento nel caso in cui lo Stato
non intervenisse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK