Consiglio Regionale della Valle d'Aosta - Oggetto del Consiglio n. 285 del 29 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 285 del 29 maggio 1981 - Resoconto
OGGETTO N. 285/81 - DECENTRAMENTO DI MEZZI FINANZIARI, FUNZIONI
E PERSONALE A FAVORE DEI COMUNI E DELLE COMUNITÀ MONTANE.
(Interpellanza)
Presidente
- Do lettura dell'interpellanza presentata dai
Consiglieri Mafrica, Tonino, Viberti e Minuzzo.
INTERPELLANZA
I sopramenzionati Consiglieri regionali
INTERPELLANO
il Presidente della Giunta per sapere come la Giunta
regionale intende affrontare l'ormai indilazionabile problema del
decentramento di mezzi finanziari, compiti amministrativi e
personale a Comuni e Comunità Montane ed in particolare quale
giudizio viene dato sulle esplicite proposte formulate
dall'Associazione Sindaci della Valle d'Aosta.
Presidente
- I Consiglieri intendono illustrare
l'interpellanza? Illustra il Consigliere Mafrica.
Io ricordo che se i Consiglieri sono più di uno ad illustrare,
il tempo globale a loro disposizione è sempre e comunque di dieci
minuti.
La parola al Consigliere Mafrica.
Mafrica (PCI)
- L'illustrazione è semplice; spero che ci
sia una chiara risposta da parte del Presidente della Giunta.
Tutto il Consiglio è informato, perché molti Consiglieri avevano
partecipato, delle risultanze del Convegno dell'Associazione dei
Sindaci. I Sindaci della Valle d'Aosta hanno sottolineato un
atteggiamento di accentramento da parte della Regione, una scarsa
disponibilità a tener conto delle loro esigenze che hanno criticato
aspramente. Hanno chiesto quindi in modo esplicito di quantificare
con delle percentuali relative al bilancio regionale i mezzi
finanziari da mettere a disposizione dei Comuni e delle Comunità
Montane. In questo Convegno è stato chiesto che ai Comuni vada il
10% e che alle Comunità Montane vada il 5% del bilancio regionale.
È una proposta precisa; i Comuni e le Comunità Montane chiedono che
si chiarisca anche la questione delle loro competenze e del
personale da mettere a loro disposizione. Vorremmo sapere dal
Presidente della Giunta cosa è intenzionata a fare la Giunta stessa
nei confronti di queste precise richieste, e in quali forme intende
procedere per attuare quel decentramento che spesso in Consiglio
regionale viene presentato come necessario.
Presidente
-Altri dei firmatari intendono illustrare
l'interpellanza?
La parola al Presidente della Giunta, Consigliere Andrione, per
la replica.
Andrione (UV)
- Vi sono diversi aspetti da sottolineare
in merito al decentramento a favore dei Comuni - per le Comunità
Montane il discorso è molto più ampio in quanto si tratta di un
organo di riequilibrio economico e non di un organo amministrativo.
È intenzione della Giunta regionale, qualora i fondi esistano,
mettere a disposizione dei Comuni dei fondi accresciuti, e questo
per il fatto che purtroppo i Comuni sono competenza specifica, per
quanto riguarda la Valle d'Aosta, dello Stato.
Noi abbiamo chiesto che diventi una competenza regionale, il che
sarebbe più corretto e permetterebbe un intervento di natura più
precisa, ma, nell'assoluta carenza dello Stato in materia comunale
- siamo anche qui a 36.000 miliardi di deficit per i Comuni
dell'Italia - la Giunta regionale ritiene che sia indispensabile
intervenire finanziariamente a favore dei Comuni. Questo perché sia
loro possibile svolgere i compiti che sono loro affidati e non fare
una scrematura di questi compiti in modo da rivendicare soltanto i
Lavori Pubblici, non conoscere la scuola, non sapere niente di
acque, di idrogeologia, di rûs e cose di questo genere. Tutti i
compiti affidati ai Comuni devono essere svolti dai Comuni, e
evidentemente in questo caso devono essere messi a loro
disposizione i mezzi finanziari adeguati.
Personalmente, l'ho già detto diverse volte, non credo
all'istituto della delega; credo invece all'istituto di funzioni
che abbiano però evidentemente la necessaria copertura finanziaria,
e qui si ritorna al discorso di prima dell'istituzionalità o meno,
della possibilità per la Regione, di trasferire per legge delle
funzioni specifiche ai Comuni.
Per quanto riguarda il documento dell'Associazione dei Sindaci e
l'opinione che mi viene chiesta, mi riservo di avere un incontro
con il Direttivo dell'Associazione dei Sindaci per discuterne. Vi
sono però - a prima vista, bisogna dire - alcune ingenuità
abbastanza palesi; innanzitutto non è possibile dire il 10 o il 15
il 20%, perché evidentemente qui si fa riferimento al bilancio
futuro e non a quello attuale, infatti credo che in quello attuale,
per quanto riguarda i Comuni, siamo ampiamente nei termini. Messi
in certa maniera, mi sembra un pochettino - è una battuta - che si
sia alzato il nero vessillo della pirateria e, sentito da qualche
parte che arrivano i galeoni con l'oro, si dica: "Veniamo anche
noi!".
Deve invece essere stabilito, deve essere discusso, deve essere
anche trovato un parametro perché bisogna poter stabilire qual è il
rapporto fra bilancio comunale e spese, cosa che finora, con questi
piccoli fondi che abbiamo dato, non siamo riusciti a fare e che è
un aspetto negativo del problema. Secondo, mentre sono favorevole a
dei contatti approfonditi con delle istanze che rappresentino i
Sindaci anche se non istituzionalizzate, perché purtroppo, lo
ripeto, la situazione è quella che è, non mi sembra corretto porre
il problema di una partecipazione dei Sindaci in quanto tali alla
formazione delle leggi; bisogna che ognuno abbia il proprio ruolo e
che abbia la possibilità di svolgerlo secondo quelle che sono le
leggi attuali, sennò evidentemente bisogna modificare profondamente
le nostre istituzioni.
Questo può essere detto anche per alcuni altri particolari che
in questo momento mi sfuggono, però mi sembra che il punto
fondamentale sia questo: compatibilmente con il bilancio regionale,
siamo d'accordo per maggiori finanziamenti ai Comuni e quindi
minore intervento regionale in sostituzione di quelli che non
vengono o non possono essere fatti dai Comuni stessi, però
intervento in modo che i Comuni svolgano tutti i compiti che sono
loro affidati, e non ne prendano una parte e rimandino il resto sul
tavolo di un Assessore o del Presidente della Giunta regionale, in
quanto più difficile o meno comodo da fare. Va tenuto infine
presente - questo non per riaprire una precedente lunga discussione
- che l'orografia della Valle d'Aosta è tale per cui qualsiasi
lavoro viene a costare delle somme semplicemente sbalorditive, e mi
indirizzo a Tonino en "Voix d'amitié": Tonino conosce il Sindaco di
Perloz, che adesso ha scoperto il ponte che deve legare Tour
d'Héreraz al Capoluogo di Perloz passando per ...
(incomprensibile)
... Basta un'opera di questo genere per
rendersi conto che qualsiasi tipo di decentramento sarà sempre, in
materia di certi Lavori Pubblici, inferiore alla possibilità di
intervento comunale, cosa che non avviene nei Comuni di pianura
dove evidentemente la disponibilità finanziaria e il tipo di
intervento sono più corrispondenti.
Quindi rimarrà, anche dopo quanto ho detto, una necessità di
intervento regionale per quanto riguarda le grandi opere, e questo
non è detto che sia poi proprio l'interesse regionale se non in una
seconda, terza visione delle cose. Siamo favorevoli comunque a che
i Comuni possano assumere i loro compiti con una dotazione
finanziaria più consona alle necessità attuali. Questo
evidentemente sempre in attesa di quella famosa riforma della
finanza comunale che da circa venticinque anni i "Patres
conscripti" ci promettono e che può darsi anche che non riusciremo
a vedere per raggiunti limiti di età.
Presidente
- Tra i firmatari chi risponde? La parola al
Consigliere Mafrica.
Mafrica (PCI)
- Io prendo atto della volontà espressa dal
Presidente della Giunta di dare adeguati fondi ai Comuni; si
tratterrà poi di verificare in che cosa consiste l'adeguatezza di
questi fondi. Credo che comunque la Giunta dovrebbe prendere
un'iniziativa per trasformare quella legge annuale in un disegno di
legge che rivesta carattere permanente e non sia sottoposto, come è
avvenuto in passato, all'usura dell'inflazione e anche alla
necessità continua della ridiscussione, della trattativa.
Mi sembra poi che la richiesta dei Sindaci di intervenire nei
confronti dell'Amministrazione regionale fosse non tanto una
richiesta di compartecipazione al momento della formalizzazione
legislativa, ma una richiesta di collegamento per esprimere
opinioni ed esigenze dei Comuni. Questo, quindi, credo debba essere
tenuto presente, e non solo con la Giunta ma con l'intero
Consiglio, perché in effetti i Comuni rappresentano ancora la
struttura base della vita democratica della nostra Regione.
Presidente
- La parola al Consigliere Viberti.
Viberti (DPROL)
- Per fare una piccola precisazione
sull'immagine che il Presidente della Giunta ha dato delle
richieste portate avanti dall'Associazione dei Sindaci. Per fare il
pirata bisogna avere dei vascelli e bisogna avere dell'acqua su cui
navigare. Più che di pirati direi che si tratta di briganti, Signor
Presidente, i quali assaltano la carovana di denaro che deve
arrivare da Roma! Scherzi a parte, oltre a concordare con le parole
del collega Mafrica circa il fatto che prendiamo atto della sua
disponibilità, vorremmo che, come richiesto dall'Associazione
Sindaci, il momento dell'incontro avvenisse non solo con il
Presidente della Giunta, ma che anche i Capigruppo potessero
prendervi parte ed esprimere quelle che sono le loro opinioni
rispetto al metodo che il Consiglio deve seguire per dare luogo a
questo decentramento finanziario in misura maggiore a quanto
attualmente avviene.
(Intervento dall'aula fuori microfono
incomprensibile)
Il Presidente della Giunta è liberissimo di fare tutte le cose
che crede, però, visto che la richiesta è stata fatta, sarebbe
opportuno che rispetto a queste richieste ci fosse in questa
riunione la presenza se non proprio dei Capigruppo almeno dei
rappresentanti delle forze di maggioranza e di minoranza di questo
Consiglio, anche perché pensiamo che da parte di tutti possano
venire dei contributi validi circa l'impostazione della risoluzione
di questo problema.
Noi abbiamo fatto delle proposte di legge che sono
criticabilissime, però andavano in una certa direzione, e
pretendiamo quindi di poter dire anche noi la nostra non solo in
questa sede, ma anche nelle sedi che il Presidente della Giunta
riterrà opportuno, e che vengano richieste allargate non solo a
lui, ma al Consiglio, perlomeno a livello di Capigruppo.
Presidente
- La parola al Consigliere Minuzzo per la
replica, quale interpellante.
Minuzzo (PSDI)
- Solo per dichiarare la mia soddisfazione
per la risposta data dal Presidente della Giunta e per rivolgergli
la preghiera che accetti ed attui quanto scritto nel documento che
gli è stato inviato dall'Associazione dei Sindaci, in particolare
ai punti B e C, perché da lì discende la possibilità di mettere in
moto tutto il meccanismo.
Presidente
- Colleghi Consiglieri, ritenete che si possa
fare ancora un'interpellanza, che è rivolta all'Assessore
Pollicini, o che sia preferibile interrompere qui i lavori del
Consiglio? Interrompiamo qui, d'accordo.
Raccomanderei all'Assessore al Turismo e all'Assessore alla
Sanità di essere puntuali oggi alle ore 16,00 quando riprenderanno
i lavori, perché le prime due interpellanze concernono le loro
attività.
La seduta è sospesa.
I lavori riprenderanno alle ore 16,00.
La seduta ha termine alle ore 12,38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK