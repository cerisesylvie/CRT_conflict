Consiglio Regionale della Valle d'Aosta - Oggetto del Consiglio n. 2400 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2400 del 26 ottobre 2016 - Resoconto
OGGETTO N. 2400/XIV - Interrogazione: "Tempistica per il
pagamento dei contributi per l'ex verde agricolo relativi agli anni
2015 e 2016".
Rosset (Presidente) -
Punto n. 7 dell'ordine del giorno.
Ha chiesto la parola l'Assessore Testolin per la risposta; ne ha
facoltà.
Testolin (UV) -
In merito al quesito: "quando saranno
accreditati sul conto corrente bancario degli agricoltori
valdostani i contributi relativi alle misure dell'ex verde agricolo
relativamente all'anno 2015/2016", siamo ad informare come Agea, in
una riunione tecnica convocata la scorsa settimana, promossa dalla
Commissione politiche agricole la settimana precedente ed avente
all'ordine del giorno il "Piano straordinario delle attività
necessarie ai pagamenti", ha comunicato ai rappresentanti delle
Regioni i ritardi nell'allestimento dei sistemi informatici e ha
stabilito una nuova tempistica. Nel ricordare quanto comunicato già
nella seduta del Consiglio regionale del 21 settembre scorso sulla
base delle informazioni fornite dalla stessa Agea, che il rilascio
delle applicazioni utili per autorizzare i pagamenti per la Valle
d'Aosta, a cominciare dalla misura 13 (Indennità compensativa), era
stato previsto - come comunicatoci da Agea stessa - per la seconda
metà del mese di settembre, ora prendiamo purtroppo atto come tale
tempistica sia stata disattesa da Agea in ragione del prolungarsi
dell'allestimento da parte della stessa delle procedure di
controllo degli impegni previsti in attuazione del nostro programma
di sviluppo rurale. Nello specifico, per le misure a superficie
afferenti alla nuova programmazione della campagna 2015, la
comunicazione inviataci da Agea, pervenutaci tramite verbale della
riunione tecnica del 19 ottobre e che ha coinvolto tutte le
Regioni, indica che il completamento dei pagamenti relativi alla
misura 13 con istruttoria automatizzata dovrebbe avvenire entro il
30 novembre prossimo e che i servizi di istruttoria manuale saranno
resi disponibili dal 1° dicembre, così come per il 30 novembre Agea
ha previsto il pagamento dell'anticipo del 75 percento della misura
13 relativamente all'annualità 2016 (quello che era già stato in
precedenza comunicato).
Si sottolinea infine come, a seguito della riunione del 19
ottobre di cui sopra, l'Amministrazione regionale abbia nuovamente
sollecitato i vertici di Agea già dal 20 ottobre, quindi il giorno
successivo, al fine di poter addivenire alla soluzione delle
problematiche tecniche che impediscono il rilascio dei servizi di
istruttoria. Così come ha nuovamente richiesto ad Agea un
cronoprogramma completo e specifico per la nostra Regione in merito
al calendario previsto per tutti i tipi di pagamento. Si evidenzia
inoltre di aver interessato della questione, oltre al Senatore
Lanièce, il Ministro delle politiche agricole alimentari e
forestali, Onorevole Martina, che si è attivato presso Agea per
sollecitare la soluzione delle problematiche riguardanti la nostra
Regione con riscontri che andremo a verificare nei prossimi
giorni.
Président -
La parole au collègue Chatrian.
Chatrian (ALPE) -
Solo pochi giorni fa eravamo insieme
durante un momento di festa, al termine della campagna estiva della
Bataille de Reines
au grand concours final
, e capite
che la domanda principale era: le bugie hanno le gambe corte e non
sappiamo più che pesci pigliare. Io non vado indietro, non
ripercorro gli ultimi mesi o gli ultimi anni, ma solo le ultime
dichiarazioni. Aprile 2016: "I soldi del verde agricolo anticipati
dalle banche, garantisce Finaosta". Un flop. Inizio febbraio: "Il
pagamento delle domande 2015 del Psr inizierà nella prima primavera
2016". Una bugia. Il signor Beneyton: "Contro i pagamenti in
ritardo, il settore agricolo deve mobilitarsi in
toto
". Due
gennaio 2016: "Tra qualche mese saranno erogate le annualità
2015".
Faccio tre esempi, Assessore Testolin, non so se lei è a
conoscenza della gravità, perché capisce che qui portiamo dietro
una situazione di errori anche dal punto di vista politico, poiché
le Regioni che hanno deciso un percorso diverso, quello
dell'organismo pagatore, hanno già pagato e sui conti correnti
l'annualità 2015 - come lei ben sa - è già sui conti correnti.
Stiamo parlando dell'annualità 2015. Oggi lei ci dice che non ci
sono certezze non solo per l'annualità del 2015, che è disastrosa,
ma neppure per quella del 2016, ci sono nuovamente dei problemi
tecnici. Capisce però che è difficile veicolare dei messaggi
positivi al comparto, al settore e agli allevatori nel momento in
cui lei ogni tre mesi cambia data, ogni tre mesi lei illude il
settore per cui questi aiuti dovuti dovrebbero arrivare sui conti
correnti e invece tutto questo non avviene.
Siamo alle solite, lei oggi di nuovo - non per responsabilità
sue - ci dice che la responsabilità è a monte. Non avete voluto
riconoscere l'organismo pagatore nel 2007, 2008, 2009, 2010 e
questi sono i risultati: noi siamo nel mucchio di quelle Regioni in
cui l'organismo pagatore non è stato riconosciuto, e quindi siamo
nella massa e l'erogazione non avviene. In più ad aprile avete
illuso, e noi non solo ve l'avevamo detto, ma vi avevamo anche
pregato di non mettere in campo questa brutta cosa tramite
Finaosta, perché nessuno avrebbe utilizzato lo strumento che avete
disposto; avete fatto campagna per un mese su questa proposta, ma
pochissime sono state le aziende che l'hanno utilizzato. Siamo
quindi cornuti e mazziati.
Ancora una considerazione per annunciare ai colleghi
interessati, conoscitori del settore, presenti domenica scorsa alla
regionale e non solo domenica, che presenteremo una risoluzione su
questa criticità dell'ex verde agricolo, ma anche - e ne siete a
conoscenza tutti - su un'altra enorme criticità: quella del premio
unico annualità 2015 PAC/DAR accesso alla riserva nazionale, dove
nel 2015 non sono state presentate da parte delle aziende
valdostane, per la quasi totalità, le domande di accesso alla
riserva nazionale. Chi lo ha fatto si è visto aumentare il valore
dei propri titoli al valore medio nazionale pari più o meno a
228,76 euro. Numerosi beneficiari nel 2015 non avevano barrato la
richiesta di accesso alla riserva, anche a causa della poca
chiarezza della normativa. Su questo tema presenteremo una
risoluzione. Le operazioni di assegnazione dei titoli relativi alla
campagna 2015 non sono ancora concluse per tutte le aziende che
comunque hanno presentato la domanda sul 2015. Saremo in due a
presentare la risoluzione e penso che l'obiettivo sia comune:
trovare delle soluzioni per quanto riguarda la PAC, e vedo il
Presidente della Regione che condivide le sollecitazioni che stiamo
facendo come gruppo. Però, Assessore Testolin, per quanto concerne
la domanda che abbiamo posto sull'ex verde agricolo, è lei che è
venuto in aula a gennaio e poi ad aprile a riferire, poi avete
approvato quello strumento che non ha funzionato, e non sono io a
dirlo, sono i dati a certificare che le aziende non hanno
utilizzato lo strumento da voi messo in campo tramite Finaosta. Ciò
detto, penso che la criticità esista.
Dal nostro punto di vista come gruppo cercheremo di mettere in
campo tutte le iniziative e le sollecitazioni per trovare quanto
prima delle risposte puntuali, tanto sul premio unico quanto sulla
PAC di cui dicevo poc'anzi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK