Consiglio Regionale della Valle d'Aosta - Oggetto del Consiglio n. 4038 del 10 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4038 del 10 dicembre 1992 - Resoconto
OGGETTO N. 4038/IX Proroga della concessione alla SITAV
S.p.A. dei giochi tradizionali e alla SITAV S.p.A. e per essa alla
SISER S.p.A. dei giochi americani fino al 31 dicembre 1993.
Bich (Presidente)
Dichiaro aperta la seduta. Ritorniamo
al punto iscritto all'ordine del giorno 35bis, "Proroga della
concessione alla SITAV dei giochi tradizionali e alla SITAV per
essa alla SISER dei giochi americani fino al 31 dicembre 1993".
Presidente
Ha chiesto di parlare il Consigliere
Chenuil, ne ha facoltà.
Chenuil (PCI-PDS)
Non è certo semplice per me aderire a
questo deliberato. Tutti sanno che ho sempre cercato di affrettare
i tempi per giungere a una conclusione di questo problema. Ritengo
che si tratti di un nuovo atto di debolezza da parte della Giunta
regionale. Purtroppo oggi non si può fare niente di diverso e se
vogliamo essere responsabili e tutelare gli interessi della Regione
Valle d'Aosta e dei lavoratori della Casa da gioco di
Saint-Vincent, dobbiamo approvare questa proroga.
La ritardata o rinviata conclusione di questa trattativa è nota
a tutti noi. Non siamo riusciti a superare problemi inerenti
all'affidabilità della società SITAV, una richiesta questa che ci
ha portato via mesi di lavoro aspettando risposte e giudizi da
parte dei legali.
Non ci siamo solo limitati ad aspettare risposte inerenti questo
problema, abbiamo altresì cercato soluzioni diverse che sono
tuttora elemento di analisi da parte dei legali.
Personalmente sono convinto che sia ancora possibile risolvere
questo problema, ma bisogna avere la volontà politica per farlo. Se
l'attuale maggioranza non chiude questo fascicolo in questa
Legislatura, pagherà seriamente in senso elettorale.
Quante volte ho chiesto alla maggioranza di predisporre la nuova
convenzione in attesa che si chiarissero i punti precedentemente
menzionati. Se si doveva affrontare una contrattazione dovevamo
avere le idee chiare su cosa fare di questo
Casinò
.
Il mio invito alla Giunta regionale è di tentare in ogni modo di
sfruttare tutte le energie disponibili per far si che questa
proroga sia interrotta il più presto possibile.
Presidente
Ha chiesto di parlare il Consigliere
Martin, ne ha facoltà.
Martin (ADP)
Penso che sulla base del dibattito
intercorso fino ad ora sia utile una sospenzione della seduta in
modo da permettere alla maggioranza di consultarsi brevemente e di
chiarire alcuni dubbi che sono emersi.
Si dà atto che i lavori sono sospesi dalle ore 16,24 alle ore
17,21.
PresidenteRiprendiamo la discussione generale per l'approvazione
dell'og-getto n. 35 bis.
Ha chiesto di parlare il Consigliere Milanesio, ne ha
facoltà.
Milanesio (PSI)
Cari colleghi, a mio avviso su questo
argomento ci si può e ci si deve prestare a fare una serie di
considerazioni di carattere specifico evidentemente sull'argomento
in discussione, ma anche di carattere più generale circa il
comportamento di questo Consiglio e della classe politica sui temi
più scottanti, quegli argomenti che sono controversi, ma che si
riferiscono a settori della nostra vita economica che hanno grande
importanza e grande riverbero sulle finanze regionali nonché
sull'occupazione regionale.
Prima di entrare nel merito della proposta della Giunta
regionale, sulla quale ha già parlato ampiamente il Consigliere
Pascale per il Gruppo socialista, vorrei solo ricordare che, in
questo Consiglio, tutte le volte che si parla della Casa da gioco
di Saint-Vincent, avviene una specie di rimozione: non si vuole mai
parlare chiaramente, non si vuole mai dire le cose come stanno, ci
si trincera dietro medie aritmetiche e pareri giuridici e si lascia
aleggiare una atmosfera di incertezza e di mistero.
Personalmente cercherò di dare un contributo alla discussione,
così come l'ha sollecitata il Presidente della Giunta regionale,
tentando di dire pane al pane e vino al vino. Voglio dire le cose
come stanno senza, per quanto possibile, offendere nessuno e senza
fare discorsi che, partendo da considerazioni di carattere morale,
finiscono per essere moralistici ed evitando altresì considerazioni
di carattere giudiziario che sono di competenza esclusiva della
Magistratura. Invece, ciò che noi dobbiamo fare, e che non è stato
fatto e neppure si sta facendo, è di trarre delle considerazioni
politiche su cosa sta succedendo e sul ruolo della Casa da gioco
nella nostra Regione.
E' chiaro che c'è stata una trasformazione profonda nel modo di
funzionare della Casa da gioco, anche se praticamente la società è
rimasta la stessa da oltre quarant'anni. Se si dovesse scrivere la
storia della nostra autonomia, credo che si dovrebbe anche scrivere
la storia della SITAV e degli uomini che l'hanno rappresentata ed
emblematizzata nel passato, anche recente, e anche nel
presente.
E' una storia piena di luci e di ombre e non vedo perché questo
Consiglio debba rimuovere le ombre e non debba discuterne con la
memoria storica, con il senso del poi, con gli animi calmati dopo
le ultime vicende giudiziarie che sono state devastanti per il
Consiglio regionale e che sono ancora vive in questo Consiglio sia
sotto il profilo penale sia il sotto il profilo della
responsabilità patrimoniale.
Se non riusciamo a fare questa analisi serenamente e seriamente;
non diciamo quella che possiamo definire l'esistenza diffusa di
arrière pensée
, l'esistenza di stati d'animo revanscisti per
alcuni, di vendetta per altri o di semplice falsa finta
indifferenza per altri ancora e non cerchiamo di psicanalizzare
questo Consiglio e noi stessi, non saremmo in grado di spiegarci
ciò che sta succedendo, che a parer mio è assolutamente
inspiegabile in termini logici.
Con questo non voglio dire che sia inspiegabile la proposta che
ci ha illustrato oggi il Presidente della Giunta. Essa ha delle
spiegazioni, ma queste stanno nella mancanza sostanziale di volontà
politica di risolvere questo problema, stanno nella divisione
profonda che esiste tra persone e persone al di là
dell'appartenenza ad un Movimento, ad un Partito o a un gruppo
politico sulla soluzione della vicenda Casinò. E questo perché c'è
un vissuto su cui questo Consiglio deve soffermarsi, non per fare
dello scandalismo né del pettegolezzo, ma per cercare di capire
cosa è successo.
Non voglio fare una ricostruzione storica lunghissima, ma mi
limiterò a dire che il Casinò nasce da una iniziativa di nobili,
antichi e recenti, legati alla partigianeria in Valle d'Aosta.
Nasce come un'iniziativa intelligente, coraggiosa e certamente
utile alle finanze regionali e poi si sviluppa sotto l'egemonia,
nei primi tempi, del commendator Rivella e successivamente, per
moltissimi anni, del Conte Cotta. Alla sua scomparsa, c'è un
periodo di fermento, un azionariato già frammentato, già suddiviso
in molte partecipazioni, dove l'asse ereditario ha già inciso
perché ha contribuito a trasformarli in un azionariato di parenti,
di amici dei parenti e di amiche dei titolari o dei dirigenti di
questa Casa da gioco. Si è trasformato quindi in un azionariato
complesso ed è a questo punto che si innesta la figura di un
giovane manager, Bruno Masi, che certamente era ed è una persona
capace e poi, successivamente, si innestano altre due figure di
persone certamente capaci che sono Chamonal e Giovannini.
A questo punto la storia si complica ed io non la voglio
ricordare perché è tutta riassunta nelle pagine degli atti
giudiziari. E' una storia non ancora chiusa completamente e sulla
quale non esprimo nessun giudizio morale perché non lo ritengo
opportuno, né do una valutazione giudiziario-giuridica perché non è
di mia competenza. Formulo però una valutazione politica.
Penso di poter affermare in termini politici che quella fase è
stata la fase in cui si è visto trasformarsi il Casinò come fine a
Casinò come mezzo. C'è stato il tentativo, neanche troppo
mascherato, di utilizzare la Casa da gioco come un centro di
potere. Su questa vicenda qualcuno in questo Consiglio, forse anche
per colpe non personali, ha comunque pagato. Altri amministratori,
che non hanno avuto conseguenze penali in questa vicenda, hanno
comunque avuto dei riflessi di tipo amministrativo per essere stati
nelle Giunte che si sono succedute, anche questi per nulla
simpatici e augurabili per nessuno.
Credo che queste cose debbano essere dette e che si debba
valutare cos'era la Casa da gioco, con tutti i difetti che potevano
avere i Cotta e i Rivella: un'entità molto sovente munifica,
disponibile alle pubbliche relazioni, ma che non faceva politica.
E' questa la verità: non faceva politica! Frequentava tutti gli
ambienti politici, ma proprio perché li frequentava tutti, alla
fine era come se non ne frequentasse nessuno. Sono sempre sfuggiti
alla tentazione di utilizzare il Casinò come mezzo per conquistare
il potere o per usarlo a fini di potere. Si sono accontentati di
gestirlo come fine.
C'è stata una parentesi in cui tutto questo, in qualche modo, è
cambiato, è stato stravolto. Non vogliamo qui fare il discorso
della responsabilità, però in qualche modo dobbiamo dire che ci fu
un mutamento genetico nella dirigenza, quanto meno, mentre
l'azionariato era rimasto praticamente invariato. C'era questo
ceppo di vecchi azionisti un pò sdilinquiti nel tagliare le cedole
e c'era questo sangue nuovo entrato forse anche troppo
prepotentemente che ha cercato di usare la Casa da gioco come
mezzo. Non voglio aggiungere altro.
Abbiamo poi una parentesi che potremmo definire della
restaurazione.
Il Casinò, dagli azionisti, alcuni anche inetti, altri
semplicemente incapaci di andare d'accordo tra loro, decidono,
attraverso i commercialisti ed i consulenti, di affidare la
gestione della Casa da gioco a dei manager, ad un management.
Personalmente do tuttavia un giudizio di correttezza a questo
management, anche se non è sempre attento alle piccole
sollecitazioni dell'ambiente politico, non è sempre disponibile a
dialogare e a volte può anche avere tono di supponenza . Per alcuni
ha un difetto: non si occupa delle questioni politiche della nostra
Regione o se ne occupa per quel minimo che gli consente di avere
dei rapporti privilegiati, ma neanche troppo, con le forze di
maggioranza, qualunque esse siano.
Questo succede nel migliore dei mondi e, quando succede in modo
corretto e ragionevole, non credo sia un elemento di disdoro.
Questa è la valutazione che io personalmente faccio ad alta voce,
di cui mi assumo la responsabilità.
Sono almeno due o tre anni che si parla dell'insufficienza
dell'attuale Casa da gioco a reggere il mercato, a reggere la
domanda di gioco ed è già da anni che questi dirigenti investono la
Regione di proposte, di iniziative e propositi alle quali la
Regione, con la Giunta Rollandin in precedenza, poi con la
successiva Giunta Rollandin, poi con la Giunta Bondaz e adesso con
la Giunta Lanivi, non dà risposta.
La verità è che a queste proposte e sollecitazioni non sono
state date delle risposte. Questa responsabilità, secondo me, grava
sull'intero Consiglio regionale perché voglio ricordare che la Casa
da gioco è un'attività economica, e le attività economiche non
possono aspettare i comodi del Consiglio regionale.
Quando facciamo il discorso della managerialità,
dell'efficienza, della necessità di implementare il bilancio
regionale con entrate che non siano solo del riparto fiscale -
sappiamo che stiamo andando incontro a tempi duri e ieri, così come
oggi, ne abbiamo avuto una prova, - credo che il Consiglio
regionale al di là della sua litigiosità naturale e che le persone,
i gruppi politici, i sottogruppi, al di là delle aspirazioni, delle
volontà personali di ognuno, dovrebbero cercare un momento di
unità, di sintesi su queste cose.
Siamo riusciti a farlo faticosamente per la legge elettorale -
in un modo dignitoso perché bastavano ventiquattro voti, ma questo
Consiglio è riuscito a raccoglierne ventisei, il che non è una cosa
da niente - è possibile che sulla questione Casinò noi ci dobbiamo
trovare di fronte ad un tomo di questo tipo dove ci sono lettere di
richiesta, lettere di risposta, il classico dialogo tra sordi?
Nell'audizione di pochi giorni fa in Commissione abbiamo capito
che il 90 per cento delle cose scritte dalle parti secondo me
partono dal principio di riconoscere nell'interlocutore una
malafede aprioristica, cioè strutturale. Io credo che questo non
sia il modo per condurre una trattativa.
Questo Consiglio regionale aveva assunto molto faticosamente una
determinazione alla vigilia della scadenza della concessione,
ricorrendo all'avviso pubblico.
Questo non era mai successo, perché in precedenza le Giunte che
c'erano o perché si sentivano troppo forti o perché i gestori della
Casa da gioco avevano l'abilità di fare le pubbliche relazioni con
tutto il Consiglio regionale in modo tale che nessuno si sentisse
tagliato fuori dal processo decisionale, queste cose avvenivano o
all'unanimità o a stragrande maggioranza.
Quelli erano altri tempi, ora sono cambiati. Erano i tempi in
cui c'era il padrone del vapore che disponeva del bilancio della
società come meglio credeva. Dopo San Martino del 1983, questo non
è più possibile e la società che gestisce il Casinò è diventata
trasparente come tutte le altre.
Non ci sono più tre bilanci: quello che poteva avere il Conte
Tizio per sè, quello per gli azionisti e quello per la Regione,
oggi io credo che ci sia un bilancio solo. Mi chiederete se sono
qui per fare l'elogio della SITAV. Entro certi limiti sì, e questo
perché io ho un teorema politico che voglio spiegare al
Consiglio.
Preferisco, di gran lunga, una società con un azionariato
diffuso, dove non ci sono padroni del vapore, dove la gestione deve
essere affidata a dei manager, dove la Regione ha la possibilità di
dare il gradimento o meno sulla cessione delle quote e controllare
l'operato di questa società, piuttosto che trovarmi di fronte ad
una società che ha di nuovo qualche padrone del vapore, uno, due o
tre e che quindi non sarà esente dal tentare in questa piccola
Regione, dove già gli equilibri politici sono così difficili da
crearsi, dov'è così facile romperli e dove è così facile inserirsi
nelle lotte tra gruppi all'interno dei Partiti che sono sempre vive
e vivissime, quando c'è un padrone del vapore che può disporre a
suo piacimento e senza controllo di piaceri, posti di lavoro e
soldi, io credo ,che la vita democratica di questa nostra Regione
sia messa a repentaglio.
Per questo motivo io sono tendenzialmente favorevole ad una
società con un azionariato diffuso, dove ci sia anche il cosiddetto
"parco buoi", e dove ci siano dei manager che rispondono della
efficienza della gestione e della correttezza della gestione, e ne
rispondano agli azionisti e alla Regione. Tendenzialmente quindi
approvo una soluzione di questo tipo perché ritengo sia meglio che
un Partito o un Consigliere regionale sponsorizzi una società
piuttosto che si faccia sponsorizzare da quella società.
Ho l'impressione che in passato ci sono stati degli uomini
politici molto validi in questa Regione - anche se comunque anche
loro possono essere messi in discussione - che non si sono mai
fatti sponsorizzare, caso mai hanno sponsorizzato, e quindi hanno
potuto fare quello che volevano, erano loro i
"dominus"
della situazione e non i "dominati".
Credo di aver analizzato ora l'essenza del problema che è posto
di fronte a questo Consiglio: da una parte c'è una situazione
complessa e confusa che si vuole far diventare più complessa e più
confusa perché sappiamo benissimo che all'interno dell'azionariato
SITAV c'è una parte di azionisti che ha dato la scalata ad una
parte di questa società.
E' una cosa abbastanza chiara e comprensibile e non sfugge agli
occhi di nessuno che la litigiosità di questa azienda è frutto
delle iniziative sistematiche di una o due o tre persone che sono,
io ritengo, detentrici delle quote della società VALSER e che hanno
o ha acquistato quote di SFIT e ha dato o sta dando la scalata a
SFIT. Tutto questo è legittimo. Io non sto dicendo qualcosa che
possa suonare a disdoro di qualcuno, a me risulta essere così anche
se mi posso sbagliare.
E' chiaro che c'è qualcuno che ha interesse a delegittimare in
tutti i modi quella parte SITAV che ha costituito un'esigua
maggioranza assoluta. Leggetevi le sentenze del Tribunale..., anche
quella di Aosta.
Il Consiglio non può fare finta che non esista questo braccio di
ferro o che avvenga tra ipotetici azionisti della SITAV che fanno
capo a Piantini e altri ipotetici azionisti che non si sa bene a
chi fanno capo. In realtà lo si sa benissimo a chi fanno capo e non
sono neanche tanti. Mi guardo bene dal demonizzare qualcuno ma,
voglio solo dire, che questo Consiglio tragga le conclusioni
politiche di questa vicenda giudiziaria.
Questo, non per mettere al bando nessuno, ma se ci sono delle
responsabilità per i tempi e i modi in cui queste devono essere
fatte valere, è chiaro che ci deve essere una specie di moratoria.
Esiste poi l'istituto delle riabilitazione: quando una persona
subisce una condanna non è cancellato dalla faccia della società
civile, sconta la pena, quando la deve scontare, si fa riabilitare
se ne è in grado, dopodichè, è un cittadino come tutti gli altri
con tutti i diritti e tutti i doveri.
Non si chiede al Consiglio di applicare una misura di tipo
moralistico o punitivo nei confronti di qualcuno. Il Consiglio deve
solo chiarire la sua opinione in merito a questa lotta sorda
all'interno della SITAV. Il Consiglio deve inoltre valutare
un'altra cosa, non è tanto facile prendere la SITAV per la
collottola e far posto a VALMONT, "l'uomo del monte". Non è così
facile fare un discorso di questo tipo.
Abbiamo indetto un bando pubblico, mettendo un traguardo un po'
alto, perché l'atleta che si sarebbe presentato doveva essere
capace, doveva fare questo salto bene, poi in Consiglio c'è stata
la tendenza ad abbassare un poco questa asticella, da due metri e
venti a due metri.
In seguito abbiamo detto loro di saltare e quando siamo andati a
vedere chi saltava questa asticella, ci siamo accorti che non ce ne
erano tanti che riuscivano. E' vero che anche la SITAV l'ha saltata
toccando con un piede, però gli altri o non hanno neanche provato
oppure hanno fallito clamorosamente il salto.
Per quale motivo il Consiglio ha fatto questo? Il Consiglio non
poteva perché non c'era una maggioranza forte numericamente e
politicamente e non c'è neanche adesso, per cui per ragioni interne
ha ritenuto di fare ciò che avevano fatto gli altri
precedentemente. Sembrava possibile avere una convenzione migliore
e si è seguita questa strada.
Non credo, retrospettivamente, che abbiamo fatto male anche se
io sarei stato più propenso ad usare la trattativa privata, l'ho
detto allora e lo ridico ora, però ho votato a favore di quella
soluzione. La Giunta Bondaz iniziò delle trattative che non ha
potuto concludere, io mi auguro che tutto ciò che ha fatto la
Giunta Bondaz non venga preso come un qualcosa da demonizzare, come
è già stato fatto per l'S.D.S. o per altri argomenti. Mi auguro che
questa maggioranza, che questa Giunta, sappia chinarsi sulle cose
fatte anche dagli altri con attenzione, vedendo ciò che si può o
non si può salvare.
Non mi sembra che ci siano trentasei soluzioni di fronte a noi.
Esistono dei condizionamenti pesantissimi che la Regione ha nei
confronti del socio SITAV e che sono dovuti alla storia di questa
società che esiste da quarant'anni e che complessivamente ha svolto
bene il suo lavoro.
C'è stata questa eclissi, questo offuscamento nelle finalità
dell'azienda che si è verificato nel momento in cui un gruppo ha
avuto il sopravvento, però in generale questa azienda ha bene
operato, ma anche allora, se andiamo a vedere le scelte tecniche
dei nuovi soci di allora non sono state sbagliate e oggi la Casa da
gioco ne sta traendo i vantaggi.
Voi pensate ragionevolmente che sia possibile, senza colpo
ferire, estromettere la SITAV a favore "dell'uomo del monte"? Mi
chiedo inoltre se tutto questo sia utile per la Regione e se possa
avvenire senza "spargimento di sangue". Per sangue intendo il
sangue di una parte di quei 1.250 lavoratori impiegati nel settore
del gioco: una parte di questi sono dipendenti del Billia, che, e
lo sapete meglio di me perché lo sanno tutti, totalizza cinque
miliardi di deficit all'anno.
Ipotizzate uno scorporo di SITAV e SISER dal Billia e poi
spiegatemi chi vorrebbe gestire il Billia. Chi vorrebbe gestire il
Billia per poi pagare cinque miliardi di lire per dovere di firma?
Questo è certamente un grosso condizionamento.
E lo sapevamo fin dall'inizio. Ciò significa che se vogliamo
toglierci l'accerchiamento, se vogliamo toglierci i condizionamenti
dobbiamo passare attraverso una convenzione che faccia cadere
questi presupposti e che possa consentire al prossimo affidamento
l'inesistenza di vincoli di proprietà, di interconnessione e di
complementarietà fra le attività del gioco e le attività private,
privatissime della società SAAV.
Non condivido molte delle cose che sono state dette qui oggi.
Penso che occorra reinserire il problema del Casinò nella sua
complessità in una dimensione politica più generale, non
considerandola come un problema puramente tecnico dove dobbiamo
discettare sullo 0.1 per cento, questi sono compiti che in un paese
civile li risolvono i tecnici, con i politici.
I politici fanno le grandi opzioni in modo discrezionale, ma
trasparente, dopo di che ci devono essere nell'amministrazione
coloro i quali devono dare concretezza ed attuazione a queste
scelte e questa attuazione deve essere efficiente ed imparziale.
Non ho visto né in questa Giunta né in quelle precedenti , su
questo argomento, nè efficienza nè imparzialità.
Il Casinò è la nostra gallina dalle uova d'oro: molti ce la
invidiano. Ci invidiavano anche il riparto fiscale. Dico che ce lo
invidiavano, perché va a finire che non ce lo invidieranno più. Ci
invidiavano la benzina e speriamo che ce la invidino ancora. Non
vorrei dover dire, tra sei mesi o un anno, che ci invidiavano anche
il Casinò. Perché il rischio che si corre è proprio quello di veder
deperire questa azienda, perché è di una azienda che si sta
parlando dove la politica non dovrebbe entrare e il cui compito è
quello di produrre denaro, di dare posti di lavoro e se possibile
di fare promozione a livello di immagine.
Mi sembra che il modo con cui abbiamo affrontato questo problema
sia sbagliato. Ci sono troppe
arrière-pensées
, troppe code
di paglia, troppe volontà di vendetta e forse anche troppe
incomprensioni e questo non è certo il ruolo che deve rivestire il
Consiglio nella sua collegialità.
Noi non vogliamo farne una questione di minoranza o di
maggioranza e do atto all'attuale Presidente della Giunta di
essersi comportato in modo estremamente corretto. Però, Lanivi è
uno di quelli che se non ha la forza, certamente non gliela può
dare nessuno in questo argomento. Lanivi è un uomo solo in questa
Giunta perché è Presidente della Giunta, ma appartiene ad una
formazione politica che in questo momento esprime la sua
persona.
So benissimo quali sono le diverse valutazioni che avvengono
all'interno della maggioranza, o perlomeno penso di saperlo, so
anche quali sono le valutazioni che avvengono all'interno della
minoranza: sono improntate il più delle volte alla volontà di
dissolvimento, al
"cupio
dissolvi"
Visto che non si
possono fare dei goal, bisogna impedire agli altri di farne. Non
capisco questo tipo di atteggiamento.
Noi siamo all'opposizione, ci opponiamo a questa Giunta, non
crediamo in questa Giunta e non riteniamo che essa abbia
compattezza politica, ma su questo argomento noi vorremmo fare un
discorso responsabile.
Capisco le preoccupazioni del Presidente quando dice che qui ci
sono tante teste e tante idee. I nodi veri non si vogliono
sciogliere, il dito nella piaga non lo si vuole mettere. Ci si
preferisce soffermare sugli aspetti di dettaglio, di contorno.
Il Presidente della Giunta propone allora di rinviare la
soluzione di questa situazione a marzo, periodo di probabile
pubblicazione della sentenza del Consiglio di Stato, ma voi pensate
che nel mese di marzo questo Consiglio sarà in grado di soffermarsi
su questa vicenda per decidere qualcosa in merito? Non lo so, ho
l'impressione che neanche adesso sia più in grado di farlo, quindi,
prudentemente, il Presidente propone il rinvio della questione al
futuro Consiglio regionale, motivandolo nella maniera che ho appena
illustrato.
Quando una maggioranza non ha la possibilità e la capacità di
esprimere una decisione, ha la legittimità di formulare questo tipo
di proposta. Secondo me anche il Consiglio nel suo complesso oggi
non ha la capacità di dare una risposta a questo argomento.
Ho detto qui quello che pensavo e l'ho detto a voce alta perché
sono abituato a dire ciò che penso in Commissione, in Consiglio e
all'esterno a costo di farmi dei nemici.
Al di là del fatto che questa maggioranza, certamente oggi non
dimostra una capacità di governo su questo problema, mi rendo conto
che questa è anche una responsabile presa d'atto di una situazione
che è complicata e quindi è inutile far finta che non lo sia.
Non condivido le motivazioni addotte nella delibera relative
alla trasparenza e alla affidabilità perché ho un'opinione
personale a riguardo, che sono pronto poi a discutere con chiunque
e in tutte le sedi. Non voglio ora tediare questo Consiglio
ulteriormente.
Non penso che si possa considerare inaffidabile una società che
ha gestito una Casa da gioco con successo per quarant'anni. Forse
si può considerare inaffidabile qualche amministratore regionale
che ha dei comportamenti un po' discutibili nei confronti del
Casinò e che, in certe situazioni, si presenta all'ingresso
accompagnato da signore di piccola virtù, chiedendo a gran voce di
accedere alle sale da gioco con le sue accompagnatrici.
Questo discorso dell'affidabilità deve essere fatto anche per
gli amministratori regionali.
Inoltre non mi sembra corretto che qualche amministratore
regionale riceva e veda, praticamente tutti i giorni, il Consiglio
di amministrazione della VALMONT ed i suoi consulenti annunciati, o
dichiarati o pretesi.
Credo che questa non sia la strada giusta. Dobbiamo fare uno
sforzo di verità, di responsabilità non per offendere nessuno, ma
per assumerci le nostre responsabilità. Questo Consiglio sta
abdicando a troppe responsabilità e oggi questo probabilmente
avverrà di nuovo.
Mi auguro che ciò possa servire in futuro alla Valle d'Aosta, ma
sono seriamente preoccupato perché questa è una considerazione
fatta anche dalle Associazioni sindacali con le quali io non sono
tenero.
A differenza di Beneforti, che ha un'estrazione sindacalese,
ritengo che i sindacalisti, i politici e i datori di lavoro debbano
fare ognuno il proprio mestiere.
Quindi io non mi sono mai mescolato alle vicende sindacali della
SITAV, ancorché sollecitato e malgrado io abbia molti amici
sindacalisti, però mi sembra che le campane a morto che stanno
suonando i dipendenti SITAV nei confronti della classe politica
siano un atto giusto e da prendere in considerazione.
Loro sono tutti i giorni lì a produrre, non è la fabbrica, non
c'è il rischio della silicosi e mi auguro che non facciano la fine
di quelli della COGNE, però hanno capito che quell'azienda è la
gallina dalle uova d'oro per cui se noi le tiriamo il collo, queste
uova non ci saranno più né per loro né per la Regione.
Concludo quindi col dire che noi su questa proposta non possiamo
che astenerci anche dando atto al Presidente della Giunta regionale
di aver fatto degli sforzi, quanto meno, di aver permesso alla
gente di capirsi e di spiegarsi. Voglio ricordare al Consiglio
regionale che noi corriamo dei grossi rischi per il nostro riparto
fiscale ed è quindi giunto il momento di accettare delle soluzioni
che, anche se non sono di gradimento del singolo uomo politico,
possono garantire delle entrate alla Regione e una certa continuità
e trasparenza.
Concludo con un'ultima considerazione. Mi è parso di capire,
anche se mi riserverò di capire in dettaglio la situazione quando
avrò esaminato tutti i documenti, che nelle proposte presentate
dall'Ing. Piantini in Commissione, il tipo di soluzione da lui
avanzata consenta alla Regione un doppio controllo su questa
vicenda: può consentire un intervento in qualsiasi momento della
convenzione e addirittura la revoca della convenzione al
verificarsi di certi eventi. Può darsi che io mi stia sbagliando,
ma se così stanno le cose, scusatemi signori Consiglieri, non c'è
peggior sordo di chi non vuol sentire.
PresidenteHa chiesto di parlare il Consigliere Beneforti, ne ha
facoltà.
Beneforti (DC)
Questa mattina ho illustrato la nostra
posizione in merito a questa delibera. Prendo la parola perchè dopo
il mio intervento il Presidente della Giunta ha fatto alcune
affermazioni alle quali ritengo doveroso replicare.
Sono convinto che non è con entusiasmo che pone a questo
Consiglio la proroga al 31 dicembre 1993 della vecchia convenzione
SITAV.
Io credo che nessuno in questa sede, pur essendo di parere
contrario o di ideologie diverse abbia mai chiesto alla Giunta di
prendere decisioni scriteriate.
Noi sosteniamo che siamo qui tutti quanti per fare gli interessi
della Regione. Abbiamo dichiarato la nostra disponibilità a
studiare fino alla fine del mese le iniziative che si possono
assumere per evitare che il Consiglio proroghi la concessione.
Non vogliamo far prendere a questa Giunta decisioni scriteriate
ma non vogliamo nemmeno che essa rinvii nel tempo tutti i problemi
che le si pongono e che aggiri gli ostacoli con la formula del
rinvio.
Durante il suo intervento, il Presidente si è risoffermato sul
discorso del Consiglio di Stato, ma se questo Consiglio di Stato
non si pronunciasse a gennaio andando avanti, quando prenderemo
l'iniziativa per rifare questa convenzione?
Penso che in situazioni come questa il Consiglio non debba
essere gestito dalla Magistratura e che si debbano valutare
principalmente gli interessi dell'Amministrazione regionale e della
collettività valdostana. Credo che la decisione sul rinnovo della
convenzione spetti al Consiglio e a nessun altro. Non dobbiamo
stare dietro a tutte le società che decidono di gestire il
Casinò
e ci fanno ricorsi.
Mi rendo conto che il rinvio di un anno della Convenzione crei
problemi anche alle organizzazioni sindacali che per rinnovare il
vecchio contratto al 31 dicembre 1992 hanno dovuto sottoscrivere
una clausola sull'articolo 13. Il contratto scade adesso e le
organizzazioni sindacali devono riprendere le trattative, ma fino
al 1993 l'azienda non le inizierà.
Inoltre oltre al ricorso i legali consigliano di aspettare la
sentenza del Consiglio di Stato. Avete chiesto a questi avvocati
chi pagherebbe le conseguenze di un indebito arricchimento della
SITAV da qui al 1993?
E chi ripagherebbe la Regione se dovesse subire un danno? Non
basta dunque chiedersi se si può rifare la convenzione, bisogna
anche domandarsi quali sarebbero le ripercussioni sul Consiglio
regionale, sulla Giunta e sull'economia regionale non
facendola.
Io credo che queste domande meritino un'attenta analisi e
confermo che noi non possiamo accettare questa politica del
rinvio.
Dobbiamo invece cercare una soluzione che non metta la Regione
nella situazione critica di cercare di rinviare la convenzione di
un anno. Non è la Regione a doversi legittimare, ma sono le società
che vogliono trattare con noi che lo devono fare e se queste non
sono trasparenti, ribadisco che sia meglio lasciarle e cercare
nuovi sistemi per gestire il
Casinò
.
Detto questo confermo l'astensione del Gruppo della DC.
Presidente
Ha chiesto di parlare il Presidente del
Consiglio Bich, ne ha facoltà.
Bich (GM)
L'argomento
Casinò
sollecita quasi
sempre confronti molto accesi; fuori da quest'aula ciascuno
dichiara ufficiosamente la sua posizione, all'interno di questo
Consiglio invece il dibattito ufficiale è rivolto verso un uditorio
ben preciso, politicamente preparato che poi amplifica le sue
posizioni sui giornali.
Queste vengono poi pubblicate come posizioni ufficiali dei
partiti riguardo un grosso problema che è indubbiamente quello
della gestione del
Casinò
.
Personalmente ho dato vent'anni della mia vita lavorando
all'interno del
Casinò
; ho lavorato come Rappresentante
della Regione, da giovane Vice-Commissario, dal 1969 fino al
1989.
Conosco quindi abbastanza bene la storia del
Casinò
, una
storia che stasera è riecheggiata qui dentro con una tonalità un
po' soffusa che simula certi atteggiamenti e certe allusioni soft
con la presa dei giornali economici. Quasi come un articolo di
fondo de "Il Sole 24 Ore" s'intreccia via via che si dipani con
l'utilità saggia che deve avere questo Consiglio per il
conseguimento del migliore risultato; quindi per sciogliere un nodo
che per troppo tempo ha creato affanni e qualche volta anche
disperazione.
Devo dire che il dibattito di oggi alla fine si sta rivelando un
dibattito spento e le posizioni che sono state promesse l'altro
giorno in commissione da alcuni consiglieri, posizioni determinate
e altisonanti, non sono riecheggiate in quest'aula.
Riecheggiano invece posizioni che si conoscevano già vent'anni
fa. Stiamo ripercorrendo un certo percorso all'indietro per la
conferma e l'attribuzione alla società SITAV del suo ennesimo
mandato; come nel 1977. Quelli che dicono stasera di essere
innovativi in fondo ripetono esattamente gli stessi temi che erano
stati discussi allora e che io conosco bene proprio perchè già
allora dominavano all'interno del
Casinò
con le ridondanze
che poi hanno anche oggi.
Innanzitutto si evidenziava l'assoluta intangibilità e
inamovibilità della società SITAV. Tutti sostenevano, dai capi
ufficio ai dirigenti massimi, che questa era una società più che
affidabile e che le carenze che si manifestavano all'interno della
gestione e che sono venute alla luce poi nei fatti giudiziari,
erano inconsistenti perchè una società così forte, che di fatto
aveva messo il bavaglio alle sezioni riunite della Cassazione, e
che controllava gran parte dell'
humus
politico-amministrativo non solo della Regione ma addirittura a
livello nazionale, aveva il diritto di poter compiere tutte le
procedure, che erano particolari e finalizzate al mantenimento
della gestione in esterno.
Tutto questo per dire che sostanzialmente la logica operativa di
questa società è una logica che si è protratta nel tempo con enorme
peso sulla comunità valdostana. Non è dunque vero quel che diceva
un momento fa un Consigliere con fantasiose argomentazioni che il
management non ha mai fatto politica.
Il management e la proprietà della SITAV hanno sempre fatto
politica e tanto più l'equilibrio, l'imparzialità e l'equidistanza
di questa società era sbilanciato tanto più ci si avvicinava a
forme pericolose di promozione e di aiuto soltanto verso certe
parti politiche. Situazioni che poi sono sfociate in quello che noi
tutti sappiamo.
Questi atti erano sostanzialmente dovuti alla presenza di un
potere forte che si era instaurato tra l'Amministrazione e i suoi
legali rappresentanti e la società SITAV. E perchè si rompeva
troppo spesso il rapporto di equidistanza, l'amministrazione
pubblica finiva per non avere un rapporto di imparzialità verso la
SITAV.
Ecco dunque l'incubo di allora e di oggi di vedere alle scadenze
dei contratti, la possibile concorrenza che potesse venir fuori in
un procedimento che mette a paragone due possibili forme di
gestione, due possibilità di sviluppo.
Ritornando alla situazione odierna è possibile dopo tutto quello
che è successo arrivare finalmente al concorso, a quella famosa
licitazione fra diverse offerte, tal che si possa in qualche modo
poter scegliere fra offerte concorrenziali? Tutto faceva presagire
che si andasse in questa direzione, invece non è stato così. Due
delibere del Consiglio hanno di nuovo rotto quell'equilibrio
dell'imparzialità e equidistanza fra l'amministrazione pubblica e
la società contraente.
Questo è apparso in diverse circostanze; innanzitutto nel bando
che doveva doveva servire a selezionare un gruppo di aziende che
dessero delle garanzie, in realtà le "maglie" del bando sono
risultate troppo strette e solo una di queste società è riuscita
non si sa come a passare.
Uno dei requisiti centrale del bando era infatti quello di
trasparenza e affidabilità, il Consiglio espresse chiaramente i
suoi dubbi circa queste due pregiudiziali ma la Giunta di allora
decise di andare avanti malgrado tutto perchè quella era la volontà
politica di allora. Ecco già una prova di assenza di imparzialità
che io avevo già fatto rilevare alla Giunta di allora.
Non è lo 0,9 per cento dell'azionariato che cambia una società
come la SITAV; essa non può come primo atto significativo delle
trattative mettere in mora la regione con ricorso al TAR perchè per
la prima volta la Regione ha emesso un bando di preselezione
ritenendo che non sussistessero i diritti per una trattativa
privata...
Per quanto riguarda poi l'equidistanza e l'imparzialità della
società SITAV verso i politici, andiamo a vedere l'uso che è stato
fatto dell'articolo 13 relativo alla quantificazione delle persone
assunte, i criteri con cui sono avvenute le assunzioni. Se queste
sono le risultanti, dov'è l'equidistanza!
In realtà dunque l'asetticità di questo gruppo di dirigenti che
non si interesserebbe delle cose di questo mondo è soltanto
apparente.
Diventa quindi inquietante il pensiero che la Regione non riesca
ad uscire da questo circolo vizioso, che non possa dare in gestione
la Casa da gioco senza una trattativa privata con una singola
società. Credo che in questo modo venga leso il principio generale
dell'imparzialità della pubblica amministrazione.
Sostengo dunque in questa sede la tesi per la quale la proroga
di una anno poteva essere evitata se ci fosse stata una maggior
volontà politica di concludere il procedimento, volontà che in
realtà non c'è stata perchè nelle trasversalità si sono viste bene
certe caratterizzazioni. Si poteva benissimo realizzare almeno un
confronto fra due offerte e sarebbe stata certamente una cosa
migliore e non ci troveremmo oggi in queste condizioni.
Gli errori capitali quindi in questo procedimento sono avvenuti
nel momento in cui si sono escluse tutte le possibili soluzioni che
non passassero attraverso la trattativa privata singola o con la
SITAV.
Vorrei dunque riaffermare un principio che non può venire meno,
nel contempo capisco benissimo che la Giunta non possa trovare una
soluzione con decisioni avventate come è stato fatto per il
Casinò
di Campione d'Italia attraverso l'assunzione diretta
della gestione, tanto più che noi abbiamo dei ricorsi pendenti.
Questi sono tutti aspetti secondari rispetto il fatto di grande
rilievo che è la contrattazione concreta
Casinò
-Amministrazione regionale.
L'ennesimo riferimento che riemerge è quello poi della rottura
dell'accerchiamento di cui si parla da oltre trent'anni. Questa
rottura dell'accerchiamento è sempre stata un alibi per la
prosecuzione delle trattative private dirette.
Allora se in questo momento questa fase di proroga ci consente,
quanto meno, di definire una trattativa in cui si possa partire da
un azzeramento generale delle condizioni di partenza, tenendo
quindi un occhio di riguardo verso i problemi dell'accerchiamento,
sarebbe un elemento quanto meno già di nuovo impulso verso la
conclusione della trattativa.
Temo che in questo periodo che ci separa dalle elezioni non sarà
possibile arrivare a una soluzione delle problematiche che si
frappongono alla conclusione delle trattative.
La mia raccomandazione alla Giunta è evidentemente a quella di
trovare una soluzione nel più breve tempo possibile, nella speranza
che questo periodo così delicato non faccia riemergere di nuovo una
certa preferenzialità della SITAV verso certe forze politiche ben
identificate. Se questo avverrà avremo modo di denunciarlo
pubblicamente.
Pretendiamo che ci sia un preciso controllo sulle assunzioni e
su quelli che possono essere gli elementi di "intreccio" e di
favoritismo che un ente così complesso e potente come quello del
Casinò
può avere sulla società civile, perchè noi vogliamo
che si giochi a carte scoperte e che la campagna elettorale non sia
viziata da queste turbative.
Questo è il mio augurio anche se in passato purtroppo non è
stato così. Il nostro Gruppo voterà questa delibera con queste
riserve: sia mantenuta la massima correttezza, sia data il maggior
impulso possibile alle trattative e alla conclusione del
procedimento in modo che si possa arrivare a una soddisfacente
conclusione di questo iter travagliato prima delle elezioni.
Presidente
Ha chiesto la parola l'Assessore al Turismo
e Beni Culturali Voyat, ne ha facoltà.
Voyat (UV)
Mi dispiace che il Consigliere Milanesio
non sia presente anche perchè il mio intervento è soprattutto
dettato da alcune sue affermazioni.
Intendo premettere che in quest'affare non ho né amici da
difendere né nemici da castigare, le mie azioni sono volte
nell'unico interesse dell'Amministrazione regionale.
Conosco gli amministratori SITAV così come conosco gli
amministratori e Azionisti di altre società, non intendo rinunciare
all'amicizia di nessuno solo perchè come amministratore regionale
devo interessarmi anche della questione del
Casinò
.
Posso dire tranquillamente che finora sono stato in grado di
scindere quelli che sono gli interessi dell'Amministrazione
regionale e quelli che sono gli interessi regionali. Non mi toccano
quindi certe affermazioni che so per certo rivolte a me in quanto
il Consigliere Milanesio mi aveva già rivolto queste allusioni in
commissione, e se il mio intervento in Giunta o in commissione è
stato fatto in certi casi su quelle che erano le società da
valutare, ritengo finora di aver parlato solo di quella che era la
trasparenza e l'affidabilità della società SITAV.
Opinabile la questione della trasparenza e dell'affidabilità;
evidentemente c'è chi chiede il 100 per cento della trasparenza
della società, come lo ritengo io, qualcuno invece che chiede la
trasparenza solo del 50 o del 50,6 per cento circa.
Voglio dire comunque che le mie informazioni non le attingo solo
all'interno della Casa da gioco di Saint-Vincent, ma anche alla
fonte ed è proprio quello che ho avuto occasione di consigliare ad
alcuni miei colleghi, di richiedere cioè della documentazione che
so che esiste e che potrà essere utile in seguito al Consiglio
regionale per discutere la questione dell'affidabilità e della
trasparenza della società SITAV.
Non sto evidentemente ad elencare quali sono tutti questi punti
di incertezza per passare alla questione dell'affidabilità di
amministratori regionali.
Sono dispiaciuto che ci siano dei consiglieri che prendono
quello che è un atto che io ritengo doveroso da parte di un
amministratore regionale, di verificare alcuni casi che si
verificano all'interno della Casa da gioco di Saint Vincent,
trasformati da qualcuno in pettegolezzo.
Su questo fatto ho inviato una lettera al Presidente della
Giunta, ho fatto una relazione due giorni dopo l'accaduto,
spiegando il perché. Voglio comunque che tutti lo sappiano che a
voce corrente e riportato anche da relazioni del Commissario
regionale, c'è uno scadimento nei giochi, ci sono giocatori
ritenuti buoni o ottimi che se ne sono andati o sono stati
allontanati dalla Casa da gioco.
Quando un giocatore ritenuto buono con la conferma di croupiers,
di changeurs o cassieri e controllori regionali viene detto che
cambia mediamente due milioni ogni volta che si presenta e poi
improvvisamente viene estromesso senza nessuna motivazione
plausibile, ritengo che sia dovere di un amministratore regionale
che si trovi nel caso di andare a verificare.
Il mio primo atto è stato quello di chiedere al Commissario
regionale la motivazione. Il Commissario regionale assente, il
Vicecommissario non ha potuto rispondermi in quanto come
Vicecommissario non era in possesso della documentazione.
In un secondo momento il Commissario regionale mi conferma che
il Commissario regionale non ha i nominativi di quelli che vengono
ammessi o non vengono ammessi. A questo punto, durante un confronto
con gli amministratori SITAV mi è stato detto che in effetti questi
nominativi non vengono trasmessi al Commissario regionale.
Per quanto riguarda poi l'estromissione del giocatore in
questione gli amministratori hanno dichiarato che le motivazioni
non erano motivazioni di gioco ma di pubblica sicurezza all'interno
del
Casinò
.
A questo punto ho ritenuto che la cosa non riguardasse
l'Amministrazione regionale, al limite doveva essere interesse
della Casa da gioco e del Commissario approfondire la questione. Il
caso è stato dunque chiuso a questo punto senza mie richieste
specifiche di riammissione della persona estromessa che come dicevo
mi ha scritto due giorni fa una lettera.
Due giorni dopo tuttavia è stato consegnato al Commissario
regionale tutto l'elenco delle persone che non hanno la possibilità
di entrare al
Casinò
di Saint-Vincent.
Ritengo che a mio giudizio sia stato giusto l'intervento da
parte di un amministrazione regionale per richiedere le motivazioni
di certe azioni se poi vengono presi dei provvedimenti da parte
della SITAV e mettere al corrente anche i commissari.
Un intervento dunque che ritengo logico da parte di un
amministratore regionale, trasformato in pettegolezzo da qualcuno e
ripreso in Consiglio regionale oggi dal Consigliere Milanesio. A
questo punto va anche un ringraziamento a quei consiglieri
sollecitati da qualcuno di fare interpellanza su questo caso in
Consiglio regionale. La lettera che ho inviato al Presidente della
Giunta il 17 novembre 1992 in merito a questa questione è a
disposizione dei consiglieri.
Per quanto concerne l'affidabilità di amministratori regionali e
la questione delle amicizie, ritengo che forse il Consigliere
Milanesio deve guardare da altre parti, non nei miei confronti
perchè tutti sappiamo che corrono voci su sponsorizzati o
consiglieri che sponsorizzano certe società a livello di
pettegolezzo e su questo io non mi fermo.
Dico comunque che ci potrebbero essere dei consiglieri regionali
che in veste di consiglieri oppure di presidenti, oppure di
commissari o di coordinatori di un qualunque comitato o commissione
che possano avere ancora delle pendenze finanziarie nei confronti
della società SITAV o della società SAAV, sono piuttosto queste
persone che a mio avviso prima di lanciare accuse e pettegolezzi
nei confronti di altre persone dovrebbero regolarizzare certe loro
situazioni.
Questo non è certo a vantaggio della discussione del Consiglio
regionale, ritengo comunque che sia giusto da parte mia aver
precisato un fatto e nello stesso tempo averne precisati altri.
Presidente
Ha chiesto di parlare il Consigliere
Mostacchi, ne ha facoltà.
Mostacchi (UV) Vorrei solamente fare alcune considerazioni, in
quanto sono membro della IV commissione e pertanto sono
responsabile della situazione che è venuta a crearsi.
Nel mese di luglio la Giunta ha portato in Consiglio per la
ratifica una delibera di proposta di proroga fino al 31 dicembre
1992.
Io ero convinto della buona fede della Giunta e di tutti noi che
l'abbiamo votata, che per il 31 dicembre 1992 si sarebbe giunti a
una soluzione. Perchè questo non è avvenuto?
Per sei mesi abbiamo giocato a tennis, ci siamo passati la palla
da Regione a SITAV su due parole: affidabilità e trasparenza. Due
parole labili, astratte. Abbiamo confezionato un dossier di pareri
legale mentre in realtà penso che il nocciolo della questione sia
il parere politico e non quello legale.
Siamo tutti tesi ad indagare ad investigare, tutti in cerca di
un colpevole, ma a nessuno è venuto in mente che forse non c'è
neanche un cadavere. L'altro giorno a Milano hanno trasmesso la
prima del Don Carlos. Lo spettacolo si è concluso con un po' di
fischi ed un po' di applausi.
Noi oggi invece stiamo mettendo in scena la nona sinfonia di
Beethoven. Non so se ci saranno applausi o se ci saranno fischi,
chi vivrà vedrà. La mia posizione riprende le dichiarazioni fatte
da Bich nell'ultima parte del suo discorso, discorso che io
condivido molto apertamente.
Non sono qui per sponsorizzare nessuno ma mi auguro che nel più
breve tempo possibile si arrivi ad una conclusione della vicenda
Casinò
.
Questo è l'augurio che mi permetto di rivolgere a me stesso in
quanto membro della commissione e all'intera Giunta. Pertanto
voterò a favore di questa delibera nella speranza che la vicenda si
concluda molto prima del 31 dicembre 1993.
Presidente
Ha chiesto di parlare il Consigliere
Martin, ne ha facoltà.
Martin (ADP)
Qualcuno quest'oggi ci ha riportato
indietro nel tempo; abbiamo sentito chi ci ha ricordato le sue
esperienze passate come dipendente della Regione all'interno della
struttura del
Casinò
, chi ci ha ricordato le esperienze di
colui che ha gestito in prima persona, in quanto responsabile della
politica della Regione verso il
Casinò
negli anni '70,
qualcun altro ancora ci ha ricordato cosa succede adesso nella Casa
da gioco e qualcun altro ancora ha cercato di indirizzare il
dibattito come una questione pro o contro SITAV.
Ho l'impressione che la questione sia un po' più ampia e non si
tratti soltanto di dire se si è d'accordo con la SITAV o se si è
contro la SITAV. Non penso che si debba ridurre il tutto a questa
domanda. Penso invece che il nostro compito sia quello di guardare
con serenità e giudicare un problema che è molto complicato,
indubbiamente molto importante per la Regione sia per i riflessi
economici che ha sulle sue casse, sia per i riflessi legati ai
problemi occupazionali. Penso che ormai il
Casinò
sia
diventato dopo la Regione e la Cogne la terza industria valdostana
per numero di occupati.
Una struttura che tra l'altro ha un indotto notevole, e quindi
proprio per questo fatto è naturale che attorno a questa struttura
si sviluppi un dibattito molto articolato.
Da un anno e mezzo circa si discute su questo problema; si sono
avvicendate due Giunte e nessuna delle due è riuscita a portare a
soluzione questa questione. Ciò significa che veramente la cosa non
è tanto semplice.
Il risultato è stato quindi che ancora non si intravede una
soluzione, ed il limite di questa mancanza di soluzione è stato
denunciato anche dai sindacati e dai gestori attuali della Casa da
gioco; ossia che da un po' di tempo e ancora per un po' di tempo,
fino a quando almeno non sarà chiara la posizione della Regione
verso il futuro concessionario, nessuno si permetterà di fare degli
investimenti, nessuno proporrà delle idee nuove, nessuno si
attiverà per combattere quella grossa concorrenza che sta avanzando
a grandi passi.
Si è parlato di affidabilità, di trasparenza dell'azionariato
come se questi fossero i problemi chiave della questione. Qualcuno
ha ricordato che la SITAV dovrebbe essere affidabile solo per il
fatto che da quarant'anni produce degli effetti positivi, ha
incrementato i propri incassi e cose di questo genere.
Non ho nulla da dubitare in questo senso ma vorrei ricordare che
se l'affidabilità sta soltanto in questo, a fine 1983 inizio 1984,
quando il vertice SITAV è stato completamente decapitato per le
note vicende, passati i primi quindici giorni dove c'è stato
evidentemente un certo smarrimento, ed era comprensibile, gli
incassi hanno ripreso a crescere ad un ritmo vertiginoso e si sono
toccati di nuovo i records senza che ci fosse più il vertice.
Questo sta a dimostrare che il solo fatto che ci sia stata
un'
escalation
degli incassi non può essere indice di sicura
affidabilità, penso invece che siano altre le condizioni per
garantirci che questa sia una società affidabile.
Le prospettive che si presentano alla Regione in questo momento
purtroppo non sono rosee; non possiamo infatti pensare che il
giorno dopo la scadenza della proroga deliberata da questo
Consiglio il 17 luglio 1992 si possa chiudere il
Casinò
.
Abbiamo sempre sostenuto che la Casa da gioco deve continuare a
funzionare, deve continuare ad espandersi, a produrre ricchezza e
se non vogliamo che si interrompa questo processo bisogna trovare
qualcuno che si assuma il compito della gestione e in questo
momento non c'è nessun altro in grado di gestire dal 1° gennaio
1993 la Casa da gioco e questa situazione favorisce chi già
gestisce la struttura.
Le condizioni che determinano questa situazione sono dovute a
tanti fatti, però queste sono le condizioni e noi siamo obbligati a
dare una proroga alla SITAV per non vederci costretti a chiudere la
Casa da gioco, con tutti gli inconvenienti che ne
deriverebbero.
Ci è stato anche consigliato di attendere un responso che
dovrebbe pervenire il 26 o 27 gennaio del prossimo anno, ossia
quando il Consiglio di Stato si pronuncerà su un ricorso della
società FINOPER, società che insieme alla SITAV e ad altre società
ha partecipato alla gara d'appalto e non è stata ritenuta
idonea.
Questo è un altro dato importante che consiglia in questo
momento una proroga per aspettare la decisione del Consiglio di
Stato che potrebbe anche indicarci la strada per indire una nuova
trattativa.
Queste sono le condizioni oggettive in cui ci troviamo
quest'oggi e probabilmente queste condizioni oggettive provengono
dal fatto che il giorno che abbiamo deciso di indire una
licitazione privata, tutti erano ben consapevoli della difficoltà
del fatto che questa licitazione non attribuisse alla SITAV la
pole position
. Sarebbe già stato importante in questa fase
riuscire a fare una trattativa che ci permettesse la volta dopo di
essere completamente liberi.
Perché non dobbiamo dimenticare che la SITAV in tutti questi
anni ha condotto una politica molto intelligente. Ha isolato la
proprietà regionale, il
Casinò
, la Casa da gioco si trova in
mezzo a delle strutture di proprietà SITAV e quindi questo famoso
accerchiamento in qualche modo ci condiziona.
Una delle cose essenziali insieme all'affidabilità e alla
trasparenza è appunto anche la rottura dell'accerchiamento per
permettere alla Regione di condurre in futuro una trattativa un
pochino più libera.
Questi elementi messi insieme ci hanno portato a trattare per un
sacco di tempo con persone anche diverse e quindi siamo nelle
condizioni di dover per forza prorogare a qualcuno per non dover
interrompere a fine anno la prosecuzione dell'attività della Casa
da gioco.
Personalmente non sono entusiasta di questo deliberato, sarebbe
stato molto meglio riuscire o a individuare il nuovo futuro
concessionario o comunque poter interrompere una trattativa con il
vecchio se questo non ci soddisfava. Questo è ancora un compromesso
che io spero possa essere sciolto prima delle elezioni regionali
perchè i rischi che qualcuno ha presentato in quest'aula sono
reali.
Sarebbe un bene per tutti evitare questi rischi e in questo
senso invito caldamente il Presidente della Giunta nella sua veste
di arbitro di questo Consiglio a fare in modo, nel caso non si
dovesse arrivare a chiudere questa trattativa prima delle elezioni
elettorali, di vigilare attentamente affinchè coloro che ancora
gestiranno in quel periodo la Casa da gioco si comportino
onestamente e facciano in modo che le elezioni regionali si
svolgano in tutta correttezza, che i cittadini possano esprimersi
sui programmi, sugli uomini, sulle forze politiche e solo su
quello.
L'altro invito che faccio è di cercare di mettere in atto tutte
quelle iniziative per verificare se è possibile arrivare a una
conclusione definitiva prima delle elezioni regionali. Mi rendo
conto che il tempo è poco e che il periodo è certamente piuttosto
agitato, questo è uno dei molti problemi che vi sono ed il riuscire
a risolverlo certamente qualificherà questa Giunta e questa
maggioranza.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
L'atto che ci apprestiamo a votare è
quanto questa maggioranza è riuscita a porre in essere. Non
possiamo settorializzare a questo momento decisionale questa
vicenda che non è conclusiva ma è un momento di passaggio.
Ho partecipato alla passata Giunta e ricordo che altrettanto
numerose e difficili sono state le riunioni per arrivare ad un
punto fermo di espressione di volontà.
Sono innegabili alcune considerazioni che voglio fare.
In primo luogo le forze politiche risentono in qualche modo nei
loro interventi di un precipitato quarantennale ormai
sull'argomento. C'è stata una voglia prepotente di riappropiarsi
dell'atteggiamento del vero
"dominus"
in Consiglio regionale
in posizione di forza e di capacità di scelta. E' innegabile che
l'approccio al problema quindi è variato. Un tentativo di gara
rappresenta un'innegabile novità.
Questi sono gli aspetti positivi, ma forse non è stato
sufficiente lo sforzo di fantasia fatto dalle forze politiche.
Probabilmente nel corso di questi anni le forze politiche hanno
perso alcune occasioni permettendo alla società di gestione di
diventare nel tempo più forte. Dov'era l'Amministrazione regionale
di allora quando si trattava di acquistare alcune proprietà, non a
corollario della gestione dei giochi, ma importanti, fondamentali?
Si è in qualche modo preferito delegare perchè i risultati c'erano,
perchè la società era costantemente in espansione e poi sono
avvenuti dei fatti che hanno posto con maggiore attenzione l'occhio
di interesse delle forze politiche sulla società di gestione.
Questa difficoltà nella quale ci dibattiamo risente sicuramente
di queste cose. Le forze politiche hanno provato a tirare fuori le
loro ricette, ma sovente si è trattato di ricette che si elidevano
vicendevolmente.
Oggi ho sentito da più parti in Consiglio regionale delle
analisi lucide, dai toni non forti chiaro-scurali, neanche le
memorie storiche più forti di questo Consiglio si sono mosse
sull'onda del sentimento. Mi sembra che tutto sommato ci sia un
buon atteggiamento di concretezza nei confronti del problema.
Avremmo potuto fare di più e non lo nascondiamo, in maggioranza
gli atteggiamenti rispetto alla decisione erano in qualche modo
differenziati e in parte risentivano anche delle esperienze
storiche di questi quarant'anni.
Il nostro gruppo ha fatto una proposta che consideravamo di
mediazione e che ho sentito fare questa mattina dal Consigliere
Riccarand. In questo senso come PRI consideriamo che si è
"domini"
veramente quando si ha anche la proprietà ed allora
probabilmente la soluzione concreta e in qualche modo perseguibile
nel corso di questi mesi che ci separano dalla scadenza è una
convenzione che permetta all'Amministrazione regionale di diventare
proprietaria degli stabili importanti. Questo perchè così facendo
in altre condizioni si svolgerebbe una futura gara ed è quello che
noi auspichiamo.
Stanno crescendo delle professionalità, ci sono società
interessate a diversificare i loro interessi. Probabilmente
partendo su posizioni di maggiore parità potrebbero anche essere
interessate.
Crediamo che la Regione dovrebbe attrezzarsi per il prossimo
triennio per diventare davvero il punto di decisione, per
permettere una più vasta competitività sull'argomento.
Se si guarda il grafico SITAV il
trend
gestionale di
risultati è un trend che va in salita, ma si riscontra un certo
impaccio nelle forze politiche, ci sono atteggiamenti univoci di
gruppi consiliari e di partiti, ci sono dei dubbi all'interno delle
singole forze. Io che sono un Consigliere ho dei dubbi, non ho
delle certezze su questo tipo di argomento.
Questo atto amministrativo riflette di questi atteggiamenti.
Poteva essere diverso probabilmente, ci si è in qualche modo forse
troppo soffermati facendo del metodo sostanza e senza avere il
coraggio di scegliere fino in fondo sui concetti della trasparenza,
sui concetti dell'affidabilità.
Ci sono tuttavia altri argomenti che sono importanti; ho sentito
poco dibattere sul tipo di sviluppo che il
Casinò
dovrebbe
avere. Le forze politiche non sono chiare da questo punto di vista,
non hanno detto se vogliono fare del
Casinò
di Saint Vincent
una conservazione del momento e quindi mantenere il
Casinò
su queste posizioni di sviluppo oppure se si vuole una Casa da
gioco raddoppiata nei suoi impianti tecnologici, una Casa da gioco
verso certe clientele piuttosto che verso certe altre. Questo anche
è un dibattito estremamente importante.
L'invito che io faccio al Presidente della Giunta dichiarando il
voto favorevole all'atto amministrativo che ci è sottoposto, è
proprio di allargare il dibattito in modo più ampio su tutti gli
argomenti della convenzione. Uniamo il Consiglio regionale, le
forze politiche, magari dopo un accanito dibattito, dopo un
confronto preciso, nella condizione di fare delle scelte precise;
la cosa peggiore su questo argomento sarebbe una "non scelta".
Presidente
Ha chiesto di parlare il Consigliere
Viérin, ne ha facoltà.
Viérin (UV)
Au mois de juin nous sommes montés dans un
train qui était déjà en marche. De plus, un train que nous n'avons
pas fait partir ou que nous aurions peut-être fait partir dans une
autre direction.
Je crois qu'il est important de faire cette constatation parce
que quand cette nouvelle majorité a reçu en héritage ce problème,
beaucoup d'éléments que nous sommes aujourd'hui en train de
discuter n'étaient pas résolus. C'étaient des problèmes sur
lesquels s'était déjà heurtée la précédente majorité.
Le fait que ce train était déjà en marche nous a donc obligés à
tenir en considération au moins deux aspects que, par la suite, se
sont révélés importants quant aux retombées sur les décisions même
de nature politique que l'on devait prendre.
On a voulu suivre cette procédure et pour reprendre l'exemple
que j'ai beaucoup apprécié de quelqu'un qui veut sauter une
barrière, ce n'est pas que l'un des candidats a sauté en frôlant la
barre et que les autres n'ont pas sauté. Les autres n'ont pas pu
sauter à cause d'un choix qui a été fait, toujours au sein de ce
Conseil, par la précédente majorité.
Le fait de faire approuver par le Conseil une délibération qui
excluait d'autres candidats et qui laissait donc seulement une
possibilité de pourparlers afin d'arriver à un renouvellement de la
convention fait toujours partie des héritages que nous avons reçus.
Un héritage, celui de la procédure, qui nous a créé aussi des
problèmes quant à la possibilité raisonnable de conclure ces
pourparlers compte tenu des recours et de la procédure judiciaire
qui a été entamée.
En plus de cette question de procédure, nous avons également
hérité des conditions à respecter, des conditions établies par le
Conseil mais avec une question préalable, à savoir une vérification
qui doit être obligatoirement faite parce que c'est le Conseil qui
l'a demandé. Il l'a souligné même dans ses délibérations, à savoir
la vérification de la transparence et de la fiabilité.
Je partage l'avis exprimé par d'autres que ce n'est pas là le
problème véritable. Je suis moi-même convaincu qu'il faut dépasser
la vérification de ces conditions préalables parce que tant qu'on
reste à ce stade, on fait que du surplace.
Jusqu'à présent cette vérification préalable de la transparence
et de la fiabilité ne nous a pas permis d'aborder les vrais
problèmes, à savoir les contenus de cette convention avec, là
encore, le respect de toutes les conditions que le Conseil a
posées.
A mon avis il est nécessaire de faire de la clarté parce que je
crois qu'il est dans la volonté de chacun de nous tous d'arriver à
définir ce problème, avec un maximum de clarté.
Aujourd'hui nous ne sommes pas, à mon sens, dans la condition de
le définir avec clarté parce que nous avons trop d'éléments qui
nous empêchent de dégager cette volonté politique qui doit être à
la base d'une décision à cet égard.
Je crois donc que la proposition de prorogation est opportune.
C'est avec cette signification que nous la voterons et c'est
égale-ment dans ce sens que nous voulons souligner l'importance
d'un point qui est inséré dans la délibération, à savoir la
possibilité qui est accordée à la Région d'interrompre cette
prorogation même avant l'échéance établie et donc, avec la
possibilité que nous offre maintenant cette prorogation, de sortir
de l'impasse de la tran-sparence et de la fiabilité pour entamer
dans les délais les plus brefs les véritables conditions qui
doivent être nécessairement remplies pour arriver à un
renouvellement de la convention.
Je ne veux pas faire de ce problème le problème fondamental. Je
ne veux pas non plus réduire le problème à un problème de nature
juridique, mais nous ne pouvons pas oublier qu'une décision du
Conseil d'Etat doit être prononcée au mois de janvier et que c'est
une décision que, de toute façon, a une conséquence directe, et de
taille, quant à la procédure, quant au bien fondé des décisions
qui, prises auparavant, pourraient être mises en discussion.
C'est donc pour ces considérations et avec cet engagement, du
moins de notre part, de solliciter dans le plus bref délai, la
résolution de cette question que nous voterons la délibération de
prorogation.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
La volontà della Giunta regionale
espressa nel deliberato di continuare le trattative con la SITAV
sulla trasparenza e l'affidabilità dell'azionariato, è a mio avviso
un elemento importante e queste parole importantissime non
sarebbero mai state sottoscritte se circa un anno e mezzo fa la
maggioranza precedente non avesse fatto quell'avviso di garanzia
invitando la società "BAIN & CUNEO" ad esaminare con attenzione
tutte le domande pervenute. Penso che questo sia servito a dare
un'immagine diversa di come vogliamo lavorare.
Il problema è certamente delicato, si vorrebbe già arrivare a
sottoscrivere una convenzione ma non è stato possibile. Come
rappresentante del PDS ho votato per due proroghe, quella del mese
di dicembre e quella del mese di luglio.
Voteremo anche questa proroga perchè teniamo a cuore un problema
importante, ossia la preoccupazione che i lavoratori hanno per
coloro che lavorano all'interno di quell'azienda.
Io invito la Giunta a tenere in considerazione il fatto che sei
mesi sono passati e dodici ne rimangono, ma dobbiamo cercare di
restringere i tempi e di fare questa trattativa il più presto
possibile proprio per dare un'immagine di serietà.
Mi auguro che dopo la sentenza del Consiglio di Stato sul
ricorso della FINOPER si trovi la maniera di concludere questa
trattativa e di arrivare a una soluzione del problema. Per questo
motivo noi voteremo a favore di questa delibera.
Presidente Se nessun altro Consigliere chiede di intervenire
dichiaro chiusa la discussione generale. Ha chiesto di parlare il
Presidente della Giunta Lanivi, ne ha facoltà.
Lanivi (GM)
Ho chiesto la parola non per cercare di
rispondere puntualmente a tutti gli interventi, ma per svolgere
alcune considerazioni.
Innanzitutto chiederei che la delibera sia dichiarata
immediatamente eseguibile per specifiche ragioni di urgenza. In
secondo luogo vorrei svolgere senza alcuna polemica alcune
considerazioni su questa delibera.
Credo che proprio l'ampio ventaglio delle argomentazioni che
sono state svolte in questa giornata abbiano giustificato il valore
di questo atto.
E' un atto improntato a prudenza in un momento in cui scelte
apparentemente più coraggiose o più affascinanti avrebbero potuto
essere rischiose. Si tratta dunque di una deliberazione improntata
alla prudenza, prudenza che suscita forse pochi entusiasmi e pochi
applausi ma che è da considerarsi comunque come una virtù
importante per salvaguardare gli interessi della Regione.
Questa Giunta non è al lavoro da molti anni; non è il solo dei
problemi che dobbiamo affrontare e non è neppure un problema che
abbiamo potuto affrontare fin dall'inizio. E' un problema che in sè
ha un punto interrogativo molto grande e che qualcuno ha proposto,
altri hanno dimenticato e che io vorrei risottolineare.
Si tratta di ridefinire il ruolo del
Casinò
nella nostra
Regione e se una risposta politica deve essere data a questo tipo
di domanda, devo dire che questo ruolo va misurato con le capacità
di controllo di essere interlocutore valido e autorevole nei
confronti di un'attività economica importante ma per certi aspetti
atipica quale quella della Casa da gioco di Saint-Vincent.
Certamente sono giustificabili progetti che puntano a una grande
valorizzazione della Casa da gioco, però un amministratore
regionale attento deve sapere misurare la capacità politica della
Regione stessa di contenere questa attività all'interno di un
interesse regionale per far si che non sia la Regione ad essere un
satellite di un'attività che rischia di diventare prevalente o
eccessivamente preponderante nella nostra Regione.
Lo pongo come interrogativo che poi è alla base delle
preoccupazioni di molti consiglieri regionali.
Quando ripetutamente da parte di alcuni è stata sottolineata
l'esigenza che proprio in questa fase preelettorale siano da
ricercare strumenti e metodi per impedire che vi siano inquinamenti
rispetto a una campagna elettorale, ci si riferiva al problema del
rapporto tra un'attività economica e la capacità di controllo e di
essere interlocutori efficaci nei confronti di una attività
economica importante come questa.
Per quanto concerne poi il problema dei rapporti SITAV e Regione
Valle d'Aosta è stato ripetuto il termine di
"dominus"
che
vuol dire padrone di casa e in qualche maniera non dominati ma
inquilini in questa Regione.
Questo è un altro limite per cui questo rapporto è segnato da
una situazione che ha una vicenda antica; dopo quarantacinque anni
oggi sicuramente il
"dominus"
è contenuto in qualche maniera
da limiti che costituiscono materia di dibattito in questa
sede.
Questo fenomeno è stato anche definito con il termine di
accerchiamento, comunque l'azione della Regione in qualche modo ha
a che fare con la presenza che è stata creata nel corso di questi
quarant'anni di vita.
E' stata volontà di questa maggioranza, tenuto conto di scelte
precedenti che personalmente non ho sostenuto, di non arrivare a
situazioni pericolose per la vita regionale. Sono stati
sottolineati i due termini della trasparenza e dell'affidabilità
sulla quale oggi non siamo nelle condizioni di poter dare una
risposta definitivamente positiva e la documentazione che è stata
distribuita ai consiglieri ha voluto essere la presentazione
tangibile che su questo problema una certezza di risposta positiva
non c'è.
Abbiamo e ho voluto sentire gli esperti e molte volte si potrà
mettere in discussione il parere degli esperti ma credo che anche
questo sia il minimo che una gestione corretta e prudente degli
affari regionali possa essere utilizzata per essere supportata
nelle decisioni che vengono prese.
Vorrei ribadire che primo, la proroga al 31 dicembre 1993 non
stabilisce un termine perentorio obbligato, la scelta della data di
scadenza è dettata da motivazioni che hanno dovuto tener conto di
una serie di situazioni che non dipendono da noi e di un fatto,
quello delle elezioni, che costituirà un elemento in qualche
maniera importante in tutta questa vicenda.
Si aggiunga l'imminenza della sentenza del Consiglio di Stato
per il ricorso FINOPER, i pareri dei legali e consulenti che ci
consigliano di attendere l'esito del ricorso, sappiamo che ci sono
e c'erano delle alternative che per realizzarsi dovevano avere un
consenso politico che ancora non si è dimostrato.
Ecco perchè questa deliberazione appare in questo momento una
deliberazione opportuna, non chiude e non prestabilisce delle
soluzioni e rappresenta sicuramente e in maniera corretta la
situazione attuale e cioè una situazione che ancora non ci consente
una scelta definitiva.
Voglio precisare che i mesi che abbiamo avuto a disposizione
sono stati molto pochi e le scadenze che ci sono state fissate non
ci hanno consentito di prendere delle decisioni diverse da quelle
che oggi proponiamo a questo Consiglio.
Presidente
Ha chiesto di parlare il Consigliere
Milanesio, per dichiarazione di voto, ne ha facoltà.
Milanesio (PSI) Sarò brevissimo per non togliere spazio al
Consiglio. Non darò nessuna risposta di carattere personale, perché
non mi sento minimamente toccato dalle cose che qualcuno ha voluto
riferire alla mia persona.
Io non mi ero riferito alla persona specifica di nessuno.
"Honni soit qui mal y pense"
oppure non lo so
"la gallina
che canta ha fatto l'uovo"
oppure ce ne sono tante altre.
Vorrei solo dire al Consiglio ed al Presidente della Giunta che
abbiamo ascoltato con attenzione il dibattito e anche con
attenzione la proposta e le conclusioni del Presidente della
Giunta.
Noi non nutriamo nessun dubbio sulla serietà delle sue
intenzioni e sulla onestà dei suoi propositi.
Dobbiamo con molta chiarezza dire che non siamo stati convinti a
modificare la nostra posizione perché le argomentazioni che sono
state portate per approvare questa delibera erano tutte contro
l'approvazione di questa delibera.
Ci rendiamo conto che in questa sede la responsabilità ricade
sul Governo regionale che è l'espressione di una maggioranza e
allora, caro Lanivi, bevete fino in fondo l'amaro calice di una
maggioranza che non è d'accordo su niente, eccetto sui rinvii.
Presidente
Ha chiesto di parlare il Consigliere
Riccarand, per dichiarazione di voto, ne ha facoltà.
Riccarand (VA)
Vorrei ribadire il voto contrario
del Gruppo Verde Alternativo per le motivazioni che ho detto nel
dibattito. Si tratta della terza proroga e soprattutto si tratta di
una proroga che non è finalizzata e non contiene in se' delle
indicazioni per arrivare a un buon fine.
Presidente
Ha chiesto di parlare il Consigliere
Gremmo, per dichiarazione di voto, ne ha facoltà.
Gremmo (UAP)
Penso che questa maggioranza dimostri di
non essere capace di affrontare seriamente un problema spinoso come
questo della convenzione.
Bisognava fare un punto fermo, bisognerebbe avere il coraggio di
farlo perchè l'opinione pubblica chiede su questo trasparenza e io
ho la sensazione che questa melina nasconda degli interessi che
sicuramente verranno fuori in un modo contorto. Credo che questa
sia la strada peggiore che si poteva scegliere.
Esprimerò quindi un voto contrario estremamente convinto,
proprio perchè penso che il Consiglio non doveva e non poteva
accettare ancora dei mesi in una direzione che chiaramente non fa
chiarezza sulla questione.
Presidente
Pongo in votazione la delibera in
oggetto.
Esito della votazione:
Presenti: 30
Votanti: 23
Favorevoli: 20
Contrari: 3
Astenuti: 7 (Aloisi, Milanesio, Pascale, Ricco, Beneforti,
Lanièce e Trione)
Il Consiglio approva.
Presidente
Pongo in votazione la proposta di immediata
esecutività.
Esito della votazione:
Presenti: 30
Votanti: 21
Favorevoli: 20
Contrari: 1
Astenuti: 9 (Aloisi, Milanesio, Pascale, Ricco, Beneforti,
Lanièce, Trione, Limonet e Riccarand)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK