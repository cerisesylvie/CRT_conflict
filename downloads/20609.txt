Consiglio Regionale della Valle d'Aosta - Oggetto del Consiglio n. 619 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 619 del 26 maggio 2004 - Resoconto
OGGETTO N. 619/XII - Interventi in campo agricolo a seguito di
gravi fenomeni atmosferici nella Bassa Valle. (Interrogazione)
Interrogazione
Tenuto conto della bufera di grandine che mercoledì 5 maggio
si è scaricata con violenza su alcuni comuni della Bassa valle e in
modo particolare su Hône, Bard e Donnas;
Tenuto conto altresì dei numerosi danni provocati dalla
grandine, soprattutto alle coltivazioni agricole;
i sottoscritti Consiglieri regionali
Interrogano
l'Assessore competente per sapere:
1) la stima dei danni arrecati dalla grandine alle
coltivazioni agricole;
2) quali sono le azioni già intraprese dall'Amministrazione
regionale, o in procinto di esserlo, per fronteggiare celermente e
adeguatamente tale situazione.
F.to: Lanièce - Viérin Marco - Comé - Stacchetti
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Premesso che ho effettuato una visita
personalmente nella zona danneggiata il giorno seguente alla
grandinata, i tecnici dell'Assessorato all'agricoltura hanno
provveduto ad effettuare un sopralluogo finalizzato ad accertare
l'entità del danno causato. L'evento ha interessato una vasta area
compresa fra i Comuni di Donnas, località Champale, Pomerou,
Reisen, Lamoye situata in sinistra orografica, e quelle di Outrefer
e Clapey in destra orografica, l'intero comprensorio del Comune di
Hône e una piccola area del Comune di Bard confinante con
Arnad.
In tale occasione i tecnici, dopo aver delimitato il
comprensorio, hanno provveduto a definire una prima stima sintetica
dei danni, valutando in circa 8-10 ettari la superficie coltivata a
vigneto danneggiata e attribuendo alla stessa una percentuale di
danno, che varia da zona a zona, una percentuale sommaria di danno
e non ancora quantificabile. Si tratta di valori assolutamente
indicativi, per cui la conferma richiederà sopralluoghi mirati da
effettuarsi azienda per azienda. Con riferimento ad una produzione
ad ettaro di uva in condizioni di ordinarietà e basandosi sulle
prime indicazioni emerse, la perdita di produzione ammonterebbe a
circa 6-800 quintali; stime più attendibili rispetto alla perdita
di produzione potranno e dovranno essere fatte entro il prossimo
mese di agosto.
Rispetto al punto 2, come ho avuto modo di dire in questa sede,
nell'ambito applicativo della misura 3.2, tutela dell'ambiente del
piano di sviluppo rurale, l'Assessorato dell'agricoltura ha
provveduto a notificare nei mesi scorsi alla Commissione europea le
condizioni per la concessione diretta degli aiuti agli agricoltori
in caso di calamità naturali ed eventi assimilabili, dalla siccità
alla brinata alla grandinata...
La Regione, in sintesi - perché il documento è molto complesso -
ha chiesto di diminuire le soglie del danno dal 30 al 20% della
perdita di produzione, calcolata sulla produzione danneggiata o
sulla produzione residua, in rapporto alla produzione lorda
aziendale in un anno normale. Questo è il contenuto del documento
notificato alla Commissione europea, che ha risposto con nota
protocollo n. 12326 del 18 marzo scorso; la risposta è pervenuta
dal responsabile della rappresentanza permanente d'Italia presso
l'UE, che ha comunicato che in riferimento all'aiuto di cui si
tratta, la commissione non ha inteso sollevare alcuna obiezione
considerandolo compatibile con il Mercato comune. Questa è una
notizia molto rassicurante, perché è importante essere riusciti ad
ottenere due cose: l'abbassamento dal 30 al 20% e soprattutto il
metodo di calcolo che secondo le colture varia. Se parliamo di
danni all'alpeggio calcoleremo i litri di latte perso, se parliamo
di frutticoltura calcoleremo la perdita di produzione, ma con
calcoli differenziati.
Siamo riusciti anche ad ottenere il fatto che si calcola sulla
produzione lorda aziendale in un anno normale: l'anno normale lo si
considera o con riferimento alle medie regionali - e in quel caso è
molto più semplice -, oppure si deve fare riferimento agli ultimi 3
anni escludendo gli anni in cui ci sono stati eventi eccezionali,
nel bene e nel male. È un metodo di calcolo che la Commissione
europea ci ha considerato valido, considerando la Valle d'Aosta
zona svantaggiata, sennò zone di montagna... e qui potremmo aprire
il dibattito molto puntuale sulle lezioni europee, sull'importanza
di salvaguardare il ruolo della montagna.
In presenza di questi danni, causati da eventi calamitosi,
l'Assessorato è pertanto autorizzato ad erogare contributi nella
misura massima del 50% alle aziende agricole che li abbiano subiti
e siano superiori al 20%. Gli uffici stanno provvedendo ad
individuare la percentuale di perdita di produzione calcolata sulla
produzione danneggiata, azienda per azienda, e il prezzo di
compensazione calcolato sulla base della media dei prezzi dei 3
anni precedenti l'evento.
Tenendo conto di tale procedura, gli uffici stanno già
predisponendo un fax simile per le domande di concessione, che
verrà poi inoltrata da parte delle aziende interessate. La
concessione del contributo è subordinata all'applicazione dei
principi generali del piano di sviluppo rurale e anche alle
disponibilità finanziarie, che vorremmo quantificare in attesa
della previsione del prossimo assestamento di bilancio, perché in
bilancio abbiamo tutt'oggi 400.000 euro che sono legati ancora alla
siccità dello scorso anno. Si tratta di calcoli molto più complessi
rispetto all'evento della grandine. Quando avremo calcolato
l'importo, provvederemo ad istruire le pratiche. Pratiche che
devono essere istruite - dice la Commissione europea nella sua
notifica - entro i 3 anni precedenti, per cui per quanto riguarda
la siccità si fa riferimento all'annata agraria 2001, e questo la
commissione lo ha precisato con forza dicendo: "se danno c'è stato,
il danno dovete rimborsarlo in un tempo fisiologico normale,
altrimenti la vostra misura non avrà efficacia".
Président - La parole au Conseiller Lanièce.
Lanièce (SA) - Prendo atto della risposta dell'Assessore.
Sicuramente ci fa molto piacere il fatto che ci sia stato il via
libera della Commissione europea alla proposta
dell'Assessorato.
Per quanto riguarda l'oggetto in sé dell'iniziativa, volevamo
capire quali erano i danni che la grandine aveva provocato alle
coltivazioni agricole; sapevamo che subito l'Assessorato si era
attivato, perché avevamo saputo che sia l'Assessore che i tecnici
avevano fatto dei sopralluoghi, quindi volevamo sapere solamente
qual era il quantitativo danneggiato e l'Assessore ci ha parlato di
8-10 ettari di vigneti, con una perdita di circa 6-800
quintali.
Come diceva giustamente l'Assessore, una determinazione più
precisa del danno si potrà avere fra circa 1 mese e ½: pertanto
anzi lo inviterei, se lo ritiene opportuno, e comunicare, anche
solo con una dichiarazione scritta, alla commissione competente, in
modo da avere tali dati sui danni che questo evento calamitoso ha
provocato sui vigneti della zona, in particolare quelli di
Donnas.
Prendo atto del fatto che l'Assessorato si è mosso celermente e
che verrà predisposto al più presto un modulo per poter richiedere
i danni... Sottolineo, ancora una volta, il fatto positivo che la
Commissione europea abbia accolto questa richiesta, in modo che si
possa venire così incontro ai danni creati dall'evento calamitoso,
non solo questo, ma anche quello della siccità ed altri danni che
potrebbero verificarsi in futuro, in modo da aiutare e sostenere
l'agricoltura. Un'agricoltura che è un'agricoltura di montagna e,
in quanto tale, ha bisogno di un grosso supporto per poter andare
avanti: questo è uno dei temi forti della campagna elettorale
relativa alle europee, e cioè per l'appunto l'importanza di
ribadire il ruolo delle zone di montagna che devono essere prese in
considerazione in modo diverso rispetto alle altre regioni, e
quindi aiutate e non vedersi applicati direttamente criteri e
parametri standardizzati che vanno bene solo per le zone di
pianura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK