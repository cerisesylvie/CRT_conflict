Consiglio Regionale della Valle d'Aosta - Oggetto del Consiglio n. 1384 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1384 del 13 luglio 2005 - Resoconto
OGGETTO N. 1384/XII - Emolumenti dei Consiglieri di
amministrazione della "Casinò de la Vallée S.p.a.".
(Interrogazione)
Interrogazione
Saputo, anche a seguito di iniziative ispettive di altri
Consiglieri regionali e di notizie apparse sulla stampa locale, che
i componenti del Consiglio di amministrazione della Casinò de la
Vallée spa hanno ottenuto dagli azionisti un consistente aumento
del compenso loro attribuito;
Osservato che la decisione potrebbe apparire contraddittoria
se rapportata alle criticità emerse nei bilanci aziendali;
Ritenuto necessario avere ulteriori elementi di conoscenza
sulla vicenda;
il sottoscritto Consigliere regionale
Interroga
l'Assessore competente per sapere:
1) da quando è decorso e, dettagliatamente, in cosa consiste
il maggior compenso deliberato dagli azionisti (Regione Valle
d'Aosta e Comune di Saint-Vincent) a favore dei componenti (o di
alcuno di essi) del Consiglio di Amministrazione del Casinò de la
Vallée S.p.A.;
2) quale è stato il costo complessivo degli emolumenti dei
Consiglieri di amministrazione, relativamente agli anni 2003 e 2004
e quale sarà il costo stimato per l'anno in corso.
F.to: Curtaz
Presidente - La parola al Presidente della Regione, Caveri.
Caveri (UV) - Ce sera M. Marguerettaz à répondre à cette
interrogation, mais moi je tenais à vous dire, vu que c'est la
première fois après l'arrivée de ce Gouvernement, que nous parlons
dans cette Assemblée du problème du casino, que nous aurons la
possibilité d'affronter ce sujet dans l'après-midi face à la
discussion sur le "piano di sviluppo". J'y tenais tout simplement à
affirmer qu'il y aura sur cet argument une grande coordination
entre les membres du Gouvernement, qui sera liée à un rôle de la
Présidence du Gouvernement, qui n'est pas une "diminutio" vis-à-vis
du rôle des Assesseurs, surtout de l'Assesseur Marguerettaz, mais
je pense au pari que nous avons, qui est celui de relancer et
d'évaluer le travail accompli sur la maison de jeu. Je retenais
donc opportun - avant de donner la réponse - de dire ces quelques
mots qui s'avèrent utiles, même dans l'attente du débat qu'il y
aura cet après-midi.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si pone l'accento
sull'attività che è stata svolta dall'assemblea in merito ai
compensi degli amministratori della "Casinò S.p.a.", quindi la
prima domanda è da quando è decorso e, dettagliatamente, in cosa
consiste il maggior compenso deliberato dagli azionisti - Regione
Valle d'Aosta e Comune di Saint-Vincent - a favore dei componenti -
o di alcuno di essi - del Consiglio di Amministrazione del "Casinò
de la Vallée S.p.a.". L'assemblea è quella del 30 giugno 2004, dove
è stato deliberato di attribuire un maggior compenso annuo fisso di
40.000,00 euro da assegnare a ciascun consigliere titolare di
deleghe.
Come sa il collega Curtaz, nell'ambito dell'erogazione dei
compensi, i compensi sono sempre associati a delle funzioni, non
sono "ad personam", ma sono il riconoscimento di un'attività
svolta. Al di là dell'attività che può essere quella del
Presidente, del rappresentante legale che ha già tutta una serie di
incombenze in quanto responsabile della società, per quanto attiene
agli amministratori titolari di deleghe - amministratori delegati
-, questi hanno un compenso che è commisurato alla mansione. Oltre
a questi 40.000,00 euro che vengono attribuiti a 4 consiglieri su
5, vi è un'aggiunta degli emolumenti fissata in modo proporzionale
al risultato lordo di esercizio nella misura del 3%. Qual è stato
il criterio seguito per dare questo tipo di compenso? Si è presa
come base il costo sostenuto dall'azienda per remunerare la
pre-esistente figura del Direttore generale, che era stata
soppressa dall'assemblea del 6 aprile, in quanto le attribuzioni
del Direttore generale erano state delegate ai 4 consiglieri su
5.
Per rispondere alla seconda domanda, mi avvarrò di una tabella -
che poi vi consegnerò - per dire che il compenso del 2003 del
Consiglio di amministrazione nella sua interezza era di 221.310,00
euro; questo è il costo totale e comprende le competenze, il
gettone di presenza e il rimborso spese. A questi andavano sommati,
per avere equiparazione, i 393.702,00 euro che era il costo azienda
del Direttore generale, quindi la somma dei compensi del Consiglio
di amministrazione, 221.000,00, più il costo del Direttore
generale, 393.702,00, dava la somma di 610.000,00 euro. Nel 2004 il
costo complessivo del Consiglio di amministrazione è stato di
385.000,00 euro, tenendo conto dell'aggiunta, dei 40.000,00 euro;
quindi dal 2003 al 2004 abbiamo un risparmio di 240.000,00
euro...
(interruzione del Consigliere Curtaz, fuori
microfono)
... la deliberazione è questa. Il maggior compenso per le
deleghe dei 40.000,00 euro incide per 23.000,00 euro, poco più del
50%; lo vogliamo conteggiare tutto? Sarebbero 20 per 4, ci
sarebbero 80.000,00 euro, quindi anziché avere un risparmio di
240.000,00 avremmo un risparmio di 160.000,00, ma questi sono conti
facili da fare; però, se l'interrogazione doveva permettere di
individuare qual era il costo, questo è quanto. Poi le posso dire
che il costo nel 2002, il costo del Consiglio direttivo della
Gestione straordinaria senza Direttore generale, è stato 427.179,00
euro, al quale si deve sommare il Direttore generale che, nel 2003,
è stato di 393.000,00, nel 2002 sarà stato qualcosa di meno, ma ci
poniamo nel costo di questo tipo di discorso fra un "range" che
supera abbondantemente i 700.000,00 euro e arriva quasi a
800.000,00 euro. Ragionando in questi termini abbiamo una
compressione del costo.
Non nascondo che tutto può essere rivisto ed essere oggetto di
valutazioni specifiche, ma il risultato di quell'organizzazione dal
punto di vista dei costi è questo. Se il collega Curtaz ritiene,
gli posso fornire copia di questa rilevazione.
Si dà atto che dalle 11,24 presiede il Presidente
Perron.
Président - La parole au Conseiller Curtaz.
Curtaz (Arc-VA) - Intanto oggi, con la premessa del Presidente,
abbiamo capito che in sostanza ci sono due Assessori al casinò,
alle partecipazioni regionali, cosa che ci viene anche confermata
dalla deliberazione della Giunta che ha attribuito le deleghe!
Abbiamo difficoltà a capire la ripartizione... se poi avranno la
bontà, una volta, di spiegarcelo... perché secondo questa
deliberazione - frutto evidentemente del "riequilibrio" all'interno
del gruppo "Union" - il Presidente si occupa dei rapporti con le
società controllate e partecipate, invece l'Assessore al bilancio
si occupa delle attività connesse e, dietro questa terminologia
così chiara dei "rapporti" contrapposti "alle attività connesse",
c'è questo il doppio Assessorato... perché di questo si tratta!
Allora dovrete riunirvi magari un po' più spesso e decidere chi
risponde alle interpellanze e chi alle interrogazioni, e via di
seguito! Mi piacerebbe poi che qualcuno, magari un po' più sveglio
di noi, prendesse la parola e ci spiegasse la differenza fra
rapporti con le partecipazioni regionali e attività connesse alle
partecipazioni regionali... noi non lo abbiamo capito!
Venendo al merito della questione, trovo curioso il modo di
ragionare dell'Assessore Marguerettaz, non tanto perché ha dato una
risposta che è andata al di là del dato richiesto, perché nessuno
aveva chiesto i dati sul costo dei Direttori generali, ma non
glielo avevamo chiesto perché lo sapevamo già, quindi non è che
fosse una richiesta particolare... Quello che è curioso, in questo
modo di ragionare, è che si mescolino "le patate con le pere". Egli
dice: "visto che non c'è più un Direttore generale, il casinò
risparmia comunque, visto che la somma dei costi del Consiglio di
amministrazione e Direttore generale, è inferiore rispetto
all'attuale costo del nuovo "CdA"..."; intanto questa cosa è
discutibile, perché avendo previsto anche un meccanismo di
percentuali sugli utili del 3%, tutto il discorso del più e del
meno è relativo, in quanto se in ipotesi il casinò facesse dei
grossi utili, il costo del "CdA" sarebbe molto più ampio!...
Ritengo poi che qui ci sia una confusione facendo questo tipo di
ragionamento. Faccio un esempio: fare il confronto fra attività di
Direttore generale e attività del "CdA", mettendo assieme gli
emolumenti, è come se, in ipotesi, l'Amministrazione regionale
decidesse di modificare la pianta organica dei dirigenti
riducendola, aumentando così il lavoro degli Assessori: i soldi
risparmiati per i dirigenti regionali verrebbero ridistribuiti fra
gli Assessori regionali... Di fronte a una cosa del genere, cosa
diremmo? Diremmo che siamo tutti contenti o avremmo delle
perplessità?
La questione che poniamo, quindi, non è così campata in aria,
perché Presidente... ecco, vede questo cambiamento...
(commento fuori microfono, del Presidente Caveri, che suscita
l'ilarità dell'assemblea)
... chiamo "Presidente" l'Assessore Marguerettaz... perché il
dualismo del doppio Assessore confonde anche l'opposizione! E
vedremo, stando in tema, se andrete d'accordo quando deciderete,
così dicono le voci malevoli, di rinominare magari un Direttore
generale una persona che finora è stata osteggiata dalla Giunta
regionale! Se così fosse, e il ragionamento dell'Assessore
regionale fosse corretto, dovremmo vedere immediatamente ridotti
gli emolumenti al "CdA"! Verificheremo se questo succederà!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK