Consiglio Regionale della Valle d'Aosta - Oggetto del Consiglio n. 2732 del 24 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 2732 del 24 luglio 2002 - Resoconto
OGGETTO N. 2732/XI Provvedimenti per la riapertura del reparto
di Urologia dell'Ospedale di Aosta. (Interrogazione)
Interrogazione Premesso:
- che il 10 luglio scorso l'U.B. di Urologia dell'Ospedale di
Aosta ha chiuso a causa dell'assenza di infermieri e i pazienti ivi
ricoverati sono stati trasferiti in altri reparti;
- che l'evento, oltre a cagionare i comprensibili disagi e
preoccupazioni ai pazienti ricoverati e ai loro parenti, non
qualifica certamente il servizio sanitario regionale e lo stesso
Ospedale aostano;
i sottoscritti Consiglieri regionali
Interrogano
l'Assessore delegato per sapere:
1) quali considerazioni esprime sull'accaduto;
2) se e quali provvedimenti sono stati adottati per consentire
l'immediata riapertura del reparto, per garantire livelli ordinari
di assistenza e per fare fronte alle urgenze.
F.to: Tibaldi - Lattanzi
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Come è noto, la chiusura del reparto è
stata determinata dall'improvvisa e contemporanea assenza per
motivi di salute di sei infermieri professionali e ulteriori due
assenti per ferie programmate, tale da non poter garantire la
necessaria continuità assistenziale ai degenti del reparto. Le
circostanze straordinarie di cui trattasi hanno acuito le
difficoltà indotte dall'assenza dovuta al periodo estivo ed alla
scarsa disponibilità di nuovi infermieri professionali dovuta al
fatto che nel 2001 la scuola per infermieri professionali ha
licenziato solo 16 infermieri di cui solo 11 hanno preso servizio.
Tenuto conto che la carenza di personale infermieristico è diffusa
anche nelle altre unità budgetarie, non era pertanto possibile
altra soluzione rispetto alla chiusura momentanea del reparto.
Per sopperire alla vacanza di posti in organico e alla copertura
del fabbisogno di personale infermieristico - e qui rispondo in
parte anche alla replica della Consigliera Squarzino - sono state
poste in atto tutte le misure necessarie per limitarne le
conseguenze negative, fra cui nuove procedure concorsuali - perché
tutto si può dire tranne che in Valle d'Aosta non si facciano i
concorsi per infermieri, cosa che non avviene sempre in tutte le
realtà regionali -, procedure per trasferimenti interregionali di
personale in mobilità, c'è un "do ut des" anche da questo punto di
vista, assunzione di personale infermieristico in regime di libera
professione, aumento complessivo delle ore lavorative in regime di
libera professione convenzionale anche a fronte di un aumento del
valore orario dell'ora: 39 mila ore di base per attività di
infermiere professionale rispetto alle 32 mila precedenti. È in
corso l'acquisizione di personale libero professionista
specializzato per assistenza in area critica, è stata attivata la
procedura prevista dalla normativa vigente, la legge n. 1/2002, per
le prestazioni aggiuntive programmabili da parte del personale
infermieristico di cui abbiamo parlato.
È stato messo in atto un piano di riduzione delle patologie
correlate alla movimentazione dei carichi di lavoro attraverso la
rilevazione sistematica del rischio, sulla base di criteri
oggettivi. Sono state utilizzate pertanto, ripeto, tutte le misure
necessarie per limitare le conseguenze, conseguenze che sono a
partire da questo anno tendenzialmente favorevoli perché, come
sapete, c'è di nuovo la scuola infermieri che sforna un numero
sufficiente di infermieri professionali per coprire il turnover e
le necessità assistenziali.
Voglio sottolineare da questo punto di vista che il ruolo della
formazione professionale, e non solo della scuola universitaria in
questo caso, non è solo quello di fornire personale al sistema
pubblico, perché se così fosse dovremmo discutere sul ruolo della
formazione professionale e della scuola nella sua interezza, ma è
quello di fornire un diploma o una laurea come in questo caso ai
giovani ragazzi valdostani, i quali evidentemente possono scegliere
di andare a lavorare in Ospedale, se ritengono di farlo, oppure
possono scegliere di lavorare presso gli istituti privati o possono
scegliere di lavorare fuori Valle. Mi pare che in una società seria
questa sia una logica conseguenza della libertà di pensiero di
ognuno di noi e questo non possa essere addebitato all'istituzione,
almeno questo è il nostro modo di pensare, se qualcuno ritiene
invece di avere altre indicazioni sotto questo punto di vista, è
libero di averle, ma ci vede totalmente discordi.
Rispetto al secondo quesito, il reparto è stato chiuso il 10
luglio e aperto il 13 luglio alle ore 14,00. L'assistenza ai malati
ricoverati è proseguita utilizzando le strutture ospedaliere le più
affini possibili, ad esempio la Pediatria nel caso di un bambino,
la Chirurgia nei casi di degenti sottoposti ad interventi, i
reparti medici per malati affetti da patologia respiratoria,
eccetera. L'attività di sala operatoria programmata è stata
rinviata e i pazienti dimessi, con l'eccezione di un paziente che
necessitava di terapie non suscettibili di dilazione, che è stato
normalmente operato.
La Direzione aziendale ha richiesto al proprio servizio di
Medicina legale di disporre l'immediata visita fiscale per gli
infermieri professionali dichiarati assenti per malattia per
verificare la congruità delle prognosi, analoga richiesta di
collaborazione è stata effettuata all'INAIL per disporre
accertamenti ad hoc sull'infermiere professionale assente per
infortunio. Del personale sottoposto a visita fiscale per un'unità
è stato disposto il rientro anticipato, mentre la prognosi del
restante era estremamente breve e di fatto terminava con la visita
fiscale.
Primo caso: malattia dal 10 luglio al 12 luglio, visita fiscale
indirizzo errato; secondo caso: malattia dall'11 luglio al 16
luglio, visita fiscale indirizzo errato - in questi due casi la
Direzione sanitaria ha inviato un richiamo al dipendente; terzo
caso: malattia dall'11 luglio, rientro immediato; quarto caso:
malattia dal 10 luglio all'11 luglio, la visita fiscale dà esito,
riprende a lavorare il 12 luglio, poi nuova malattia dal 12 luglio
al 15 luglio; quinto caso: malattia dal 10 luglio all'11 luglio,
visita fiscale, riprende il 12 luglio; sesto caso: malattia dal 10
al 12 luglio, prima visita fiscale indirizzo sconosciuto, seconda
visita fiscale rientro; il settimo caso è una ripresa
dell'infortunio; l'ottavo caso invece si tratta di un vero e
proprio ricovero.
Concludo dicendo che si è disposta una revisione organizzativa
temporanea dell'attività o dell'unità budgetaria con la riapertura
parziale del reparto per 14 letti in regime di ricovero ordinario e
4 letti in regime di day hospital. Ad oggi sono disponibili 12
infermieri professionali a tempo pieno più uno a tempo parziale,
per cui a breve saranno garantiti ulteriori tre letti in regime di
ricovero ordinario.
Président
La parole au Conseiller Tibaldi.
Tibaldi (FI)
L'interrogazione ha preso spunto da un fatto
che si è consumato nei giorni scorsi e che riguarda la chiusura del
reparto di Urologia perché numerosi infermieri si sono messi
improvvisamente in mutua, di conseguenza è venuto meno l'organico
disponibile per far fronte alle esigenze del servizio medico e
quindi per far fronte alle esigenze dei pazienti che erano
ricoverati nello stesso reparto. Anche questo fatto ci lascia
attoniti perché siamo in una Regione che si fregia di essere in
testa alle classifiche nazionali per quanto riguarda il servizio
sanitario erogato, in una Regione che a differenza di altre non
soffre penuria di risorse finanziarie disponibili per far fronte al
servizio sanitario... in una Regione che ha degli atouts e che
quest'anno ha stanziato ben 200 milioni di euro per far fronte a
tutto il complesso organizzativo del sistema sociosanitario
regionale. In una Regione che gode di tali presupposti si
verificano fatti di questo genere! Si tratta di fatti che destano
stupore nell'opinione pubblica, ma soprattutto che creano non pochi
disagi e creano malessere e per i pazienti ricoverati, per coloro
che hanno necessità e urgenze e naturalmente per tutti coloro,
parenti e amici, che assistono i pazienti stessi.
È una situazione che desta perplessità e stupore perché adesso
si gioca allo scarica barile, le colpe stanno piuttosto da una
parte che non dall'altra, i sindacati accusano l'USL e viceversa,
la Dirigenza della stessa USL latita o litiga e la Regione sta a
guardare! Oggi l'Assessore ci ha fatto una relazione - anche perché
le domande erano finalizzate a conoscere le considerazioni
sull'accaduto e i provvedimenti adottati, - di quello che è
accaduto e di quello che si è consumato in questi giorni in cui è
stato chiuso il reparto, ma nulla di più, anche perché quello che
avremmo voluto sentire da lei, Assessore, è, a fronte di tutte
queste disponibilità e di competenze che lei possiede, cosa si
intende fare per sopperire alla carenza di infermieri.
Lei obietterà che non è un problema solo valdostano - e questo è
pacifico -, però la Valle d'Aosta ha capacità di rimuovere certi
ostacoli che in questi anni non ha voluto rimuovere. Lei sa
benissimo che l'ostacolo linguistico è uno di quelli sul quale noi
ci siamo battuti non poco, è un ostacolo che ha impedito di
reclutare personale infermieristico presso il servizio sanitario
regionale, ma non avete voluto sentire consigli, non avete neppure
voluto approfondire ed esaminare una proposta di legge che il
gruppo di Forza Italia ha fatto in tempi non sospetti per rimuovere
certe condizioni ostative al reclutamento di personale
infermieristico. Una situazione come questa, che si è consumata fra
l'11 e il 14 luglio, non si sarebbe verificata.
Questa interrogazione e la sua risposta purtroppo testimoniano,
ancora una volta, che la sanità valdostana necessita di correttivi,
ma di correttivi concreti. Non possiamo solo stanziare denaro per
poi non vedere realizzati i servizi. Questo vale oggi per
l'Urologia, come poteva valere ieri, ma è tuttora attuale il
problema, per il decentramento territoriale, temi sui quali più
volte anche il gruppo di Forza Italia ha proposto interventi e
soluzioni concrete, ma che rimangono lettera morta.
La nostra è una nota di biasimo a quanto è accaduto e una nota
di biasimo soprattutto a questa conduzione "manageriale e
aziendale" che l'USL vanterebbe di portare avanti per quanto
riguarda la sanità valdostana: di managerialità e di aziendalità
noi vediamo ben poche tracce!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK