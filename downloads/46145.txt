Consiglio Regionale della Valle d'Aosta - Oggetto del Consiglio n. 2611 del 12 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2611 del 12 luglio 2023 - Resoconto
OGGETTO N. 2611/XVI - Discussione generale sul D.L. n. 92:
Disciplina degli adempimenti amministrativi in materia di locazione
per finalità turistiche.
Bertin (Presidente) -
Passiamo al punto n. 6. Il DL 92 è
composto da dodici articoli; è stato predisposto un nuovo testo da
parte della IV Commissione consiliare su cui sono stati depositati
cinque emendamenti da parte dell'assessore Grosjacques e nove
emendamenti da parte del gruppo della Lega, oltre che tre
emendamenti del gruppo di Forza Italia e un emendamento
sottoscritto da tutti i gruppi consiliari che riguarda la clausola
valutativa.
Il relatore del DL è il collega segretario Jordan per la IV
Commissione a cui passo la parola.
Jordan (AV-VdA Unie) -
L'analisi del settore turistico
evidenzia che anche in Valle d'Aosta il fenomeno dell'affitto
turistico cosiddetto "breve" costituisce un elemento importante in
termini di offerta e contribuisce certamente allo sviluppo
turistico della nostra Regione. Sicuramente il turismo è una delle
risorse economiche più importanti anche in Valle d'Aosta e il
fenomeno degli affitti brevi contribuisce ad arricchire l'offerta
ricettiva (si pensi, ad esempio, a borghi o a piccole località che
sono prive di alberghi e grandi strutture ricettive).
Grazie all'ingresso nel mercato turistico delle piattaforme
online
, la locazione per finalità turistiche di camere,
appartamenti, o case arredate a ospiti che scelgono tale soluzione,
di ricettività è diventata molto popolare. Si tratta di abitazioni
residenziali, prevalentemente secondarie che vengono messe a
reddito diventando strutture turistico-ricettive che possono essere
definite estemporanee. Un'opportunità di integrazione del reddito
delle famiglie (specie in tempo di crisi) offerte dalla possibilità
di locare immobili altrimenti sottoutilizzati oppure dalla maggiore
capacità che tali forme di alloggiamento mostrano nel soddisfare le
aspettative poste dal turismo cosiddetto "esperienziale", o ancora
dalla possibilità che l'offerta di locazioni turistiche vada a
integrare, in determinati contesti, l'offerta da parte delle
strutture tradizionali.
La locazione, in generale, e quindi anche quella turistica, è
regolata dal Codice civile e trae fondamento dall'inalienabile
diritto di ogni proprietario di immobile di poter disporre - quella
che è considerata la cosiddetta "disposizione giuridica" - del bene
a suo vantaggio e a suo piacimento secondo il principio di pienezza
ed esclusività previsto dal diritto di proprietà.
Le Regioni, avendo potestà legislativa concorrente a quella
statale in materia di turismo, possono tuttavia prevedere, ed è il
nostro caso, per questo tipo di locazioni una migliore
regolamentazione volta a stabilire con maggiore precisione - ed era
necessario farlo - il confine tra chi effettua questo tipo di
attività a livello professionale e tra chi esercita un semplice
diritto di proprietà.
Infatti, mentre per quanto riguarda gli altri servizi
turistico-ricettivi nel corso degli anni il quadro normativo ha
sempre meglio definito opportunità e limiti, relativamente
all'offerta degli affitti turistici brevi nella nostra Regione non
risulta essere sufficientemente disciplinato.
Crediamo quindi che risulti necessario valorizzare meglio questo
settore, ed è la finalità di questa legge, integrando il
decreto-legge 50/2017, che è stato convertito in legge 96 del 2017,
che all'articolo 4 ha trattato, rispetto agli affitti turistici
brevi, prevalentemente la disciplina fiscale, introducendo però
un'apertura significativa ma non esaustiva rispetto ai servizi che
possono essere erogati.
Ciò trova conferma anche nella circolare n. 24 dell'Agenzia
delle entrate del 2017 dove è stato ritenuto che altri servizi che
corredano la messa a disposizione dell'immobile, seppur non
contemplati nell'articolo 4 che ho citato precedentemente,
risultano strettamente connessi all'utilizzo dell'immobile, tanto
che ne costituiscono un elemento caratterizzante dell'offerta.
La questione della normativa sugli affitti brevi è al centro di
un acceso dibattito anche a livello nazionale, da un lato le
Amministrazioni delle città d'arte a elevata vocazione e
frequentazione turistica che chiedono un intervento a livello
nazionale per regolare gli affitti brevi e limitare l'impatto del
turismo sulla comunità locale, dall'altro le organizzazioni del
settore con posizioni opposte. Entrambe le parti però sono
d'accordo sul fatto che la situazione attuale non sia più
sostenibile e che sia necessario trovare una soluzione equilibrata,
anche per mitigare - e cito ancora le dichiarazioni delle parti -
gli effetti negativi degli affitti brevi sulle loro comunità, come
ad esempio l'aumento degli affitti a scopo residenziale, il valore
degli affitti a scopo residenziale, e la riduzione del numero di
abitazioni disponibili sul mercato immobiliare per chi vive, chi
studia e chi lavora nelle città. Solo qualche ora fa anche il
Sindaco di Aosta, qui in audizione in quest'aula, ha evidenziato la
criticità della disponibilità immobiliare della città in relazione
al tema degli affitti brevi. È il caso inoltre di ricordare la
posizione del Ministro del turismo rispetto alla necessità di
regolare il sistema degli affitti brevi in quanto questo definita
da essa "un vero e proprio Far West".
Il presente disegno di legge va pertanto a definire politiche in
materia di turismo sempre più mirate anche rispetto alle nuove
esigenze di questa modalità di fruizione di territori e ciò al fine
principale di esercitare al meglio le funzioni e prerogative
regionali di coordinamento, promozione e vigilanza sull'esercizio
di attività turistico-ricettive.
Portiamo in approvazione un provvedimento che oggettivamente è
ritenuto necessario da quasi tutti i soggetti che sono stati auditi
durante i lavori della Commissione, lo facciamo proponendo un testo
che nel corso dei lavori della Commissione ha tenuto conto sia
delle osservazioni che la maggioranza ha espresso, sia da quanto è
emerso nelle diverse audizioni, e faccio riferimento principalmente
alla modifica del periodo d'affitto ai fini dell'applicazione della
norma che è riferita ai contratti fino a trenta giorni, ma anche
con gli ultimi emendamenti depositati che meglio chiariscono alcuni
aspetti dell'applicazione della norma.
Come maggioranza con responsabilità non ci siamo sottratti alla
disciplina di un settore in cui sono evidenti le particolarità e la
variabilità di un mercato, quello turistico, che è in continua
evoluzione, e che necessita quindi di un'attenta regolamentazione
per ottemperare al ruolo di regolatore del legislatore, favorendo
sinergie e collaborazione tra i diversi attori del comparto
turistico e assicurando e garantendo livelli qualitativi che
permettono di offrire garanzie e di migliorare tutto il comparto
turistico. Questo senza eccessivamente gravare sulle attività
amministrative e finanziarie che in parte sono già in vigore per
effetto di altre normative nazionali e che nel presente disegno di
legge sono state inserite per una migliore comprensione del testo
totale. Il dettaglio inserito nell'articolato della legge risponde
all'esigenza di essere precisi in legge ed evitare che tutti gli
aspetti presi in considerazione nella presente norma siano
successivamente normati con altri atti deliberativi.
Rispetto all'applicazione della norma, crediamo che sia
opportuno, dopo un primo periodo di applicazione, valutarne il
funzionamento e, se necessario, farne le opportune modifiche e
aggiustamenti.
Il disegno di legge si compone di dodici articoli:
- l'articolo 1 definisce l'oggetto della legge, ovvero
nell'esercizio della competenza legislativa primaria, che lo
Statuto speciale attribuisce alla Regione in materia di urbanistica
e turismo e di quella residuale di cui all'articolo 117, quarto
comma, della Costituzione;
- l'articolo 2 elenca le definizioni che rilevano ai fini del
presente disegno di legge;
- l'articolo 3 invece stabilisce che l'attività di locazione per
finalità turistiche esercitata nel rispetto delle disposizioni del
presente disegno di legge non costituisce mutamento di destinazione
d'uso dal punto di vista urbanistico;
- l'articolo 4 codifica gli adempimenti amministrativi
conseguenti all'esercizio delle attività, in particolare il comma 3
stabilisce che il Comune, a seguito della presentazione della
documentazione necessaria, rilasci per ogni alloggio il codice
identificativo regionale. Il comma 8, sempre dell'articolo 4,
conferma l'obbligo, come per tutte le strutture turistiche, di
denuncia alla Questura delle generalità dell'ospite e del loro
arrivo e presenza, nonché della comunicazione all'Office régional
du tourisme;
- l'articolo 5 individua i servizi erogabili negli alloggi a uso
turistico;
- l'articolo 6 parifica gli alloggi a uso turistico alle
strutture turistico-ricettive per il solo fine dell'applicazione
dell'imposta di soggiorno;
- l'articolo 7 prevede la possibilità di promuovere gli alloggi
a uso turistico da parte dell'Office régional du tourisme;
- l'articolo 8 disciplina l'attività di vigilanza e controllo
riservata ai Comuni;
- l'articolo 9 disciplina il regime sanzionatorio.
- gli articoli 10, 11 e 12 recano rispettivamente le
disposizioni transitorie, le modificazioni e abrogazioni di alcuni
articoli della legge e infine la clausola di invarianza
finanziaria.
Presidente -
Dopo l'illustrazione della relazione,
apriamo la discussione generale. La discussione generale è aperta.
I colleghi che vogliono intervenire in discussione generale sono
invitati a prenotarsi. Ha chiesto la parola il consigliere Marquis,
ne ha facoltà.
Marquis (FI) -
Dopo aver ascoltato l'intervento del
relatore Jordan, ritengo di fare alcune considerazioni di carattere
generale sul tema, un tema di assoluta importanza per l'economia
turistica valdostana, stiamo parlando di locazioni turistiche.
Bisogna innanzitutto dare il peso di questo settore nell'economia
valdostana per capire di cosa parliamo. In Valle d'Aosta ci sono
circa 25 mila posti letto di dotazione alberghiera, ci sono circa
250 mila posti letto in abitazioni secondarie che sono o in
proprietà o in affitto. All'interno di questo contenitore ci sono
gli alloggi che vengono affittati a uso turistico che fanno parte
di questo provvedimento legislativo. Sicuramente sono una grande
presenza sul territorio e hanno avuto e hanno una grande importanza
nello sviluppo del turismo in Valle d'Aosta; molto spesso hanno
supplito alla carenza di posti letto alberghieri, soprattutto nei
momenti di grande affluenza, e sono il motore del settore del
commercio e dei servizi che ravviva in modo robusto quest'ambito,
ma per capire qual è l'obiettivo di questo disegno di legge, credo
che non c'è niente di più emblematico e più caratterizzante che
leggere una parte della relazione introduttiva.
Ho appena detto che questo per noi, come gruppo di Forza Italia,
è un settore che contribuisce allo sviluppo turistico, quindi che
va facilitato, che va messo nelle condizioni di poter esprimere
sempre meglio il proprio contributo a vantaggio dell'economia
valdostana e all'interno della relazione illustrativa si legge un
approccio completamente diverso. Si dice che "la diffusione di
Internet
e dei
social network
, unitamente al
perdurare della situazione di crisi economico-finanziaria, ha avuto
un effetto moltiplicativo sulla crescita della fornitura dei
servizi domestici svolta non in forma di impresa da parte di
privati cittadini. I soggetti erogatori di tali servizi si pongono
di fatto in concorrenza con quelli prestati invece da imprese nel
rispetto di una serie di obblighi normativi volti alla tutela del
mercato e alla cura concreta di svariati interessi pubblici. Si
tratta di un fenomeno turistico nuovo che viaggia sotto traccia e
sfugge a controlli intesi in senso ampio, complici della sua
crescita - come se questo fosse un effetto dannoso e negativo per
l'economia valdostana - nella nostra Regione sono stati anche
l'aumento dell'imposizione fiscale sulla proprietà delle seconde
case IMU e i sempre più frequenti casi di insolvenza dei locatari
per scopi residenziali. Si è ritenuto pertanto necessario trovare
una modalità per far emergere il fenomeno e poterne venire a
conoscenza".
Ecco, io trovo che non ci sia da aggiungere niente di più
rispetto all'impostazione che viene data dal Governo per
disciplinare questa materia, si vedono dei cittadini fuori legge,
dei cittadini che fanno poco di buono per l'economia, non gli si
riconosce il contributo che danno ma, sostanzialmente, li si vede
solo come fonte di imposizione fiscale, perché questo è stato
specificato poi anche nel disegno 92, bisogna far cassa e quindi
mettiamo su delle imposte. Il problema è di ordine molto più
generale, la casa non è un problema per la Pubblica
Amministrazione, per la Pubblica Amministrazione dovrebbe essere un
vantaggio per quello che comporta e l'apporto che viene dato allo
sviluppo dell'economia, ma la casa purtroppo sta diventando un
problema per chi ne è proprietario con dei comportamenti come
quelli che stiamo disciplinando in questa maniera, è un problema.
Chi ha una casa in Valle d'Aosta, perché qui bisogna anche
rimuovere un equivoco che c'è da sempre, si pensa che la casa in
Valle d'Aosta sia un settore che brilli, la Valle d'Aosta non è
tutta, come poche località turistiche, in cui ci sono magari anche
delle case di buon livello, perché il mercato è ricco e florido e
quindi lì magari c'è anche la possibilità di trarre delle
soddisfazioni dalla messa sul mercato della proprietà. La Valle
d'Aosta al 90 percento è una cosa diversa, il mercato delle seconde
case in Valle d'Aosta è sofferente, parliamo di dorsale del Centro
Valle, delle aree interne, vogliamo andare a vedere qual è
l'attrattività delle locazioni turistiche, se riescono a concludere
uno, due, tre, quattro contratti da due-tre giorni in un anno? Qui
si parla come se si trattasse di situazioni che ogni giorno hanno
la possibilità di concretizzare dei contratti ma non è così, la
situazione è paradossalmente e completamente diversa. Abbiamo un
patrimonio immobiliare che ha subito in questi ultimi anni un
deprezzamento del 30-40 percento medio, in contemporanea per tenere
in vita quel patrimonio bisogna spendere il 30-40 percento in più,
con l'incremento dei costi che ci sono stati in questi ultimi
cinque anni, quindi ci rendiamo conto che i Valdostani, pur essendo
affezionati al loro patrimonio al quale hanno messo a disposizione
ogni energia per valorizzare i beni che sono stati ereditati dalle
famiglie, sono delle persone che hanno investito tutte le loro
risorse, spesso e volentieri rinunciando di andare in ferie
pensando di crearsi una piccola pensione per il futuro e oggi si
trovano invece con una serie di provvedimenti vessatori che non
riconoscono il loro impegno e non riconoscendo il loro impegno, non
si riconosce la storia della Valle d'Aosta, perché questa è la
Valle d'Aosta vera, è la Valle d'Aosta che dà degli apporti al suo
sviluppo, al mantenere in vita il paesaggio, perché se una casa
viene ristrutturata, il paesaggio è più bello, il paesaggio è più
attrattivo, ci sono più turisti che vengono a trovarci e a portare
delle risorse che fanno crescere la nostra economia.
Questo per dire che spesso e volentieri non è questa
un'occasione di fare
business
, a seguito di quelle che sono
state le pesanti tassazioni introdotte, che peraltro sono
richiamate anche nella relazione illustrativa, perché quando c'è
stato il periodo dei ristori, l'IMU non ha avuto delle scontistiche
in Valle d'Aosta, bisognava continuare a pagare l'IMU, continuare a
pagare l'acqua di appartamenti vuoti, l'immondizia, di servizi che
sono dimensionati, dei rifiuti, delle situazioni che hanno portato
un settore a provare delle profonde difficoltà.
Il più delle volte, nelle aree non di grande vocazione
turistica, il mettere sul mercato per qualche giorno all'anno un
appartamento quindi deriva dal cercare di pagarsi almeno le spese
di gestione dirette da quest'esigenza, perché prima magari erano
appartamenti che tenevano in disponibilità i proprietari e oggi si
cerca una settimana l'anno, magari quella di Natale o quella di
Ferragosto, di tirare su quattro spiccioli per almeno risolvere la
questione delle spese vive e non dover incidere con i propri
bilanci familiari in una categoria, quella del ceto medio, che sta
scivolando verso condizioni di difficoltà.
Perché si dice anche nella relazione che non vengono messi
sull'affitto del residenziale ordinario questi appartamenti? Ma è
sempre per colpa della politica, perché non c'è una politica sulla
casa, perché in Valle d'Aosta la morosità incolpevole non è
riconosciuta al settore privato e quindi questo cosa fa? Fa sì che
la gente non mette sul mercato nel residenziale prima casa degli
appartamenti perché rischia di finire nella morosità, non c'è
l'istituto riconosciuto dalla Regione e quindi sta ai primi danni,
piuttosto li lascia vuoti e cerca di affittare una settimana o due
l'anno per tirare su quattro soldini. Questo deriva sempre e
comunque da scelte che vengono fatte in quest'aula.
Se entriamo nel merito del disegno di legge, nella presentazione
è stato non sottolineato troppo un aspetto, a mio avviso,
importante, che è stato scaricato un disegno di legge dove si dice
che rientrano sotto la competenza di questa norma gli affitti da
uno a sei mesi. È bastato che avessimo organizzato una serata al 3
aprile alla BCC con tutti i portatori di interesse che gli stessi
proponenti si accorgessero che non stava né in cielo, né in terra
la proposta, che era stata concepita in modo superficiale, in modo
pazzesco, perché è stata stravolta con un emendamento fatto dal
Governo, perché passare da sei mesi a trenta giorni ha stravolto il
provvedimento che era stato scaricato in meglio, perché sennò era
un disastro. Oggi siamo qui a criticare il provvedimento ma sarebbe
stato un disastro se fosse stato portato all'attenzione dell'Aula
così come concepito inizialmente, ma questo denota già la
superficialità di come è stata tratta la materia perché significa
non conoscere il problema presentare dei provvedimenti così come
sono stati presentati.
Come dico, sono state fatte diverse sedute di Commissione, io
non ho ricordo nelle Commissioni consiliari di aver sentito delle
critiche così pesanti da tutti i soggetti intervenuti, non c'è mica
stata condivisione su quest'argomento qui, hanno tutti rilevato
grosse perplessità su questo provvedimento, tant'è che lo stesso
relatore ci dice: "ma tanto un mini rodaggio e poi torniamo in aula
con il provvedimento", ma voi tornate non perché c'è un mini
rodaggio ma perché il provvedimento non funziona. Questo
provvedimento creerà un'infinità di problemi alla comunità
valdostana, ne creerà un'infinità, mortificherà il contributo che
viene offerto all'economia e si dovrà tornare dentro quest'aula. La
scommessa è solo vedere dopo quanto tempo, se sarà dopo un mese,
due mesi, tre mesi o quattro mesi. Questo lo andremo a vedere
perché succederà, lo possiamo tranquillamente dichiarare in questa
sede.
Oltre al discorso che è stato stravolto in meglio, per cercare
di confinarlo alle locazioni brevi, non è stata disciplinata una
cosa: l'occasionalità in questo provvedimento, perché non c'è
un'attività svolta in forma imprenditoriale
tout court
ma la
maggior parte dei soggetti, che dicevo prima mettono sul mercato
qualche giorno un appartamento, hanno una situazione di affitto
occasionale che può essere uno, due, tre contratti in un anno, che
la somma complessiva sta sotto i trenta giorni.
Allora la domanda è: ma come è mai possibile mettere nella
condizione delle persone, delle famiglie, che attivano la
valorizzazione del proprio bene immobiliare in modo occasionale, di
assoggettarlo a una complessità amministrativa come questa? Per
questo ci chiediamo che senso abbia, perché posso capire per chi
affitta tutto l'anno, cerca di promuovere le proprie abitazioni e
le proprie unità immobiliari con costanza, c'è qualcuno che lo fa
in forma organizzata, questo ci può stare, di cercare di
disciplinare nel modo più semplice possibile, ma come è mai
possibile che a una persona che deve affittare un appartamento in
un'occasione all'anno bisogna chiedergli di andare in Comune, fare
dei codici identificativi, bisogna fare delle comunicazioni mese
per mese al Comune delle presenze turistiche, quando c'è un sistema
che è già chiarissimo sulle locazioni in generale, che i
proprietari di casa hanno 24 ore di tempo, dal momento della
concretizzazione dell'affitto e dell'ingresso del soggetto che ha
ospitato, a fare una comunicazione alla Questura. I dati sono tutti
nelle mani della Questura, i dati sono tutti nel 740 nelle
dichiarazioni IRPEF con le cedolari secche oppure con la denuncia
dei redditi che viene fatta e credo che il metodo è quello che
hanno tutte le attività, non un metodo diverso.
Quando si parla di venire alla luce, quindi non capiamo cosa si
intende, perché è tutto alla luce, basta accendere la lampadina e
guardare, forse sarà questo il problema, non credo ci sia niente di
poco chiaro, tant'è che ci sono delle realtà, come Roma, che hanno
già fatto un'iniziativa che ha portato a decretare un accordo tra
Ministero dell'interno e Ministero dell'economia dove non si devono
fare le dichiarazioni al Comune perché le dichiarazioni le
acquisiscono direttamente dalla Questura i Comuni e quindi hanno
direttamente la consapevolezza delle presenze giornaliere sul
territorio. Non capiamo perché qui invece in Valle d'Aosta bisogna
continuare ad andare avanti ad arricchire di ostacoli la vita dei
cittadini.
Sotto il profilo generale, quindi noi non critichiamo il
discorso tassa di soggiorno che può essere più o meno discutibile,
critichiamo fortemente il crescere le incombenze amministrative
laddove sono sproporzionate all'obiettivo che si intende
raggiungere, perché qui in questo caso costerà più la corda che il
sacco, perché mettere in piedi questo meccanismo di controllo che è
stato imbastito avrà dei costi che probabilmente supereranno le
entrate che vengono poi rilevate dalla Pubblica
Amministrazione.
Pertanto riteniamo che il tema sia un tema che sia stato
profondamente sottovalutato, far ordine è una cosa, creare delle
procedure amministrative che siano corrette, che siano semplici
credo che debba essere un obiettivo della Pubblica Amministrazione,
ma non creare, come dico nella maggior parte dei casi quando ci
sono delle prestazioni che vengono svolte a livello occasionale,
delle rigidezze di tipo amministrativo che portano poi anche a
delle applicazioni sanzionatorie, ma delle applicazioni
sanzionatorie che - e abbiamo avuto modo anche di confrontarci
quando sono venuti i rappresentanti del Consiglio permanente degli
Enti locali - sono di carattere estremamente soggettivo. Se arriva
un ufficiale zelante, ha tutta la libertà di decidere come
applicare le sanzioni, non c'è scritto come si applicano e quando
si devono applicare, sono estremamente soggettive.
L'abbiamo già anche evidenziato durante il percorso di audizioni
che per noi il disegno di legge doveva essere un disegno di legge
di principi e demandare poi a una delibera di Giunta l'attuazione
delle parti tecniche, perché quando si definiscono le parti
tecniche, i regimi sanzionatori devono essere scritti in modo
inequivoco, perché diversamente poi chi si trova ad applicarle,
soprattutto quando sono sanzioni di migliaia di euro, sancito il
principio di andare a verificare, ispezioni dentro gli
appartamenti... sono tutte cose che staremo a vedere come verranno
applicate e come potranno fare i Comuni a garantire il loro apporto
propositivo e di vigilanza sull'attività, ci sono tutta una serie
di questioni, quando si parla di servizi che possono essere
erogati, che non sono per nulla chiare, e l'hanno evidenziato tutti
gli
stakeholders
che sono stati uniti, ci stupiamo che il
percorso abbia preso così tanto tempo per poi partorire cosa? Cioè
cambiare solo la dicitura dei 180 giorni? Perché non si giustifica
tutto questo periodo di riflessione e di attesa; noi ci aspettavamo
che ci fosse qualcosa di più a livello di emendamenti da parte
della maggioranza a seguito del rallentamento che c'è stato
ultimamente su questo tema, un tema sul quale ringrazio anche come
gruppo i colleghi della Lega che hanno fatto anche loro un grosso
lavoro di approfondimento sia in Commissione, sia all'esterno, per
cercare di dare un contributo che riteniamo che comunque in qualche
modo sia stato positivo, sia pur nella criticità del testo che oggi
si sta a esaminare, perché credo che se non ci fosse stato il
nostro contributo, saremmo ancora a una norma di legge che
prevedeva un'applicazione a tutti gli affitti a 180 giorni e quella
lì sarebbe dovuta tornare probabilmente dopo una settimana già
all'attenzione dell'Aula perché non so quali effetti avrebbe potuto
generare sul territorio valdostano. Mi limito a queste
considerazioni di carattere generale, avremo modo poi di entrare
sui singoli articoli al momento della discussione degli
emendamenti.
Presidente -
Ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Molte cose sono state già
anticipate dal collega Marquis, che ringrazio, ha fatto un'azione,
insieme al collega Baccega, sia all'esterno che in sede di lavori
di Commissione importante e che anche noi abbiamo praticamente
ripercorso con azioni sia interne che esterne se vogliamo, quindi
con incontri anche sul territorio per capire un pochino meglio
quale fosse anche il sentimento di coloro che operano nel
settore.
Ho sentito parlare di Far West nella relazione di maggioranza,
direi un pochino, a mio avviso, a sproposito, nel senso che in
genere per Far West si intende una realtà non normata, quindi priva
di qualsiasi regola in cui si agisce in modo illecito. Qui è vero
che sono attività che attualmente non sono ancora normate e bisogna
normare ma sicuramente non illecite, se consideriamo soltanto il
fatto che, per esempio, per quanto riguarda la denuncia delle
presenze alle Autorità di pubblica sicurezza, così come
naturalmente a maggior ragione anche per quanto riguarda l'aspetto
fiscale, è già tutto sufficientemente normato, c'è il DL 50/2017 di
livello nazionale che stabilisce esattamente le locazioni brevi ed
è anche per questo che noi abbiamo fatto anche un emendamento a
proposito del titolo di questa legge, proprio per coordinarlo con
questa normativa di ordine fiscale, diamo l'esatta definizione. Non
è banale perché, come ha detto correttamente il collega Marquis,
qua si era partiti addirittura sbagliando completamente il settore,
si parlava di fino a sei mesi, cioè roba che non c'entra nulla con
le categorie di locazioni che sono previste dalla normativa
nazionale anche, ci sono le locazioni turistiche, ci sono le
locazioni fino a sei mesi, ci sono le locazioni di altro tipo,
insomma, ci sono delle categorie che sono già identificate e andare
a modificare queste categorie, o comunque andare a fare una norma
regionale che andasse in contrasto con queste categorie già
determinate a livello nazionale sarebbe stato davvero un grosso
errore. Per fortuna naturalmente, dopo le nostre prime
segnalazioni, a questo si è rimediato, ma questo già denota una
certa superficialità o comunque una criticità nel predisporre
queste norme; questa normativa, che, come è già stato detto in
varie sedi e lo ripetiamo anche oggi, che stava lì nel cassetto da
parecchi anni, alla fine è stata tirata fuori
tel quel
,
proprio così com'era scritta all'epoca, quindi dopo che il fenomeno
nel frattempo era già mutato, si era già sviluppato, perché credo
che ognuno di noi se non direttamente abbia quanto meno un
conoscente o un parente o qualcuno che affitta con queste modalità
uno o più alloggi.
Il fenomeno è importante ed è importante regolamentarlo ma,
contrariamente a quanto è stato detto in relazione, anche qui non è
che quasi tutti gli auditi si sono dichiarati favorevoli a questa
normativa, no, tutti, per quello che ho sentito io, sono tutti
favorevoli, anche chi apparentemente potrebbe essere contrario, per
dire: "perché mi vieni a regolamentare una cosa su cui adesso posso
agire più liberamente? ". No, tutti hanno detto: "non contestiamo
il fatto che debba essere normato questo fenomeno", quindi non è un
problema fare la norma, anzi, bisogna farla, siamo tutti d'accordo,
però chiaramente ci sono state delle gravi e grosse critiche alla
norma così come scritta.
Io modestamente da "giurista", lo dico fra virgolette, non
vorrei che qualcuno anche fuori dicesse che sono un presuntuoso, ma
l'ho detto fin da subito: è una legge scritta male, perché è
l'esempio classico del burocratese, è proprio il sistema con il
quale molto spesso purtroppo si è normato in Italia e anche a
livello regionale creando tutta una serie di complicazioni inutili
e lo vedremo poi nel dettaglio nei vari emendamenti che abbiamo
proposto, facendo appunto il paragone fra la lettera della norma
così come è stata presentata e quella che invece è la lettera dei
nostri emendamenti. Si possono dire le cose in modo molto più
semplice, si può soprattutto rendere la vita dei cittadini molto
più semplice. È questo il nostro ruolo qui dentro, non quello di
complicarla la vita.
Il fenomeno della carenza delle abitazioni, lo sappiamo esiste,
perché questo fenomeno delle locazioni turistiche anch'esso
probabilmente incide sul fatto che non si trovino poi abitazioni
per locazioni di durata maggiore o a tempo non dico indeterminato
perché le leggi attualmente in vigore nazionali prevedono i quattro
più quattro, eccetera, ma sicuramente questo fenomeno in una
Regione a vocazione turistica come la nostra probabilmente è una
delle ragioni per cui c'è una carenza di abitazioni sul mercato
delle locazioni abitative ordinarie, chiamiamole così, ma non è
questa la soluzione, non è rendendo più difficile la vita a chi fa
le locazioni turistiche brevi che si risolve il problema delle
locazioni abitative durature, chiamiamole così, perché quel
fenomeno della sfiducia ormai del cittadino nell'affittare in modo
continuo, a più lungo termine le abitazioni, nasce da tante altre
situazioni, non ultima purtroppo, ne sono parte anch'io del sistema
giudiziario nella mia professione di avvocato, perché se tu affitti
a un qualsiasi inquilino la tua casa e poi questo inquilino sia
quando scade il contratto per sua naturale scadenza, sia quando si
risolve il contratto per morosità... lo Stato non ti dà garanzie di
quando ti libererà l'alloggio, perché ci mette degli anni per farlo
perché mancano gli ufficiali giudiziari, perché la procedura è
complessa, allora a questo punto è evidente che il cittadino è
sfiduciato e si butta su altre alternative, ma non è questo il modo
di risolvere il problema, perché creare complicazioni come fa
questa legge, e lo vedremo appunto come dicevo prima nel dettaglio
dei singoli articoli, avrà un altro effetto: avrà quello di
lasciare delle case vuote. Allora qui avremo un'altra sorta di mano
morta economica che dobbiamo assolutamente evitare invece, perché
se uno dice: "io non posso affittare a tempo più lungo perché tanto
poi rischio di non vedermi più restituire il mio immobile per anni
e anni e magari mi trovo a pagare spese condominiali, io con
l'inquilino dentro che non mi pagherà mai più", e questo accade
purtroppo vi assicuro tantissimo in questo periodo, una persona
dirà: "se poi devo fare tutti questi adempimenti, mi devo
iscrivere, devo fare il codice, devo fare i
report
quasi
quotidiani sulle presenze, devo dichiarare quanti bagni ho, quanti
servizi igienici...", è una cosa veramente esagerata. A questo
punto probabilmente, chi se lo può permettere... ma guardate che
anche dal punto di vista economico è più economico, è più
vantaggioso, è meglio lasciarli liberi, vuoti e non va bene, perché
questo sarebbe estremamente deleterio per l'economia in generale
della nostra Regione.
Allora come si risolvono questi problemi? Da un lato, andando a
intervenire come Pubblica Amministrazione cercando di risolvere
quelle criticità di cui accennavo prima, cioè, per esempio,
preoccupandosi di rendere le esecuzioni mobiliari più veloci e non
è che è solo competenza statale, la Regione può intervenire in
questi termini, può fare pressione anche a livello governativo
affinché questi benedetti concorsi vengano fatti, perché gli
ufficiali giudiziari che attualmente... dico: poveracci in senso
buono, sono soltanto un paio e corrono avanti e indietro tutti i
giorni senza riuscire a smaltire le liste delle loro agende...
efficientando questo sistema, si possono risolvere quei problemi,
ma non creando ulteriori complicazioni alle persone, perché leggo
nella relazione, quella alla legge, che si è voluto dare una
definizione di una disciplina degli adempimenti amministrativi
chiara e semplice, questo qui davvero - e lo vedremo dopo anche nei
vari emendamenti - direi che se era questo l'intento, è stato
completamente fallito.
La creazione di un livello minimo di uniformità di condizioni
(incomprensibile) dell'attività di erogazione del servizio sì,
senza dubbio, ma non facendo un articolo 5, come vedremo, che ti
dice esattamente solo quelle quattro cose che puoi fare e tutto il
resto è vietato, il concetto è esattamente l'opposto, perché lo
dice appunto anche nella relazione: "l'esatta definizione dei
servizi che possono essere erogati negli alloggi a uso
turistico...", eccetera, questo è il modo sbagliato di fare le
leggi, le leggi non vanno fatte in questo modo nel senso di "ti
dico io quello che soltanto puoi fare". No, io devo fare la legge
dicendo: "ti dico io quello che non puoi fare", punto, tutto il
resto è possibile. È così il principio che bisogna utilizzare nel
fare le norme.
Dice ancora al punto 7 della relazione: "gli strumenti di
vigilanza efficaci di un sistema sanzionatorio adeguato al fine di
perseguire gli obiettivi sopra delineati", benissimo, in linea di
principio condivisibilissimo, peccato che se crei tutti questi
adempimenti, come ha già accennato il collega Marquis, di tipo
molto generico peraltro, che attribuisci il controllo poi alla
Polizia locale dei vari Comuni, e qui mi stupisco che il CPEL non
abbia fatto osservazioni su questo, e poi non gli dai la certezza
della norma, e soprattutto poi lasciamo perdere la certezza del
numero degli agenti di Polizia locale sufficiente per fare i
controlli, perché tutte le norme che non possono essere osservate
sono norme del tutto inutili, anzi, deleterie, quindi se per
ottenere questi obiettivi dobbiamo creare un sistema sanzionatorio,
peraltro molto pesante dal punto di vista anche economico, ma pur
già sapendo che tanto io non credo che l'agente di Polizia locale
potrà bussare, entrare e dire: "mi scusi, mi fa vedere nell'armadio
quanti cambi di lenzuola ha?", perché questo è scritto
nell'articolo 5, quindi davvero diventiamo abbastanza ridicoli a
fare norme di questo genere.
È per questo che auspicavamo che il Governo volesse prendersi un
attimo di pazienza e visto che la legge è stata tanto nei cassetti,
aspettasse ancora magari un paio di mesi per fare un qualcosa di...
noi non diciamo che i nostri emendamenti sono la perfezione, ci
mancherebbe, siamo intervenuti sull'impianto normativo presentato
dal Governo; abbiamo però in linea perfetta con la nostra mentalità
deciso di semplificare, cioè di togliere tutto ciò che è un orpello
inutile, tutto ciò che sappiamo già adesso che probabilmente non
sarà osservato, questo è il modo, secondo noi, di fare le leggi
bene, per il bene dei cittadini. Per tutto ciò che è di troppo, per
tutti questi orpelli inutili sia dal punto di vista economico, sia
dal punto di vista del rapporto fra Pubblica Amministrazione e
cittadino diremmo che sarebbe bene intervenire con grande
attenzione.
Per evitare di dire cose che probabilmente poi diremo anche dopo
di nuovo nel corso dell'illustrazione degli emendamenti,
ricordiamoci che il contributo che i cittadini danno - oltre alla
possibilità di far rendere i propri alloggi, o quanto meno di
pagarsi le spese e di evitare di avere delle situazioni economiche
negative - grossomodo non so quanto è ben stimato, probabilmente, a
mio avviso, è sottostimato, ma comunque solo come apporto economico
dal punto di vista fiscale si parla di almeno un milione-un milione
e mezzo di cedolari secche versate, eccetera, quindi già tasse che
entrano, che vengono incassate dall'Amministrazione. Ci sono vari
milioni sicuramente di indotto, perché chi prende una stanza in
affitto sicuramente porta perché va al ristorante, si diverte, va
al bar, entra in un museo, quindi tutto ciò è un indotto importante
che non è assolutamente in conflitto con l'attività alberghiera,
sono situazioni diverse che vanno tutelate entrambe, quest'aspetto
economico è molto importante.
Io non vorrei fare la Cassandra, come anche diceva il collega
Marquis che mi ha preceduto, ma io temo che se questo testo di
legge passerà così come è strutturato in questo momento senza
alcuna modifica, soprattutto di alcuni articoli che, come dicevo,
sono troppo generici, prevedono troppi adempimenti burocratici, non
sono in linea con una normativa chiara, semplice e di immediata
percezione anche del cittadino, perché poi il cittadino è proprio
su queste norme che si mette in conflitto con la Pubblica
Amministrazione, perché dice: "ma perché devo fare tutte queste
cose?", ma credo che lo viviamo tutti, sia i liberi professionisti
quando fanno certe pratiche amministrative, sia i cittadini quando
si pongono in relazione con la Pubblica Amministrazione e si vedono
chiedere cose che la Pubblica Amministrazione già ha magari, come
certi casi vale per questa legge, io ho la netta sensazione e quasi
la certezza che prima che questa legislatura finisca su queste
norme si dovrà di nuovo intervenire se oggi non facciamo delle
modifiche.
Per questo avevamo detto - soprattutto alla luce del fatto che
poi con gli emendamenti successivamente presentati si è detto:
"tutto sommato tanto queste norme è meglio che entrino in vigore
l'anno prossimo perché sennò già le prenotazioni fatte e le cose
che valgono per quest'anno anche per le feste di Natale andrebbero
a essere stravolte e si creerebbero dei problemi" -: abbiamo il
tempo, perché portarla per forza con questa formulazione oggi che,
a nostro avviso, è una formulazione sicuramente non in linea con
quella che dovrebbe essere una normazione snella, utile e più di
immediata percezione da parte del cittadino? Per questo noi ci
siamo messi lì, abbiamo proposto degli emendamenti che vanno a
snellire ampiamente la struttura della norma, pur lasciando le
norme così come sono, la struttura della legge è quella, abbiamo
visto che tutti gli
stakeholder
sono sicuramente favorevoli
al fatto che si debba disciplinare questa materia, però non
facciamolo così perché davvero io sono convinto che ce ne
pentiremo.
Presidente -
Consigliere Perron, a lei la parola.
Perron (LEGA VDA) -
I colleghi, che ringrazio, hanno già
espresso parecchie considerazioni che avrei voluto esprimere
anch'io, cercherò di non raddoppiare su temi già sentiti. Ritorna
il tema dei principi che noi abbiamo utilizzato già nella prima
parte, cioè nel criticare le cose che non vedevamo in maniera
positiva su questo disegno di legge e poi quelli che abbiamo
utilizzato nella nostra parte, quella che poi è la parte degli
emendamenti che poi sarebbe un unico emendamento che va a
modificare, sebbene tenendo l'impianto normativo che è stato
presentato lo va radicalmente a modificare, a destrutturare,
semplificare.
I principi sono quelli che sono della nostra forza politica e
chiaramente la semplificazione, il togliere burocrazia, togliere
adempimenti ai cittadini sono per noi un punto fondamentale. Poi
c'è il principio - e anche qua trovo difficile pensare che non ci
sia concordanza su questo - della massima libertà dell'economia e
dell'iniziativa economica privata che riguarda soprattutto i
piccoli, molto piccoli, coloro che hanno un alloggio e che in
qualche modo cercano, in maniera legittima, io direi auspicabile
anche, di riuscire ad avere una rendita di qualche tipo sui loro
alloggi.
I Valdostani, come gli Italiani, hanno uno dei più grandi
patrimoni immobiliari mondiali, chiaramente fa gola a molti questo,
e parlo del livello europeo, quindi dobbiamo tutelarlo non solo a
livello italiano ma anche valdostano, noi non facciamo eccezione,
quindi la tutela di questo è per noi un principio fondamentale.
Poi, come dicevo prima, la libertà di iniziativa economica privata,
chiunque cerca di trarre una legittima rendita da qualcosa ha per
noi il diritto di avere la strada spalancata, non ostruita.
Per il resto, sulle locazioni brevi aggiungo alcune cose che non
sono state dette prima, c'è una battaglia in atto su questo
chiaramente a livello nazionale e in particolare in alcune città.
La prima è stata la città di Venezia, che ha 261 mila abitanti,
dico il numero di abitanti perché non è un fattore che si può
mettere da parte facilmente, quindi già da anni c'è questo problema
sulla città di Venezia.
Il problema sarebbe quello di avere un centro totalmente
utilizzato con affitti brevi. Poi c'è la città di Firenze, questa è
quella più
à la carte
in questi giorni, dai primi di giugno
che è uscito fuori il sindaco
(omissis)
, il Sindaco
del PD, che in pratica con una delibera vieta gli affitti brevi in
centro città, probabilmente un qualcosa di incostituzionale, si
vedrà. Faccio notare che Firenze ha 382 mila abitanti. Ecco perché
qua mi ricollego a quanto ha detto il collega Jordan nella
relazione, ieri abbiamo sentito il sindaco Nuti che si è anche lui
avventurato su questo tema ma ho già fatto rilevare ieri che
paragonare città come Firenze e come Venezia a una città di Aosta
con 34 mila abitanti è quanto meno azzardato.
Noi non possiamo pensare che si debba agire in certi modi e
limitare queste cose per evitare problemi che hanno quelle città,
mi spiace ma qua non succede e, tra l'altro - questa è una
considerazione mia -, se vogliamo una città di Aosta che sia
attrattiva... abbiamo un'Università, sono stati spesi tantissimi
soldi con una visione in futuro per una città che possa attrarre da
altre parti... chiaramente sarà una città che al centro avrà una
parte di movida. Io giro lontano e me ne vado da altre parti, ma
chi vuole chiaramente se ne sta nel centro di città. Andare quindi
anche lì a dire: "no, dobbiamo far sì che tutti vadano ad abitare
in centro città" mi spiace, potrebbe essere anche un'alternativa
questa se è una città turistica Aosta, se è una città
universitaria. Fatevi un giro nelle città europee dove ci sono
quartieri giustamente universitari e c'è movida. È chiaro, la gente
non ci abita, va bene, mi pare che non abbiamo il problema di
Comuni, specie quelli in quota che sono troppo abitati, forse
abbiamo esattamente il contrario, quindi anche questo io penso
andrebbe in una direzione molto intelligente, per dire che la Valle
d'Aosta è un'intera Regione che può avere delle zone abitate con la
tranquillità e il centro di città invece è adibito ad altro.
Quell'idea di applicare dei limiti, perché su altre città è stato
fatto questo, a mio avviso, quindi non ha senso e lo dicono i
numeri delle città.
Visto che non sono state fatte, faccio subito io alcune
considerazioni invece di tipo più politico, il fatto che questa
legge sia esattamente identica - poi c'è chi dice due, tre anni,
quattro anni, altri ci hanno detto sei, io non lo so bene da quanti
anni fosse pronta lì - a quella che era stata elaborata anni fa, è
stata lasciata nel cassetto e poi è stata tirata fuori... ora mi
chiedo perché adesso... e a questo punto interpello anche
l'assessore Guichardaz, perché è stato lui a scaricarla, quindi in
un certo senso spezzo una lancia a favore dell'assessore
Grosjacques, poi vediamo se durante la trattazione dovrò ricomporre
la lancia e usarla anche nei suoi confronti... però in questo caso
capisco che c'è un qualcosa che è arrivato dall'Assessore
precedente, tra l'altro, sotto Natale, mi pare il 22 dicembre se ho
segnato giusto. Il 22 dicembre arriva, a fine anno, questa norma,
questo disegno di legge e viene scaricato. Rilevo anche delle
anomalie e mi assumo la responsabilità di quanto dico. Io mi
chiedo: ma in Valle il legislativo siamo noi, siamo noi che
dobbiamo fare le leggi, ho visto associazioni di categoria troppo
solerti su questo, lo dico chiaramente: il ruolo legislativo è
nostro! Mi chiedo: non è che una politica più debole si fa tirare
per la giacca, perché già i partiti sono in realtà una parte, lo
dice il nome stesso, ma se dobbiamo fare le parti delle parti e
pensiamo che siano loro a fare le leggi, scusate ma c'è qualcosa
che non va ed è molto profondo questo qualcosa che non va! Questa è
una prima anomalia che rilevo.
Poi, non solo, capisco i Sindaci, ad esempio, che fanno una
pressione, perché c'è la questione della tassa di soggiorno, tra
l'altro, noi ci torneremo su essa, nella proposta che abbiamo fatto
l'abbiamo messa per un discorso di equità. Ad esempio, il parere
del CPEL, già detto prima, non lo capiamo, decisamente, molto
meno... incombenze nuove, controlli che poi non verranno fatti
perché non verranno fatti chiaramente, c'è già carenza di
personale, sappiamo che è uno dei più gravi problemi che abbiamo
dappertutto e tu metti altre incombenze? Non lo so, non lo capisco
questo.
Poi le considerazioni più puntuali e più tecniche avremo modo di
farle, emendamento dopo emendamento, così avrete il quadro della
nostra visione. Io spero ancora che qualcosa possa essere recepito,
spero ancora che qualcosa possa essere tirato dentro e modificato
perché, come è stato detto da persone che hanno anche molta più
competenza di me sulle tematiche giuridiche, questa legge procurerà
dei problemi.
In ultimo una considerazione invece proprio direi meramente
politica e mi rivolgo ai colleghi del mondo autonomista, chiedo
loro se va tutto bene per voi legiferare prendendo un po' i
principi che sono quelli della Sinistra in realtà, cioè controlli,
burocrazia, andare a mettere i bastoni tra le ruote poi
sull'attività di iniziativa economica privata, perché questo lo fa,
crea dei problemi, abbiamo sentito gente che ci dice: "ma io vendo
l'alloggio allora a questo punto, non ho voglia, mi dispiace, ma se
mi create dei problemi... mi serve per mettermi dei soldi in più
perché piglio una pensione bassa, ho fatto dei sacrifici, ho
sistemato gli alloggi per... e adesso devo trovarmi i bastoni tra
le ruote dall'Ente regionale? Ma no!". Anche qua quindi la libertà
economica, ripeto, la proprietà privata, io non lo so... vogliamo
mettere un po' in discussione questi temi.
Io capisco in questa maggioranza che c'è qualcuno che si
dichiara comunista, lo capisco, è chiaro, proprietà privata,
chiaramente non voi ma c'è, non lo so, quindi mi dico: ma vi fate
ispirare da lì? Per cui avere le case, i Valdostani che hanno le
case, che hanno un patrimonio che arriva da generazioni che,
scusatemi il termine, si sono fatte un "culo" così nella campagna o
in mille lavori umili, perché non erano tutti borghesi e ci hanno
lasciato le case... adesso andiamo a creare problemi su quello?
Siete sicuri? Questa è la mia domanda, siete sicuri che bisogna
andare lì? Noi ovviamente no, abbiamo posto un'alternativa,
aspettiamo di vedere il dibattito e capire se qualcosa andrà nella
nostra direzione oppure, al contrario, la direzione scelta è questa
e poi ne trarrete le conseguenze.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Questo disegno di legge approda in
quest'aula consiliare dopo sei mesi e mezzo da quando è stato
deliberato dall'allora Giunta regionale, precisamente era il 30
dicembre 2022. Possiamo definirlo un regalo per l'Epifania, ma
oserei parlare di un regalo riciclato e si sa che ricevere regali
di quel genere non è sempre così piacevole. Perché dico questo?
Perché forse nella fretta di fare non vi eravate accorti che questo
disegno di legge era tale e quale a uno presentato ben quattro anni
prima, ovvero nel lontano 2019, parola per parola, a parte la parte
relativa alle sanzioni che, ovviamente, sono state ricalcolate
affinché potessero risultare più attuali. Un disegno di legge direi
pieno di incombenze burocratiche, che va nella direzione opposta a
quella che dovrebbe essere seguita, cioè snellimento,
sburocratizzazione, facile applicazione delle regole scritte.
Sempre più spesso si sentono discorsi effettuati da politici di
questo tenore: "occorre ridurre, occorre semplificare" e poi qui
con questo disegno di legge abbiamo un bellissimo esempio di
burocrazia, discipliniamo tutto, normiamo tutto e sanzioniamo il
minimo errore da parte del contribuente.
Io credo che saranno sicuramente contenti coloro che cercano di
arrotondare un pochino il loro reddito, probabilmente quello che
riusciranno a guadagnare con questo genere di locazione lo
spenderanno poi magari per pagare le sanzioni. Sarebbe quindi
auspicabile andare verso una normativa decisamente più ridotta e di
facile applicazione, almeno direi in questa prima fase di
applicazione.
Il percorso di esame di questa norma è iniziato il 18 gennaio di
quest'anno con l'esposizione in IV Commissione da parte dell'allora
assessore Guichardaz, che a quell'epoca aveva la delega al turismo,
per poi proseguire nel corso dei mesi, arrivando al 26 aprile con
l'ulteriore esposizione da parte dell'attuale assessore al turismo
Grosjacques, che in quell'occasione presentava tutta una serie di
emendamenti al testo originario, andando tra le altre cose,
giustamente, a ridurre il periodo di locazione da sei mesi iniziali
ai trenta giorni attuali, proprio perché per quella fretta di fare
le cose di cui ho parlato in apertura, quella fretta aveva fatto sì
che non ci si era resi conto che gli affitti superiori ai trenta
giorni seguono comunque già una normativa statale.
Questa legge sembra quasi andare in un'ottica che non
regolamenta, bensì limita, perché puoi fare solo quello che c'è
scritto, invece la visione dovrebbe essere un'altra. La visione
dovrebbe essere totalmente diversa e andare nell'ottica di una più
ampia libertà e garanzia sia per coloro che locano ma anche per
coloro che usufruiscono di questo servizio.
Tutte queste considerazioni sono comunque emerse anche da
diverse categorie del settore che sono state audite in IV
Commissione consiliare durante questi mesi e, a differenza di
quanto è emerso dalla relazione di maggioranza esposta dal collega
Jordan, non è vero che tutte le parti ascoltate in Commissione
hanno accolto con favore questa norma così come è strutturata, non
è assolutamente vero. Io consiglierei al collega Jordan di andare a
riprendersi i verbali delle sedute e di leggerli, perché c'è
scritto nero su bianco.
Concludo perché sapete che io non amo parlare tantissimo, vado
sempre al nocciolo della questione, quello che comunque noi ci
auspichiamo come gruppo è che i suggerimenti da noi portati con la
presentazione degli emendamenti a questo disegno di legge siano
recepiti dalla maggioranza consiliare poiché vanno nell'ottica
della semplificazione e della sburocratizzazione, che si traduce,
in parole povere, nel permettere a coloro che hanno degli
appartamenti di poter lavorare senza essere continuamente vessati
da una Pubblica Amministrazione, che, anziché rendere snelli i vari
procedimenti, purtroppo li appesantisce con ridicole imposizioni e
incombenze.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Circa quattro anni fa il Consiglio, o per
meglio dire le Commissioni consiliari, avevano affrontato l'analisi
- lo ha ricordato anche poco fa la collega Foudraz - di due disegni
di legge molto simili a quelli in discussione oggi, attraverso un
percorso che anche allora aveva previsto molte audizioni dei vari
portatori di interesse. Già allora era stata evidenziata tutta una
serie di criticità, richieste delle modifiche. Criticità e
modifiche che non differiscono poi molto da quelle che abbiamo
ricevuto nei mesi e nelle settimane scorse in IV Commissione.
Allora, nel 2019, i dubbi che molti di noi avevano manifestato di
fatto avevano contribuito a una battuta di arresto di quei disegni
di legge. Poi sappiamo che ci sono state varie traversie, a fine
2022 i due disegni di legge su locazioni turistiche e imposta di
soggiorno sono stati riproposti con ben poche modifiche rispetto a
quattro anni fa.
Se è vero che questi due temi vanno sicuramente affrontati per
arrivare a delle norme chiare ed applicabili, e chi è venuto qui a
parlare con noi lo ha confermato, ci ha detto che è d'accordo, è
altrettanto vero che le osservazioni e le criticità che sono già
state sollevate quattro anni fa avrebbero dovuto essere prese in
maggiore considerazione, perché non è che la situazione poi in
buona sostanza è cambiata. Invece non è stato così, infatti
addirittura, quando sono venute varie Associazioni, ci hanno
proprio detto questa cosa, quasi con stupore e imbarazzo ci hanno
detto: "riproponiamo le cose che vi abbiamo detto quattro anni fa
perché la nostra posizione è quella e quindi di cambiato e di
recepito non c'è nulla".
Devo dire che su questa cosa, così come è accaduto anche per il
piano della salute ma pure anche per altri atti, io mi chiedo che
senso abbia continuare a ricevere e ad ascoltare degli
stakeholder
se poi nessuno o quasi viene preso in
considerazione. In questo caso specifico mi pare che si sia
ascoltata, fra tutte quelle che sono arrivate qua, soltanto una
voce: quella della categoria forse più forte. Mi riferisco ad
ADAVA, che già due mesi fa, anche durante la sua assemblea a
Saint-Vincent incitava ad approvare i due disegni di legge anche
sottolineando che bisognava arrivare velocemente a una norma prima
di quella varata dallo Stato, che, come sappiamo, sta lavorando a
una legge sugli affitti, e io non lo so, perché non ho contezza
dell'iter di questa norma, però mi chiedo anche se poi non dovremmo
magari modificare, e forse non di poco, la legge che sarà approvata
oggi.
Il disegno di legge 92 presenta molti elementi di criticità, non
ci torno su perché sono stati ampiamente e ben evidenziati da molti
che sono intervenuti prima di me, alcuni di questi elementi di
criticità li condividiamo
in toto
.
Vorrei solo aggiungere una considerazione che riguarda la realtà
territoriale di molti Comuni delle medie Vallate, che spesso non
hanno alberghi o altri tipi di strutture ricettive, ma soltanto
alloggi che sono interessati dagli affitti, anche quelli brevi e
sono interessati anche dall'
home sharing.
Alcune norme contenute nel DL 92, come è già stato detto e come
ribadisco, rischiano di limitare sicuramente la disponibilità
dell'offerta da parte dei piccoli proprietari, una limitazione che
potrebbe tranquillamente - penso che lo dovremmo verificare -
comportare anche una diminuzione dei turisti, quindi conseguenze su
tutto l'indotto, che è poi quello di cui la nostra Regione vive
principalmente.
Non possiamo ignorare, io credo, che in molte situazioni il
turismo viene garantito da chi affitta le proprie case e gli
appesantimenti burocratici possono essere condizionanti. Si poteva
trovare qualche soluzione migliore, dal punto di vista operativo,
più semplice. Il rischio di avere gli appartamenti chiusi, a cui si
riferiva il collega Sammaritani ma non solo lui, è un rischio
concreto a cui, secondo me, andiamo incontro proprio a marce
forzate con questa legge. Poi ci pare che davvero alcune delle
richieste che sono state avanzate da chi è venuto, mi riferisco in
particolare all'Unione Piccoli Proprietari, ai rappresentanti di
Airbnb, potevano essere recepite. Abbiamo letto le proposte che
sono state formulate dai colleghi di Forza Italia e della Lega,
riteniamo che ci siano degli elementi interessanti che vadano
analizzati e anche almeno in parte, secondo noi, recepiti.
Aggiungo un'ultima considerazione: il DL 92 prevede una serie di
elementi e di norme che davvero sono confusi e presentano anche dei
profili di dubbia legittimità per quanto riguarda le competenze del
legislatore statale, è una situazione che ci preoccupa e che è già
stata messa in evidenza. Alcune modifiche sono state proposte
nell'iter della legge da parte dell'Assessore, sono state recepite
dalla Commissione, altre sono arrivate in aula e poi ci sono
appunto le proposte dei colleghi.
Voteremo quindi nel merito delle singole modifiche.
Presidente -
Si è prenotato il consigliere Marguerettaz a
cui passo la parola.
Marguerettaz (UV) -
Oggi affrontiamo un argomento
sicuramente molto complesso, molto articolato, che probabilmente
non ha una soluzione così immediata e così univoca. Il tema che
qualcuno ha messo in primo piano, ovvero quello della libertà,
quella del lavoro, quella chiamiamola della disponibilità dei
propri beni, è sicuramente qualcosa di cui tenere conto. Ai fini
proprio del dibattito, io credo che vada messo sul tavolo anche il
diritto di coloro che sono condomini o vicini delle proprietà
adibite ad attività turistica.
Il collega Sammaritani sicuramente ha detto una cosa che io
condivido: chi non ha un amico o un parente che destina a locazione
turistica un proprio bene? Vi faccio questa domanda: chi di noi non
ha qualcuno che è vicino a coloro che affittano dei beni a
destinazione turistica? Noi stiamo affrontando delle rivoluzioni
epocali dove la tecnologia cambia le nostre abitudini e la nostra
quotidianità ma, essendomi occupato di turismo per tanti anni, il
condomino che abita sopra o abita sotto un alloggio destinato a uso
turistico, come vive questa situazione? È di tutta evidenza, il
collega Perron ha parlato della movida, ha parlato della movida in
strada, ma c'è anche la movida interna, all'interno del condominio,
all'interno dell'appartamento. Allora è chiaro che se io vado a
fare una vacanza con qualche amico, è evidente che non vado a letto
alle nove o alle dieci di sera ma faccio festa fino a mezzanotte,
all'una, alle due; all'interno del condominio questo che cosa
comporta? Quindi è corretto quello che si dice, la libertà? Ma la
libertà dell'altro?
Per esempio all'articolo 4, dove si parla degli adempimenti
amministrativi, per esempio, nel comma 6 si parla della
comunicazione all'amministrazione del condominio, questo non vieta
nulla, ma voi sapete, e l'avvocato Sammaritani lo sa bene, ci sono
dei regolamenti all'interno dei condomini e la comunicazione credo
vada nella direzione di dire: "attenzione, se tu fai una scelta,
ovvero vai in vacanza in un condominio, e quindi in un luogo non
necessariamente nato per accogliere i turisti, attenzione, segui i
regolamenti condominiali" e nei regolamenti condominiali molte
volte c'è un'indicazione: "dopo una certa ora non si possono fare
determinate cose". Quello che voglio dire quindi è che questo tema,
proprio parlando, e io sono molto sensibile al discorso della
proprietà privata e della tutela della proprietà privata, ma c'è
anche la tutela della proprietà privata vicina, non solo quella
adibita legittimamente e correttamente a questa destinazione, ma
non perché necessariamente i turisti sono dei vandali, ma anche per
le questioni quotidiane. Se mi arriva un volo alle ore due-tre del
mattino e io ho un
transfer
che mi porta, io arrivo con le
valigie, arrivo con tutto il mio necessaire alle tre-quattro del
mattino. Capite che da questo punto di vista forse alcune regole
vanno messe.
C'è un altro tema che io credo vada messo sul tavolo: quello
delle truffe, chi di voi non ha incontrato delle persone che hanno
affittato alloggi fantasma? Io personalmente quest'anno mi sono
trovato con delle persone a Courmayeur, erano sei ragazzi di
Venezia che sono arrivati e hanno trovato una grande truffa, non
c'era l'alloggio. Allora il fatto di avere degli alloggi
identificati è una tutela...
(
intervento di un Consigliere, fuori microfono)
...no, certo, sicuramente, ma, da questo punto di vista, il
fatto di avere qualcuno che è registrato, che ha un suo codice
identificativo è una garanzia in più.
Ora c'è un altro aspetto: la qualità, noi stiamo dicendo ovunque
che vogliamo un turismo di qualità. Faccio un inciso, avrei dovuto
farlo all'inizio, se qualcuno mi avesse detto: "ma sei convinto che
questa è la migliore legge possibile? ", avrei detto senza
esitazione: "no, non sono convinto", ma per contro non so dirvi
quale legge possa a priori dirsi perfetta, quindi quando il collega
Jordan dice che probabilmente ci sarà poi un
work in
progress
su questo, lo condivido. Oggi abbiamo una definizione,
può anche darsi che questa definizione meriterà delle modifiche in
corso d'opera, ma partiamo da un punto. Se ascolto le dichiarazioni
che sono state fatte a livello nazionale, questa legge è all'acqua
di rose, se ascolto le dichiarazioni del ministro Santanchè, forse
adesso è occupata in altre cose... di cui immagino il collega
Marquis abbia preso debita nota, va in una direzione draconiana nei
confronti degli alloggi destinati ad affitto breve turisticamente
parlando.
Allora il rischio di non normare questa materia è elevato, nel
senso che in una vacanza di legislazione regionale poi varrebbe la
norma statale. Siccome su questo tema - non ovviamente sulla
proprietà privata ma in materia di turismo - abbiamo competenza,
proviamo a dare delle indicazioni, ma ritorno sul discorso del
turismo di qualità. Io credo che una cosa che non è stata
affrontata ma probabilmente dovremo immaginare di analizzare
perlomeno è la qualità degli alloggi che vengono messi sul mercato,
perché noi parliamo di alcuni aspetti che sono il minimo sindacale,
cioè avere degli alloggi che hanno l'abitabilità è un minimo
sindacale che non necessariamente è rispettato sempre, attenzione,
perché abbiamo visto anche situazioni dove ci sono quasi delle
autorimesse messe a disposizione per affitti turistici, ma anche
gli alloggi dotati di agibilità, Signori, ci sono degli alloggi che
sono imbarazzanti, dove troviamo ancora il televisore con il tubo
catodico, che è grosso come un frigorifero, abbiamo dei letti che
sono una vendetta nei confronti della schiena perché abbiamo i
letti ancora della bisnonna. Queste cose ovviamente quando tu
arrivi e hai la disponibilità, vanno tutte bene, ma poi se voi
andate a vedere le recensioni che vengono fatte a livello di
social
, sono poco esaltanti e non sono esattamente nella
direzione di un turismo di qualità. Ecco che, da questo punto di
vista, l'aspetto che probabilmente dovremo anche andare a valutare
sarà la classificazione, perché se tu entri in un mercato che è
quello turistico, dove abbiamo la classificazione degli alberghi,
abbiamo la classificazione dei
residence
, probabilmente
dovremo avere anche una classificazione degli alloggi. Ci sono
degli alloggi che vengono messi sul mercato che sono straordinari,
che probabilmente sono più belli di casa mia, sono qualcosa di
eccezionale, tant'è che quelli vengono affittati a delle cifre
molto importanti e sono qualificanti.
Vedete, dal punto di vista anche dei controlli, abbiamo sentito
due argomenti di per sé un po' contraddittori: da un lato, abbiamo
detto: "ci saranno troppi controlli" e dall'altra parte si dice:
"non ci saranno persone per fare i controlli". Probabilmente sono
vere entrambe, ma dal punto di vista mio, e sembro proprio anche
grande sostenitore della libertà e, per certi versi, mal
sopportando i controlli, parlo dell'autoresponsabilità, cioè nel
momento in cui abbiamo delle norme, dobbiamo avere sempre bisogno
del controllo? Sarà che sono un po' vicino alla Svizzera ma, da
questo punto di vista, lì non c'è un eccesso di controllo, c'è il
cittadino che autonomamente rispetta la norma e se la norma in
qualche modo, come dite voi, non è corretta, cerchiamo di
modificarla, andiamo a correggerla.
Vedete, tutto questo per cercare di coniugare degli interessi
che tra di loro sono contrapposti, tutto questo è per cercare di
coniugare delle esigenze diverse perché, in caso contrario, noi
avremo questo fenomeno, Perron ha fatto benissimo a parlare di
Venezia e di Firenze, il Sindaco di Barcellona divenne Sindaco
perché dichiarò guerra al turismo perché ovviamente i turisti non
votano e votano i residenti e i residenti mal sopportano una
determinata situazione.
Quando noi facciamo la narrazione, quindi è chiaro che affittare
una baita ristrutturata, bella a Bosses dove non abbiamo quella
attenzione residenziale è assolutamente un valore aggiunto, parlo
di Bosses, potrei parlare di Fontainemore, ma se io ho degli
alloggi che metto sul mercato e sono in via de Tillier, in via
Edoardo Aubert, in via Porta Praetoria, cioè dove c'è una tensione
abitativa, o addirittura sapete benissimo nei quartieri popolari,
voi andate a parlare di cosa succede in viale Europa, che cosa
succede in corso Ivrea, dove ci sono dei condomini popolari, dove
ci sono degli alloggi che sono giustamente e correttamente messi a
disposizione per recuperare un po' di spese, o al quartiere Dora,
andate a vedere cosa succede.
Allora tutto questo per dire che io non ho la verità in tasca,
ho fatto quest'intervento per poter mettere a fattor comune anche
un'altra lettura e, rispetto alle cose che ci stiamo dicendo,
dobbiamo cercare di fare uno sforzo per coniugare. Io sono
abbastanza indifferente sia all'aspetto fiscale, sia all'aspetto
dei controlli, perché sono delle conseguenze, sono molto più
interessato al fenomeno perché noi abbiamo sicuramente bisogno,
questo lo dico senza riserve, degli alloggi per aumentare la
ricettività. Non è un fenomeno da combattere, è un fenomeno da
agevolare ma nell'agevolare questo fenomeno, dobbiamo cercare di
non creare una situazione di conflittualità all'interno della
nostra società, cioè dobbiamo cercare di mettere insieme gli
interessi che probabilmente tra di loro confliggono.
Collega Perron, lei aveva parlato correttamente della movida,
lei ha visto quanti locali in Aosta hanno dovuto chiudere per le
rimostranze dei condomini, anche perché poi, a prescindere dal
legislatore regionale, i problemi ci sono e quindi quando qualcuno
ha dei problemi, si rivolge a chi? All'ARPA, si rivolge agli
ufficiali sanitari, si rivolge a qualcuno per dire: "ma qua non ci
sono le situazioni per poter esercitare". Io mi ricordo, ma lo
racconto come aneddoto, a una delle prime manifestazioni dei
mercatini di Natale in Piazza Caveri, noi non avevamo neanche
aperto, è arrivata una signora in pigiama per dire che quella
situazione era insostenibile perché il rumore e la diffusione della
musica disturbava il suo riposo, ma questo a prescindere dalla
volontà del Consiglio regionale. Noi dobbiamo cercare di creare
delle situazioni affinché si possa permettere alla nostra società
di dialogare.
Torno a dire quindi che la norma datata 2019, io non so... se
non mettiamo un punto fisso e continuiamo a rimandare, non
arriveremo mai a un testo. Io lo considero un punto di partenza,
non un punto d'arrivo, le cose vengono sempre definite con la messa
in pratica per cui anche sugli emendamenti immagino che qualcosa ci
possa essere di accoglibile, ovviamente non ci sono gli spazi per
degli stravolgimenti, ma chiedo a tutti di avere un approccio laico
nei confronti di questa norma.
Non consideriamo coloro che affittano né degli evasori, né delle
persone che fanno delle attività illecite o illegittime, anzi, li
consideriamo parte integrante dell'offerta turistica; cerchiamo di
coniugare, torno a dire, la loro esigenza con quella di tutta la
comunità. Grazie per la pazienza.
Presidente -
Consigliere Chatrian, a lei la parola.
Chatrian (AV-VdA Unie) -
Qualche considerazione su questo
disegno di legge che da parecchi anni comunque era pronto nei
cassetti, come è stato ribadito da parte di tutti quelli che ci
hanno preceduto, e parto proprio da quest'elemento, forse quello
più importante, riteniamo che oggi sia positivo affrontare questo
disegno di legge, che, per quanto ci riguarda, è utile e
necessario.
Sicuramente in questi anni il modo di far turismo, lo dicevano
anche i miei colleghi, è cambiato e sta cambiando, le risposte che
le nostre piccole, medie e grandi comunità stanno cercando di dare
inseriscono... si mettono in evidenza e a disposizione ulteriori
posti letto, che, a questo punto, sono dei veri posti letto caldi e
in questi ultimi mesi abbiamo comunque affrontato e parlato sovente
della fame, della necessità di avere dei posti letto caldi nel
settore alberghiero, nel settore extralberghiero e la discussione
di oggi verte comunque su un elemento, un modo di fare turismo, una
domanda che arriva comunque dall'esterno di poter utilizzare e
valorizzare il bene,
lo bien
, l'unità abitativa,
l'appartamento.
Abbiamo sentito qualche narrazione forse un po' folkloristica
all'inizio di questo dibattito dove si mette in evidenza solo ed
esclusivamente la parte negativa e quello lo dice il fatto che
affrontiamo questo tema dopo quattro-cinque anni, quindi
probabilmente è una tematica sicuramente non facile non da
approfondire... non è facile prendere delle decisioni che siano
utili per tutta la comunità.
Per quanto ci riguarda, quindi questo è un disegno di legge che
è stato modificato, vorrei rendere edotti tutti i Consiglieri,
quelle poche o tante persone che ci ascoltano all'interno della
maggioranza, abbiamo discusso parecchio sull'articolo 1, tant'è
vero che mi sembra anche il collega Sammaritani, che ha messo in
evidenza i punti di forza e di debolezza come stiamo cercando di
fare tutti, mi sembra che sull'articolo quello più pesante, quello
più importante, ci si trovi. Il 90 percento di questo Consiglio si
trova sull'articolo 1 che è stato modificato.
Vi assicuro che il dibattito all'interno della maggioranza c'è
stato, è stato approfondito, è stato interessante e anche lì non è
vero che ha vinto una parte quella più robusta, quella più forte,
parlo di associazioni: ha vinto il buon equilibrio perché lo diceva
bene il collega Marguerettaz, all'interno di questo disegno di
legge abbiamo dovuto cercare di equilibrare delle esigenze diverse
ed è lì la parte probabilmente più difficile.
Torno alla parte forse più delicata che è quella nel momento in
cui si va a regolamentare, a legiferare, a mettere delle regole
nero su bianco legate alla proprietà privata, quindi al bene,
au
bien
, agli appartamenti che siano uno o più appartamenti.
L'obiettivo qual è? L'obiettivo pensiamo che sia quello di creare
le condizioni in modo che questi beni vengano valorizzati e
utilizzati, che siano degli appartamenti da reddito, che possano
creare posti di lavoro, che possano dare comunque delle risposte a
delle piccole e medie comunità, che possano fare la differenza e
nel creare posti di lavoro, che ci sia quella seconda parte, che
forse a nessuno piace ma che è corretta, che ci sia anche la parte
che accompagni questo percorso.
Il secondo elemento che vorrei mettere in evidenza, lo dicevo
prima scherzando al collega Sammaritani... proprio anche su questo
da diversi colleghi è stata messa in evidenza la non
semplificazione, ma nel momento in cui i nostri settantaquattro
sindaci ci danno l'
okay
su come è l'impianto architettonico
legato alla parte più amministrativa, bene, valutiamolo,
verifichiamolo insieme, lo accompagniamo come iter, io spero che
l'Assessorato del turismo... io sono certo che il collega
Grosjacques metterà in campo tutte le sue energie da Assessore ma
le sue strutture per accompagnare questo percorso con i Comuni
perché è importante quel passaggio, e c'è stato un parere positivo
di tutti i sindaci, quindi questo è un altro tassello per quanto ci
riguarda importante.
Sicuramente è frutto di un equilibrio che deve essere
accompagnato e rispondo in maniera diretta e anche con un certo
(incomprensibile) autonomisti, collega Perron, rispetto alle
informazioni che ci arrivano da Roma, siamo convinti che quello che
stiamo facendo non solo è necessario ma cerchiamo di farlo in
fretta e cerchiamo di farlo meglio. Su quello siamo molto convinti
e vi assicuro che, rispetto a tutte le notizie che arrivano dal
mese di aprile-maggio-giugno e le prime settimane di luglio dal
ministro Santanchè, siamo ancora più convinti che questo disegno di
legge vada approvato, si cerchi di accompagnare il percorso, si
creino le condizioni con le nostre Amministrazioni comunali e i
Sindaci per dare corso a quello che è stato inserito all'interno di
questo disegno di legge proprio perché crediamo che sia un modo di
fare turismo importante, sono i dati a dirlo, sono le richieste a
obbligarci oggi a dare corso, quindi ad approvare questo
provvedimento e parto comunque sempre dallo stesso concetto: che
l'articolo 1 mi sembra, che è quello più importante, ci trovi quasi
tutti d'accordo se ho capito bene.
Vuol dire quindi che la modifica principale che abbiamo portato,
condivido con gli interventi che sono stati fatti quando è stato
scaricato, 180 giorni era follia, 30 giorni è una proposta
equilibrata, è una proposta che è lontanissima rispetto a quella
ronfla che arriva da Roma, che mi sembra che voglia portarci fuori
strada, collega Perron, e quindi cercheremo - e mi sembra che su
questo siete d'accordo sui 30 giorni - di poter accompagnare un
atto necessario e utile nel valorizzare il patrimonio immobiliare
delle famiglie valdostane, di tutti quelli che hanno già deciso
magari di ristrutturarlo, di restaurarlo, di creare le condizioni
per poter migliorare il turismo, ma l'obiettivo - lo dicevamo prima
con il collega Grosjacques - è che tutto questo possa anche
accompagnare con altre leggi, non con questa indubbiamente... è di
creare le condizioni in modo che a chi oggi non ha ancora
ristrutturato la casa di famiglia, l'appartamento di famiglia o
l'eredità che i nonni, le nonne, piuttosto che le scelte di vita
che ognuno di noi ha fatto o sta facendo... possa realizzare, come
dicevo prima, non solo posti letto, non solo una buona
architettura, non solo una buona società, ma anche posti di lavoro,
quindi indotto, quindi vuol dire far vivere tutte le nostre
piccole, grandi e medie comunità.
Avremo modo di entrare nel dettaglio sui singoli emendamenti
cercando di commentare la bontà, o se non la bontà, il primo
equilibrio, sapendo perfettamente che forse non è la migliore delle
leggi possibili immaginabili ma riteniamo che il momento sia quello
utile e necessario per comunque piantare la nostra proposta nero su
bianco prima che ci arrivi la proposta nazionale in modo da poter
accompagnare quello che per noi è importante: la filiera del
turismo, che non solo fa vivere le nostre vallate laterali e la
vallata centrale, ma ne andiamo fieri e ne andiamo fieri legato al
fatto che per noi
le bien
è la parte più importante che ci
hanno trasmesso le nostre generazioni, i nostri avi, la fatica che
hanno fatto, le tasse che ci hanno pagato e soprattutto l'identità
che noi abbiamo sul nostro territorio, che penso che sia la parte
più forte e la cultura che abbiamo in questo momento comunque di
globalizzazione totale.
Presidente -
Consigliere Manfrin a lei la parola.
Manfrin (LEGA VDA) -
Partirò dal fondo, cioè
dall'intervento del collega Chatrian. Se dovessimo trovare un
tratto comune che collega i tre interventi dei colleghi di
maggioranza che sono intervenuti in sequenza, il collega Chatrian,
il collega Marguerettaz e il collega Jordan, sarebbe quello che
tutti e tre hanno detto che questa norma è perfettibile e che
questa non è la migliore norma possibile. Questo è un tratto che
contraddistingue tutti e tre gli intervenuti di maggioranza. Allora
voi capite che se questo è l'unico tratto che collega i tre
interventi, siamo evidentemente in presenza di un problema.
Ora non mi attarderò nel replicare eccessivamente al collega
Chatrian, che, come d'abitudine, è estremo difensore dei
provvedimenti che escono dalla maggioranza, qualunque essi siano e
ogni volta ha un'attenta conoscenza del tema di cui si discute, mi
limito a segnalare che la ronfla, qualsiasi cosa questo significhi,
o la falstizia, possiamo usare delle parole a caso, quelle che ci
vengono in mente, che arriva da Roma, piace a targhe alterne.
Quando era quella che imponeva le chiusure, le misure sanitarie e
quant'altro era bellissima, era straordinaria, quando invece
riguarda altri settori, ma magari ha un altro colore politico,
qualunque essa sia, diventa meno bella.
Mi limito però, perché anche qui c'è un secondo passaggio,
nell'evidenziare che in questo caso si va nella direzione che
abbiamo sempre sostenuto noi e cioè ogni volta che abbiamo, per
esempio, presentato una proposta di legge in quest'aula per dire
che bisognava presentare delle soluzioni, faccio un esempio su
tutti: la legge sulla tutela dei malati di fibromialgia, così come
per esempio il Garante per i diritti delle persone con disabilità,
ci è sempre stato detto: "eh no, ma sta per arrivare una legge
nazionale, aspettate, non facciamo niente; in questo caso invece si
dice: "no, aspetta, normiamo prima noi e poi vediamo". Su questo
siamo d'accordo, perché noi condividiamo la necessità di avere una
nostra specificità regionale e siamo felici che per una volta anche
gli autonomisti, così come la Sinistra, sia essa rossa o rosé,
condivida questo nostro tipo d'impostazione.
Io ritengo che il gruppo che mi onoro di rappresentare
all'interno di quest'aula abbia fatto un lavoro di sintesi
assolutamente perfetto, un lavoro di sintesi che ha risposto a
quelle che sono state le sollecitazioni e le criticità che si sono
esaminate, che si sono rilevate nel percorso di questa legge.
Mi permetto di evidenziare, ma questo a livello di tecnica
legislativa, che ancora una volta un provvedimento viene scaricato
dalla Giunta e poi subisce degli emendamenti dalla stessa Giunta,
segno che quando si scaricano delle leggi... ma non ce l'ho
ovviamente con lei, assessore Grosjacques, ma in generale, perché
purtroppo accade più di una volta, l'abbiamo visto e ci sono alcune
leggi che ancora patiscono, tendenzialmente io ero convinto che,
quando si scaricava una norma, ci fosse la convinzione che quella
norma era perfetta e quando però questo non avviene perché è la
stessa Giunta che l'ha scaricata, considerando quella norma
perfetta arriva e interviene per modificarla c'è un problema. Se
questo avviene a seguito di interlocuzioni, è un conto, cioè a
fronte del dibattito in aula, ma in alcune occasioni ci pare di
rilevare che sia invece per errori che si rilevano a seguire, dopo
lo scarico "cielo, mi sono dimenticato di questa cosa qui, aspetta,
sistemiamola" e questo io ritengo che purtroppo sia un grave
vulnus
, cioè c'è un problema proprio nella modalità di
scrittura.
Il collega Perron ha parlato di un tema importante: quello delle
associazioni, anche qui non faremo ovviamente nomi né altre cose ma
sono rimasto particolarmente basito durante la serata nel vedere
che un rappresentante diceva: "ma come, noi avevamo dato chiare
indicazioni su questo testo, cioè il testo era questo qui" e noi ci
siamo chiesti: "ma come il testo era questo qui? Quindi chi l'ha
scritto? L'ha scritto l'associazione o l'ha scritto
l'Amministrazione?", perché questo è un tema effettivamente e
sentire che un'associazione dice: "ma noi avevamo dato indicazioni
precise" ci ha lasciato un po' di stucco. Qui per venire
all'associazione più forte o più debole. A noi però sinceramente
questo non interessa, non ci interessa rappresentare le ragioni di
questo o di quello, ci interessa che effettivamente da quest'aula
esca un testo che possa essere assolutamente condiviso da tutti i
portatori di interesse o perlomeno il più condiviso possibile e che
quindi vada nella direzione auspicata da tutti ma che non sia
vessatoria nei confronti di nessuno, potremmo riassumerlo in questa
maniera, e su questo si sono elencati ed enucleati tre valori o tre
problemi, tre nodi, su cui poi ovviamente vertono sia il testo, sia
gli interventi, sia gli emendamenti, cioè la parte dei controlli,
la parte della burocrazia e la parte della libertà di poter
disporre dei propri beni. Sono tre nodi sicuramente importanti.
Io ho apprezzato particolarmente alcune parti dell'intervento
del collega Marguerettaz perché si è detto un fervente sostenitore
di quanto abbiamo sostenuto, ovvero proprio della necessità di
disciplinare, di incasellare, di definire dei controlli in maniera
definita e non molto vaga nel limitare la burocrazia e però nel
permettere la libertà delle persone di poter disporre del proprio
bene, cosa che ci ha portato a fare quella che abbiamo definito una
sorta di inversione dell'onere della prova, non che tutto quello
che è scritto è consentito, ma l'inversione nel dire tutto quello
che appunto non è esplicitamente vietato è consentito, quindi fare
questo tipo di inversione che permette di avere una maggiore
libertà. Il fatto di sentire che c'è un contrasto della libertà
perché in un appartamento che viene locato le persone arrivano alle
2, alle 3 del mattino e fanno rumore, obiettivamente non credo che
sia un grosso argomento in favore della legge, nel senso che il
regolamento di condominio è vigente e vige sia per le persone che
sono ospiti, sia per le persone che risiedono stabilmente, senza
che vi sia una legge che lo dispone, che lo disciplina, poi questo
ovviamente sta all'educazione delle singole persone, e l'ha detto
anche lei giustamente, collega Marguerettaz. Se alcuni locali hanno
dovuto chiudere perché gli avventori di questi locali facevano un
eccessivo baccano al di fuori del locale tenendo sveglie le persone
che dormivano, questo però attiene anche alla singola educazione
della persona, perché ovviamente le norme ci sono, però non credo
che si possa dire: "beh, forse limitando la possibilità di
affittare gli appartamenti risolviamo il problema", perché non
credo che sia questa la soluzione. Non credo che sia la soluzione
neanche l'evocazione della questione delle truffe, perché
evidentemente che vi sia una legge o meno le persone che truffano,
i malcapitati che da tutta Italia e da tutto il mondo vogliono
venire qui lo fanno aggirando le norme, aggirando le leggi, quindi
che vi sia una legge che disciplina le locazioni turistiche o che
non vi sia, le persone che ovviamente truffano e vendono degli
appartamenti che in realtà non esistono continueranno a
esistere.
Sul turismo di qualità e sul principio della libertà devo dire
che qualche stridor l'ho sentito, perché vede, collega
Marguerettaz, se lei mi dice che questa norma garantirà una
televisione senza tubo catodico e un materasso che non sia un
pagliericcio negli alloggi che verranno locati, io sinceramente la
guardo un po' stupito, ma è un auspicio e ne prendiamo atto, però
quello che dovrebbe essere chiaro è che per gli alloggi che vengono
locati, così come per la qualità delle camere d'albergo, così come
per la qualità dei ristoranti, quello che deve ovviamente dettare
la sopravvivenza o la scomparsa delle attività è il mercato è la
qualità del servizio che viene offerto, perché se io vado in un
ristorante e mangio male, in quel ristorante non ci vado più, se io
vado in un appartamento e c'è un pagliericcio al posto del
materasso e mi viene mal di schiena, io in quel posto non ci vado
più, se in un albergo mi prendono a calci nel sedere o a bastonate
(mi pare di ricordare), in quell'albergo io non ci vado più. È
molto semplice, è il mercato che disciplina tutto, quindi non c'è
bisogno di andare a disciplinare ogni singolo aspetto, sennò siamo
al sistema comunista, che piace giustamente a qualcuno della
Sinistra rosso rosé ma molto meno ad altri, anzi, per niente ad
altri.
Non sono d'accordo neanche sulla questione
dell'autoresponsabilità, collega Marguerettaz, perché questo è un
esempio che lei ha fatto ma io ricordo, l'ho ricordato l'altro
giorno ma mi piace sempre ricordare il periodo che ho passato sui
banchi del Consiglio comunale di Aosta con il collega Andrione, che
era eccezionale, il collega Andrione ricordo distintamente che un
giorno portò la questione del decoro dei condomini e delle case e
degli alloggi del Comune di Aosta, e chiese di applicare un
principio, che era un principio che lui conosceva bene, un
principio di un cantone svizzero che frequentava, ovvero i giardini
e le parti esteriori dei condomini e delle case dovevano essere
tenuti in una certa maniera, quindi in maniera decorosa, perché
tutto l'ambiente fosse sintonico e fosse accogliente per il turista
che arrivava, ma se tu non lo tenevi, il Comune gentilmente
arrivava e quel lavoro lo faceva lui, ti tagliava l'erba, ti potava
la siepe, ti dipingeva la facciata della casa e poi però ti mandava
il conto a casa, quindi non è che c'era proprio questo principio di
autoresponsabilità, ma il principio dell'autoresponsabilità in
realtà si riassume in una maniera sola, cioè se noi pensiamo di
dire qui: "guardate, mettiamo un testo dove diciamo che bisogna
guardare i lenzuoli, i materassi, posso usare le sedie in giardino
o non posso usarle, l'acqua calda, l'acqua fredda, abbiamo scoperto
l'acqua calda..." e poi nessuno controlla, sapete che c'è? Facciamo
prima a dire: "questo è il testo ma tanto potete fare quello che
volete".
Quello che mi ha sinceramente lasciato un po' basito sulla parte
dei controlli è stato scoprire che in una nota località turistica
mi è stato detto dagli amministratori del luogo che quando hanno
deciso di fare dei controlli proprio sugli alloggi che venivano
locati, sono arrivate non le Forze di Polizia del territorio ma
altre Forze di Polizia che arrivavano ad Aosta e sono andati dal
portiere dicendo: "scusi, quali sono gli alloggi occupati? ". È
chiaro che in questa maniera i controlli non è possibile farli:
ecco perché c'è la necessità di andare a semplificarli, ecco perché
la necessità di mettere pochi punti molto chiari affinché questi
possano essere effettivamente riscontrati e possano essere
rispettati, perché il principio è quello: se io do poche cose,
poche indicazioni molto chiare, posso ottenere un rispetto, se io
do una serie di indicazioni effettivamente abbastanza complesse e
abbastanza difficili, non soltanto da applicare ma anche da
comprendere, difficilmente riuscirò a ottenere un effetto positivo.
È stata però detta, secondo me, anche una cosa importante, cioè si
è detto: "oggi siamo qui, abbiamo una norma davanti, portiamola a
termine, portiamola a compimento". Sì, giusto, c'è una norma, ci
sono degli emendamenti.
Nell'incontro che abbiamo organizzato con grande sorpresa
abbiamo potuto prendere atto del fatto che, a fronte degli
emendamenti presentati ai portatori di interessi, quindi anche alle
varie associazioni, non abbiamo trovato questo contrasto, cioè da
parte di chi affitta gli alloggi c'è stato un dire: "sì, è giusto
andare a normare", quindi non c'è più lo scontro che si voleva
evocare di un'associazione che dice: "bisogna disciplinare il
settore" e l'altra dice: "non bisogna disciplinarlo" ma ci sono
state due posizioni che hanno detto: "è giusto andare a
disciplinarlo ma con alcuni criteri differenti da quelli che sono
stati messi giù" e dall'altra parte si dice: "ma qualsiasi
iniziativa che vada nella direzione di sburocratizzare è
assolutamente condivisibile". Ecco perché si è detto: bisogna
chiedere uno sforzo per coniugare le visioni, ma le visioni sono
già coniugabili, è sufficiente aprire un dibattito nel merito delle
migliorie.
Mi dispiace, collega Chatrian, che lei abbia detto che si
procederà emendamento per emendamento, articolo per articolo, a
dirci perché non volete accettare gli emendamenti, perché temo che
si vada in quella direzione e mi spiacerebbe molto se accadesse
questo, perché noi oggi abbiamo la possibilità di migliorare questo
testo, che sarebbe un testo che metterebbe d'accordo tutti, perché
nessuno si è posto in quest'aula nel dire: "no, bocciamo la norma
tout court
". Nessuno ha detto: "bocciamo la norma tout
court", , quindi avremmo una norma, avremmo una norma prima della
norma nazionale che tanto crea preoccupazione ma avremmo una norma
che contiene le indicazioni che arrivano da tutti i portatori di
interesse che sono stati ascoltati dalla Commissione ma di cui
probabilmente non si è riusciti a condensare il pensiero, pensiero
che si è provato a condensare e pensiero che riteniamo, a fronte di
un dialogo che si può aprire, a fronte di una valutazione scevra da
condizionamenti nel dire: "io sto con questo, io sto con quello, io
tengo il mio muro, io non accetto niente", potrà portare a dei
frutti e saranno dei frutti positivi che andranno nella direzione
che è stata evidenziata. Io mi auguro davvero che si possa fare
perché porterebbe benefici a tutti.
Spero davvero che non si voglia proseguire in maniera cieca a
dire: "no, questo è e così si va avanti" ma spero davvero che si
possa arrivare a una quadra, che si possa migliorare questa legge e
la si possa mettere a disposizione dell'intera comunità.
Presidente -
Considerata l'ora, interromperei i lavori di
questa mattina per riprendere nel pomeriggio. Ricordo che siamo in
discussione generale.
Il Consiglio è sospeso, riprenderà alle ore 15:00.
---
La seduta termina alle ore 13:07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK