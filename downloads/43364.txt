Consiglio Regionale della Valle d'Aosta - Oggetto del Consiglio n. 751 del 7 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 751 del 7 luglio 2021 - Resoconto
OGGETTO N.751/XVI - Petizione popolare: "Opposizione
all'apertura di una cava di ghiaia in frazione Chetoz comune di
Quart".
Bertin (Presidente) -
Punto n. 3.01 dell'ordine del
giorno. In data 3 maggio 2021 è stata presentata alla Presidenza
del Consiglio una petizione popolare sottoscritta da 99 cittadini
denominata "Opposizione all'apertura di una cava di ghiaia in
frazione Chetoz nel comune di Quart con la quale si esprime una
forte preoccupazione da parte degli abitanti della zona legata
all'eventuale inizio dei lavori di sfruttamento della cava in
questione con conseguente rischio di smottamenti e di frane.
L'Ufficio di Presidenza, con deliberazione del 18 maggio scorso,
ha dichiarato ricevibile e ammissibile la petizione trasmettendola
e assegnandola alle Commissioni III e IV. I Presidenti delle
Commissioni consiliari permanenti III e IV, con lettera del 6
luglio scorso, hanno comunicato alla Presidenza del Consiglio le
risultanze degli approfondimenti svolti. La petizione è stata
pertanto iscritta all'ordine del giorno del Consiglio questa
mattina e all'esame dello stesso.
Il presidente della III Commissione Chatrian si è iscritto per
intervenire, ne ha facoltà.
Chatrian (AV-SA) -
Il collega Grosjacques e io in qualità
di presidenti rispettivamente delle Commissioni IV e III abbiamo
ricevuto da parte dell'Ufficio di Presidenza e per competenza la
petizione sottoscritta da 99 persone. L'oggetto, come diceva il
presidente Bertin, è riferito all'opposizione all'apertura di una
cava di ghiaia in frazione Chetoz nel comune di Quart.
Appena ricevuto tale documentazione, abbiamo organizzato i
lavori in maniera congiunta tra le due Commissioni e abbiamo audito
in prima battuta i proponenti e poi i vari responsabili delle varie
strutture all'interno dell'Amministrazione, che praticamente
avevano già terminato l'iter amministrativo. Dato che abbiamo
iscritto il punto all'ordine del giorno questa mattina e abbiamo
concluso i lavori ieri, leggerei la sintesi della relazione che è
stata redatta dalle due Commissioni III e IV. Abbiamo audito il
signor Pession, che ha riferito che, venuti a conoscenza nel mese
di aprile 2021 della progettazione di una cava di ghiaia nelle
vicinanze del villaggio di Chetoz nel comune di Quart, alcuni
residenti delle frazioni interessate hanno avviato una raccolta
firme in opposizione all'apertura della cava. Ha fatto presente che
dalla progettazione relativa all'ipotizzata attività estrattiva si
evince che la zona interessata, collocata sotto i prati del
villaggio di Chetoz - a 200 metri dalla più vicina abitazione della
frazione di Plantaz di Nus e a 119 metri dalla più vicina
abitazione della frazione di Chetoz di Quart - avrà una lunghezza
di 120 metri, una larghezza di 55 e una profondità di 35 metri.
Ha aggiunto che, oltre ai contenuti della petizione, i firmatari
hanno raccolto una serie di osservazioni, che sono state presentate
al Sindaco del Comune di Quart nel mese di maggio e successivamente
inoltrate alle Commissioni in data 14 giugno 2021, con le quali
chiedono una revisione del PRGC, quindi del piano regolatore, e del
PRAE e, in particolare, di stralciare dal piano regionale delle
attività estrattive l'area in questione, identificata come "zona
attività estrattiva o rifiuti", e di aumentare ad almeno 300 metri
la distanza di sicurezza di una cava dalla prima abitazione, per
evitare eventuali problemi legati alla stabilità dei fabbricati
situati nella frazione Chetoz. Ha evidenziato che l'attività
estrattiva andrà a generare polveri, disagi acustici e inquinamento
atmosferico, che andranno a interessare i vigneti, i prati e la
circolazione stradale situati nella prossimità della stessa. Ha
osservato che nelle immediate vicinanze nella zona in questione
sono già presenti due discariche di inerti e tre impianti
estrattivi.
Successivamente abbiamo audito il responsabile del Dipartimento
ambiente, l'ingegner Franzoso, che ha riferito alle due Commissioni
che l'area oggetto della petizione era già inserita nel piano
regionale delle attività estrattive sin dal 2004 per una superficie
complessiva di circa 37.000 metri quadri, successivamente ridotta a
circa 7.000. Ci ha ricordato che il piano regolatore del Comune di
Quart individua l'area dov'è prevista la cava come una zona D2 e
quindi è destinata ad attività estrattive e rifiuti. Ha fatto
rilevare pertanto che il percorso pianificatorio sia a livello
regionale che comunale hanno individuato una destinazione specifica
per l'area oggetto della petizione. Ha rammentato che il PRAE
vigente è stato approvato dal Consiglio regionale nel 2013 e che
nell'iter di approvazione è stato assoggettato alla procedura di
VAS (Valutazione Ambientale Strategica) e che per il sito in
questione non sono state presentate osservazioni. Ci ha reso noto
che il progetto prevede lo sfruttamento di un'area di circa 5.000
metri quadri con un'estrazione prevista in 12.000 metri cubi e che
alla conclusione dei lavori è previsto un recupero ambientale con
riporto di terreno vegetale e una semina. Ci ha specificato che la
cava alla conclusione dei lavori non diventerà una discarica. Ci ha
informato che la conferenza dei servizi ha valutato i contenuti
della petizione popolare non riscontrando elementi ostativi tali da
non procedere comunque all'espressione di un parere favorevole. Ci
ha riferito che l'attività di cava sicuramente genererà delle
polveri e dei rumori, ma che sono comunque previste delle misure di
contenimento delle stesse. Ha affrontato la questione del taglio
degli alberi evidenziando che i rappresentanti del Corpo forestale
della Valle d'Aosta hanno fatto presente che non sono piante di
particolare rilievo e che, nell'ambito del recupero ambientale, si
può anche valutare una ripiantumazione. Ci ha specificato che
l'intervento non interessa l'area che è stata individuata come
geoparco dall'Amministrazione regionale e che, viste le ridotte
dimensioni della cava, difficilmente la si può considerare una
speculazione economica di privati. Ha ipotizzato che la riduzione
negli anni dell'area di cava sia dovuta a una serie di valutazioni
rispetto alla situazione generale di calo del fabbisogno del
mercato e all'ubicazione dell'area. Ha fatto inoltre presente che
un eventuale ampliamento nell'area di cava potrebbe essere
esclusivamente approvato tramite una revisione del PRAE, che, prima
di giungere all'approvazione del Consiglio regionale, dovrà essere
sottoposta alla VAS, cioè ci dovrà essere comunque tutta la
procedura riaperta con la possibilità che i vicini e le
associazioni possano comunque mettere in evidenza le eventuali
criticità. Ha analizzato alcuni aspetti della relazione geologica
ritenendo che complessivamente non si ravvedono delle situazioni
che possano dare motivo di preoccupazione anche in considerazione
della modesta entità dell'opera. Ha ribadito che nella
predisposizione del PRAE sono stati valutati i fabbisogni di
materiale per il settore edilizio e che conseguentemente l'area di
cava è stata ridotta. Ha altresì evidenziato che dal 2013 il PRAE
non è più stato oggetto di revisione. Ha affrontato le
problematiche inerenti alle interferenze del cantiere con le
attività della popolazione residente nelle frazioni circostanti
facendo rilevare che l'autorizzazione rilasciata prevede delle
prescrizioni relativamente alle questioni delle polveri e dei
rumori. Ha infine precisato che l'autorizzazione prevede una
fideiussione a garanzia del recupero ambientale e che tale
fideiussione verrà ridefinita nel caso di ampliamento delle aree
soggette ad attività di estrazione. Tutte queste informazioni sono
indubbiamente inserite nelle due conferenze di servizi che sono
state fatte dove tutte le strutture regionali interne, esterne,
oltre all'ARPA e oltre all'USL, sono intervenute e hanno rilasciato
il parere positivo.
Il sindaco Bertholin ha riferito che, in data 23 aprile 2021,
alcuni abitanti della frazione Chetoz hanno incontrato
l'Amministrazione comunale di Quart, alla quale hanno manifestato
alcuni dubbi sulla realizzazione di una cava di ghiaia sul
territorio della frazione e il timore che, dopo l'estrazione, la
cava venga trasformata in discarica. Ha fatto presente che
l'Amministrazione comunale da subito si è resa disponibile a fare
da tramite con l'Assessorato e con i servizi regionali per chiarire
i dubbi emersi. Ci ha precisato che nel frattempo i promotori
dell'iniziativa hanno deciso di procedere con la raccolta firme che
poi è stata presentata il 3 maggio 2021. Ci ha reso noto che
l'Amministrazione comunale in data 31 maggio si è recata a Chetoz,
dove ha incontrato una trentina di persone rappresentanti delle
famiglie del villaggio e ha cercato di fornire ulteriori
spiegazioni anche alla luce della conferenza dei servizi che si era
tenuta il 21 maggio 2021. Ci ha comunicato di avere poi ricevuto in
data 4 giugno 2021 un'ulteriore comunicazione dei firmatari, che
chiedono tutta una serie di approfondimenti, la convocazione del
Consiglio comunale straordinario e la presa di posizione netta da
parte dell'Amministrazione comunale.
Termino: le Commissioni nella riunione in data 6 luglio 2021,
ieri mattina, all'unanimità, visti i contenuti della petizione;
visti i documenti che ci sono stati forniti dalle varie strutture,
dai vari dirigenti - la mole dei documenti perché comunque, per
chiudere il cerchio di natura più amministrativa, gli atti ci sono
stati forniti e sono stati forniti sia alla III, sia alla IV
Commissione, quindi a tutti i Commissari -; vista la nota inviata
dai firmatari della petizione; considerato quanto è emerso dalle
varie audizioni, diciamo che i Commissari delle Commissioni III e
IV hanno preso atto dell'iter autorizzativo che ha portato la
conferenza dei servizi all'espressione di un parere favorevole allo
sfruttamento della cava in oggetto, così come ribadito dal
Coordinatore dell'Assessorato competente.
Due ultime considerazioni di natura tecnica ma legata più agli
ordini di grandezza: il progetto in esame risulta essere una
versione ridotta rispetto a quello già sottoposto alla verifica di
assoggettabilità in quanto la ditta non è ancora riuscita ad
acquisire la necessaria titolarità di tutti i mappali ricompresi,
quindi il progetto di coltivazione e recupero ambientale di
dimensioni più contenute rispetto al precedente passano da circa 60
mila metri cubi previsti agli attuali 12.500 metri cubi circa il
materiale da movimento.
Io penso che per noi Commissari e per le due Commissioni sia
stato comunque utile avere tutta la documentazione, anche se l'iter
delle strutture dell'Amministrazione regionale si era già concluso
il 21 di maggio con tutti i pareri delle numerose strutture
regionali interne ed esterne, che non avevano ravvisato comunque
delle incongruenze rispetto alla pianificazione e all'atto
programmatorio, che è il PRAE da una parte e, dall'altra, invece il
piano regolatore comunale e quindi conforme a quello che è stato
l'iter messo in campo.
Detto questo, penso sia stato utile per tutti noi, da una parte,
avere la possibilità di valutare nel merito quello che è stato il
percorso e, dall'altra, chiederemmo al Presidente della Regione, in
quanto in questo momento ha la delega anche all'Assessorato, che si
possa monitorare l'andamento dei lavori in modo che anche le
famiglie che abitano in adiacenza alla cava in questione possano
convivere con l'iter e soprattutto l'utilizzo di questa piccola...
estrazione e quindi coltivazione della cava.
Presidente -
Grazie consigliere Chatrian per
l'illustrazione della petizione e per la descrizione dei lavori
svolti in Commissione. Ha chiesto la parola il presidente della IV
Commissione Grosjacques, ne ha facoltà.
Grosjacques (UV) -
Per quel che riguarda la relazione
conclusiva delle due Commissioni, ha già molto ben esposto il
presidente della III Commissione Chatrian le risultanze delle varie
audizioni. Come ha sottolineato il collega, credo che, quando la
Commissione si è riunita per analizzare la petizione, l'iter
autorizzativo fosse giunto pressoché alla conclusione del suo
percorso. In ogni caso sono contento di poter dire che le
Commissioni hanno comunque svolto un lavoro approfondito
verificando
in primis
che fosse stato rispettato l'iter
relativo alle autorizzazioni, quindi abbiamo potuto verificare che
nella verifica di assoggettabilità era stata data ampia pubblicità
per poter intervenire alle fasi di sopralluogo e a fornire
eventuali osservazioni, osservazioni che purtroppo da parte delle
persone firmatarie non sono arrivate o sono arrivate comunque con
la presentazione della petizione in un momento in cui l'iter si era
già concluso.
Comunque la verifica ha portato all'analisi di tutta la
documentazione, quindi possiamo dire alla luce della documentazione
che c'è stata fornita naturalmente, perché la nostra è diventata
poi alla fine l'espressione di una presa d'atto in quanto tutto il
percorso fatto in modo molto rigoroso in due sedute dalla
conferenza dei servizi non aveva evidenziato, per quel che riguarda
questa estrazione di materiali inerti, alcun problema di natura
ambientale, geologica o forestale. Abbiamo pertanto preso atto
della completezza e della regolarità del percorso e abbiamo potuto
verificare, dall'analisi della documentazione, che era scongiurato
anche il pericolo legittimamente messo in evidenza da parte dei
firmatari della possibilità che il ritombamento di questo scavo
potesse dare origine a una discarica di rifiuti, cosa peraltro
prevista dal piano regolatore del Comune di Quart, ma dalla
relazione sul recupero del buco a seguito dell'escavazione abbiamo
potuto verificare che il materiale utilizzato per il recupero avrà
provenienza da cantieri edili seguendo l'iter della normativa delle
terre e rocce da scavo, che prevede la caratterizzazione delle
stesse tenendo conto delle prescrizioni della relazione pedologica
e con caratteristiche compatibili con il suolo attuale. Il progetto
prevede il completo recupero a prato dell'area di cava in piano e
di recupero a scarpata mediante riporto di terreno relativo ai
fronti di scavo.
Per concludere credo che i Commissari delle Commissioni III e
IV, al di là della tardività della petizione, della legittima
petizione, delle legittime preoccupazioni degli abitanti delle
frazioni di Chetoz, della Plantaz, di Quart e di Nus, abbiano
comunque fatto un lavoro rigoroso ed è una presa d'atto al termine
di un percorso di analisi che comunque ha potuto verificare che la
procedura è stata correttamente messa in campo.
Per quanto riguarda quest'autorizzazione, penso che certamente
non è una speculazione perché la quantità di materiale che sarà
estratto è piuttosto limitata. A questo punto credo che presto
dovremo anche ragionare sull'aggiornamento del piano regionale
delle attività estrattive, che, come ha evidenziato il collega
Chatrian, è del 2013, quindi le varianti generali di alcuni Comuni
ai piani regolatori certamente avranno portato delle modifiche a
queste aree, togliendone alcune e inserendone delle altre. Credo
quindi che le Commissioni competenti dovranno quanto prima
analizzare questo documento.
Concludo quindi dicendo che la Commissione nel prendere atto ha
dato anche il via libera alla delibera della Giunta regionale che
dovrà procedere all'autorizzazione formale di questa estrazione,
che certamente non andrà a creare grandi sconvolgimenti in un'area
che peraltro è in qualche modo già compromessa, ma il risultato
finale di questa estrazione, sicuramente almeno per quel che
riguarda i 7 mila metri quadrati oggetto di estrazione, prevederà
un recupero assolutamente legato alle caratteristiche di recupero
ambientale previste dalla conferenza di servizi.
Presidente -
La discussione generale è aperta. Se non vi
sono interventi in discussione generale, possiamo prendere atto
della relazione e della petizione e passare al punto successivo.
Prendiamo atto della petizione e della relazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK