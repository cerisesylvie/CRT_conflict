Consiglio Regionale della Valle d'Aosta - Oggetto del Consiglio n. 333 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 333 del 11 febbraio 2021 - Resoconto
OGGETTO N. 333/XVI - Interpellanza: "Modifiche delle
percentuali relative ai destinatari del vaccino COVID risultanti
dai dati raccolti dalla Fondazione GIMBE".
Bertin (Presidente) -
Punto 37 all'ordine del giorno. La
parola al vicepresidente del Consiglio Sammaritani, ne ha
facoltà.
Sammaritani (LEGA VDA) -
Come recita già il titolo di
questa interpellanza, abbiamo esaminato alcuni dati raccolti e poi
elaborati da questa Fondazione GIMBE che è una fondazione
indipendente, che elabora dati in ambito sanitario e poi ha anche
altre iniziative. Da questi dati hanno preso risalto degli elementi
che sono importanti, perché oltre a evidenziare delle
diseguaglianze notevoli fra le regioni, soprattutto è emerso il
dato relativo alla vaccinazione di personale non sanitario, che è
una categoria che non era in realtà prevista nel piano vaccinale
quantomeno nella prima fase, che individuava invece questa prima
fase tre categorie prioritarie: gli operatori sanitari e
sociosanitari, personale ospite delle RSA e persone maggiori di 80
anni. Da questi dati si evince, in particolare per la Valle
d'Aosta, che le percentuali dei destinatari dei vaccini sono state
le seguenti: 59 percento a operatori sanitari e sociosanitari, 8
percento a ospiti delle RSA, 5 percento agli
over
80 e ben
il 28 percento a personale non sanitario.
Ora è opportuno fare una premessa, perché come già è stato detto
ieri noi presentiamo le iniziative da due settimane a dieci giorni
prima del Consiglio in cui poi si discuteranno, pertanto è evidente
che nel frattempo le cose cambiano, soprattutto in materia di
vaccini, quindi di cose che corrono abbastanza in questo periodo,
perciò sono dati che naturalmente fanno riferimento a quell'epoca,
cioè praticamente a un mese dall'avvio della campagna vaccinale. In
ogni caso, sulla base dell'esame di questi dati ci è venuto
chiaramente spontaneo porre delle domande al Presidente o
all'Assessore competente che vorrà rispondere. Le domande sono
queste: se i dati risultanti dalle statistiche sopracitate
corrispondano ai dati in possesso dell'azienda USL e
dell'Assessorato; se il piano vaccinale sia stato rispettato e con
quali criteri e le competenti strutture dell'azienda USL e/o
dell'Assessorato abbiamo deciso la somministrazione del vaccino
contro il Covid-19 alle varie fasce di destinatari; a quale
tipologia di popolazione corrisponda la fascia del personale non
sanitario e con quali criteri all'interno di essa siano stati
individuati i destinatari del vaccino; in ogni caso, se sia
intendimento degli organi competenti e deputati a individuare le
fasce di destinatari dei vaccini modificare le percentuali di
somministrazione risultanti dalle statistiche sopra riportate o
meno.
Dalle ore 9:53 assume la Presidenza il vicepresidente
Marguerettaz.
Marguerettaz (Presidente) -
La parola all'assessore
Barmasse.
Barmasse (UV) -
Grazie al Consigliere Sammaritani, anche
perché è sempre utile fare un po' di chiarezza sulle percentuali e
su quello che è stato fatto nella campagna vaccinale.
Alla domanda se ai dati risultati dalle statistiche sopracitate
corrispondano ai dati in possesso dell'azienda USL e
dall'Assessorato, posso risponderle che i risultati delle
statistiche pubblicati da GIMBE nel mese di gennaio sono
sostanzialmente corretti, pur non essendo chiaro se, ad esempio, in
tale gruppo siano considerati i volontari del soccorso pubblici e
privati.
Se il piano vaccinale sia stato rispettato: ricordo che nel
comunicato stampa di presentazione del piano vaccini della Regione
dell'11 gennaio 2021 si indicava chiaramente la
road map
che
si intendeva seguire, ovvero la prima fase del piano avviata il 27
dicembre con il
V-Day
è stata destinata agli operatori
sanitari e sociosanitari, agli ospiti e operatori delle strutture
residenziali per soggetti anziani e fragili, nonché agli OSS delle
strutture residenziali socioassistenziali e a quelli non sanitari
dell'azienda USL e ai volontari del soccorso pubblici e
privati.
Nei prossimi giorni, per ottimizzare le scorte dei vaccini -
questo era quello che era stato dichiarato come road map - che sono
già stati consegnati alla Valle d'Aosta, si provvederà alla
somministrazione delle dosi di richiamo, nonché all'avvio dei primi
slot
per gli ultraottantenni stratificati per comorbidità e,
compatibilmente al flusso di consegna dei vaccini, alla definizione
delle modalità di avvio dell'immunizzazione delle categorie già
oggetto di
screening
, quali insegnanti, forse dell'ordine,
eccetera. E direi che noi siamo stati un po' dei precursori di
quello che poi è diventato il piano vaccinale nazionale che di
fatto, se in un primo tempo era stato stratificato quasi
esclusivamente per fasce di età, adesso è stratificato per classi
di rischio, cosa che noi avevamo già fatto precedentemente
dividendo i valdostani in quattro
cluster
di categoria a
rischio.
Tale percorso è stato comunque sostanzialmente rispettato. La
somministrazione di vaccini a soggetti ultranovantenni è iniziata
il 14 gennaio e ha riguardato soggetti del distretto 2, popolazione
corrispondente a 538 cittadini su 1760 totali; i richiami sono
stati regolarmente avviati il 21 gennaio e si concluderanno entro
la metà di febbraio. È prevista una seconda chiamata per operatori
sanitari e sociosanitari che per motivi diversi non hanno aderito
inizialmente alla campagna vaccinale.
Alla richiesta di quale tipologia di popolazione corrisponde la
fascia del personale non sanitario e con quali criteri all'interno
di essa siano stati individuati i destinatari del vaccino: la
fascia di personale non sanitario reclutata con la vaccinazione
corrisponde a operatori non sanitari dell'azienda USL, cioè
amministrativi operanti in ospedale e sul territorio, dipendenti di
servizi aziendali appaltanti, pulizie, trasporto pazienti,
ristorazione, rifiuti, oltre a volontari operanti nel soccorso
pubblici e privati e impegnati in attività di particolare
rilevanza, quali operatori di elisoccorso o piuttosto soggetti
volontari quotidianamente impegnati nell'assistenza in ospedale o a
domicilio, quali ad esempio i volontari della LILT.
Tutte queste categorie sono state reputate essenziali ai fini
dell'organizzazione dell'emergenza delle attività dell'azienda USL
e vaccinate. Sono stati coinvolti e vaccinati, ma solo per un
brevissimo periodo, 14 e 15 gennaio vista l'indicazione
ministeriale di diminuire la somministrazione per costituire le
scorte in previsione di annunciati ritardi nelle consegne o
riduzione di produzione dei farmaci, un gruppo di soggetti
appartenenti alle forze dell'ordine e circa 220 insegnanti, questi
ultimi nella fascia di età compresa fra i 55 e i 65 anni, categorie
a nostro avviso che garantiscono servizi essenziali per la nostra
società. Si sottolinea peraltro che nel recente piano strategico
presentato dal commissario Arcuri e dai ministri Speranza e Boccia
queste ultime due categorie sono state espressamente indicate come
da vaccinare prioritariamente non appena sarà disponibile il
vaccino AstraZeneca.
La campagna vaccinale continuerà seguendo le raccomandazioni
concordate fra Stato e Regione e sulla base delle indicazioni
contenute nel piano vaccinale anti-Covid approvato con DGR 51 del
25 gennaio 2021. Lo scopo fondamentale è quello di raggiungere
prima possibile tutta la popolazione
target
, compatibilmente
con la disponibilità di dosi vaccinali. La Valle d'Aosta, secondo
fonti del
ilsole24ore.com
"i vaccini in diretta", è su
questa strada: i dati aggiornati al 5 febbraio indicano che sono
state somministrate il 95,4 percento delle dosi consegnate, cioè
7376 su 7730, rispetto all'84 percento della media nazionale,
migliore performance fra le regioni italiane. Dall'esame delle
medesime fonti si evince inoltre che la Valle d'Aosta ormai da
settimane è collocata stabilmente nella seconda posizione tra le
ventuno regioni e province autonome italiane per quanto riguarda la
percentuale di popolazione vaccinata e ha una percentuale di
ultraottantenni vaccinati significativamente superiore alla media
nazionale.
Presidente -
Per la replica il vicepresidente
Sammaritani.
Sammaritani (LEGA VDA) -
Ringrazio l'Assessore perché,
come ha giustamente detto in esordio nella sua risposta, è
importante fare chiarezza. È importante che non solo noi ma chi sta
fuori di qua sappia quali sono le linee di azione
dell'Amministrazione, in particolare l'amministrazione in ambito
sanitario, perché è importante appunto sempre monitorare questo
tipo di attività in un momento così delicato.
Le statistiche e le valutazioni, che erano state fatte da GIMBE
già qualche settimana fa, facevano rilevare come in questa
categoria del personale non sanitario ci potesse entrare un po' di
tutto così come definita, quindi era importante e la ringrazio di
questa precisazione, dove si tiene sempre comunque presente,
nell'individuazione di questa categoria, come sia importante
garantire i servizi essenziali. Perché avevamo notato che,
quantomeno per i dati di allora che probabilmente ormai saranno già
anche un po' superati, la Valle d'Aosta era sopra la media
nazionale nella percentuale di vaccinazione di questa categoria, la
quale però, come abbiamo visto e come ci è stato detto, tratta
appunto di personale che agisce in settori che sono comunque chiave
sia per l'emergenza sia per la gestione di servizi di pubblico
interesse generale.
Sono sicuramente soddisfatto di questa risposta. Segnalo
soltanto in ultimo, anche perché non è bello comunque scatenare
nessun tipo di "lotta sociale" e ci sono delle priorità che vanno
rispettate evidentemente, che abbiamo letto anche di recente nella
stampa locale che ci si è avvalsi addirittura di elaborazione di
algoritmi per stabilire quali siano le categorie e le fasce di
popolazione e le priorità in ambito di vaccinazione. Abbiamo
peraltro in qualche occasione - è fisiologico, per carità - sentito
notizie anche o comunque voci di categorie che magari non sono così
prioritarie, come magari dipendenti di enti pubblici non economici,
dipendenti che magari lavorano anche in
smart working
.
Sarebbe bene monitorare queste situazioni, perché è giusto comunque
che questi piani, che vengono elaborati in modo anche scientifico
attraverso studi algoritmici eccetera, vengano rispettati nella
misura maggiore possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK