Consiglio Regionale della Valle d'Aosta - Oggetto del Consiglio n. 3913 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3913 del 18 settembre 2024 - Resoconto
OGGETTO N. 3913/XVI - Interrogazione: "Informazioni relative
all'applicazione nella nostra Regione della Legge 55/2024
'Disposizioni in materia di ordinamento delle professioni
pedagogiche ed educative e istituzione dei relativi albi
professionali'".
Bertin (Presidente) -
Punto n. 14. Risponde l'assessore
Jean-Pierre Guichardaz, ne ha facoltà.
Guichardaz J. (FP-PD) -
Rispondo a nome dell'assessore
Marzi, perché l'interrogazione, malgrado appaia come
un'interrogazione rivolta al settore che io rappresento, tocca
completamente l'ambito del collega Marzi. Ma siccome ho fatto il
conteggio e lui ha qualcosa come 23-24 iniziative in questo
Consiglio, lo sgravo dalla risposta e quindi leggo il contributo
che mi è stato inviato dal suo Assessorato.
Lei mi chiede qual è nella nostra Regione lo stato di
applicazione della norma sopra richiamata, quindi della legge 15
aprile 2024 n. 55.
In riferimento alla legge 15 aprile 2024 n. 55, "Disposizioni in
materia di ordinamento delle professioni pedagogiche educative e
istituzione dei relativi albi professionali", si precisa che, ai
sensi dell'articolo 10 della stessa, la competenza in merito alla
formazione degli albi spetta al Presidente del Tribunale dei
capoluoghi delle Regioni, che a tal fine nomina un Commissario
scelto tra i magistrati in servizio.
L'unica informazione in merito a tale adempimento - mi dice
appunto l'Assessorato del collega Marzi - è la richiesta, pervenuta
nel mese di agosto agli uffici del Dipartimento politiche sociali
da parte degli uffici del giudice Marco Tornatore, Commissario
incaricato dal Tribunale di Aosta della formazione degli albi, di
trasmissione dell'elenco dei titoli previsti dalle normative
regionali vigenti prima della data di entrata in vigore del decreto
legislativo n. 65/2017 che consentono l'accesso ai posti di
educatore nei servizi educativi per l'infanzia, purché conseguiti
non oltre l'anno scolastico accademico 2018-2019.
A tale richiesta è stato dato riscontro precisando che i titoli
previsti dalla disciplina regionale per svolgere la professione di
educatore sono quelli di cui all'articolo 9 comma 1 della legge
regionale 11 del 19 maggio 2006, "Disciplina del sistema regionale
dei servizi socio-educativi per la prima infanzia. Abrogazione
delle leggi regionali 15 dicembre 1994 n. 77 e 27 gennaio 1999 n.
4", che prevedono che l'educatore dei servizi socio-educativi per
la prima infanzia deve essere in possesso di un diploma di scuola
secondaria di secondo grado in materie sociali, psicologiche e
pedagogiche, valido per l'accesso all'Università, ovvero di diploma
di laurea in materie psicologiche o pedagogiche.
Per quanto alla domanda 2 (se il personale dipendente della
pubblica Amministrazione, scuola compresa, o che opera o collabora
a qualsiasi titolo per la pubblica Amministrazione, è in possesso
dei requisiti previsti dalla norma in premessa citata), leggo
sempre il contributo del collega Marzi: all'interno del
Dipartimento politiche sociali, in particolare della struttura
Assistenza economica, trasferimenti finanziari e servizi
esternalizzati, è presente una figura di pedagogista, che svolge la
funzione di coordinamento pedagogico prevista dall'articolo 3 della
legge regionale n. 11/2006, che si intitola "Disciplina del sistema
regionale dei servizi socio-educativi per la prima infanzia per la
fascia di età 0-3 anni", che non è competenza, come lei sa, della
Sovraintendenza.
Tale figura è in possesso dei requisiti previsti dal decreto
legislativo n. 55/2024 e ha presentato istanza di iscrizione
all'albo regionale dei pedagogisti dell'ordine delle professioni
pedagogiche ed educative.
Per quanto riguarda le figure di educatore, sempre nell'ambito
della struttura sopracitata, è presente una figura di profilo
amministrativo che coadiuva il coordinatore pedagogico regionale e
che, avendo i requisiti, ha richiesto l'iscrizione all'albo degli
educatori professionali socio pedagogici.
Per quanto riguarda le figure di educatore professionale dei
servizi per la prima infanzia, si precisa che la Regione non
dispone di tali dati, in quanto la titolarità di tale servizio è in
capo agli Enti locali; quindi, può far domanda agli Enti locali e
le daranno probabilmente i dati.
Per quanto riguarda il personale docente che opera nella scuola,
a partire dai 3 anni (scuola dell'infanzia), come lei ben sa non è
prevista alcuna iscrizione negli Albi da lei citati; quindi, per
quanto ci riguarda, la risposta è questa.
Al Convitto Chabod - aggiungo - sono presenti degli educatori,
che però non necessariamente devono essere iscritti agli Albi di
cui sopra.
Tale personale infatti è in possesso della laurea in Scienze
dell'educazione, ed è equiparato alla categoria docenti della
scuola primaria.
Per poter essere assunto a tempo indeterminato, deve superare
uno specifico concorso indetto a livello nazionale. Ormai da
diversi anni, tra l'altro, attendiamo che tale concorso venga
bandito proprio a livello nazionale, aspettiamo con ansia, ma, come
le dicevo, non dipende da noi ma dipende dal Ministero
competente.
In Valle d'Aosta l'assunzione avviene a seguito di scorrimento,
quindi di apposita graduatoria (le do questa informazione anche se
non è richiesta, ma si evince un po' dal generale spirito della sua
interrogazione); sono titoli di accesso l'abilitazione
all'insegnamento per la scuola primaria o il possesso di una
laurea, che rientra nelle LS 65, LS87, LM57, LM85 o L19; e le
lauree LM57, LM85 e L19 rispondono ai requisiti di cui alla legge
che lei ha citato, cioè la 55.
"Se gli educatori più volte citati da parte dell'Assessorato
beni alle attività culturali, sistemi educativi e politiche per le
relazioni intergenerazionali, nel corso dei vari dibattiti
consiliari possiedono i titoli e i requisiti indicati dalla legge
55/2024": gli educatori che io ho citato, nell'ambito del sistema
integrato 06, sono figure utilizzate nei servizi della prima
infanzia, quindi 03, e quindi sono - come le ho rappresentato prima
- educatori che rientrano all'interno del più ampio sistema 06 ma
che sono, come lei ben sa, non di pertinenza di
quest'Assessorato.
Come le ho già detto, la Regione non dispone di tali dati, in
quanto la titolarità di tali servizi è in capo agli Enti locali;
quindi, evidentemente, sono loro che possono fornirle i dati che
lei richiede, e non noi.
Presidente -
Per la replica, consigliere Restano.
Restano (GM) -
Assessore, l'interrogazione era rivolta a
lei, non al suo collega Marzi, perché lei mi aveva risposto sullo
0-6, e rispondendomi sullo 0-6, più volte, le ho contate, parecchie
volte, ha citato gli educatori, e allora mi sono chiesto se,
citando gli educatori, si riferisse a quella figura professionale,
perché, all'interno delle cooperative e del sistema 0-6, ci si può
lecitamente porre dei dubbi circa quali siano le figure
professionali utilizzate.
Lei capisce che ci sono coinvolte delle tate familiari, o magari
la nuova figura di collaboratore e operatore scolastico ATA,
suddiviso in due parti, o gli assistenti educativi.
Le chiediamo questo perché più volte, ma parecchie volte,
rispondendoci, lei ha parlato di un progetto 0-6 rivolto alla
persona, agli alunni, ai piccoli, di un'elevata qualità del
servizio, fatto per migliorare il servizio.
Allora, chiaramente, il dubbio sorge: se vogliamo migliorare il
servizio, dobbiamo avere degli educatori professionali di elevata
qualità e riconosciuti.
Lei ci ha risposto, non ci hanno risposto gli Enti locali che
hanno realizzato il progetto. Lei ci diceva del coinvolgimento nel
progetto del personale scolastico, che ovviamente ha la sua
autonomia, di una collaborazione tra gli educatori e il personale
scolastico, allora, rileggendo le varie audizioni che abbiamo avuto
come Commissione consiliare, affiancandolo a quanto da lei
dichiarato e conoscendo la norma 55, ci è sorto legittimamente un
dubbio: questo personale viene utilizzato nell'insegnamento, quindi
questa responsabilità ricade in capo al suo Assessorato.
Sì, Assessore, sostituisce il personale insegnante, e glielo
dimostreremo con il passare dei giorni, perché oggi siamo solo
all'inizio di una certa attività, quindi le dimostreremo, o
cercheremo di dimostrare, che non sempre la qualità aumenta, anzi,
stiamo sprofondando nel baratro, e lei ne dovrà tener conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK