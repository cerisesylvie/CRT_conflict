Consiglio Regionale della Valle d'Aosta - Oggetto del Consiglio n. 800 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 800 del 21 ottobre 2009 - Resoconto
OGGETTO N. 800/XIII - Interrogazione: "Risultati
dell'attività promozionale turistica della Regione in
Giappone".
Interrogazione
Richiamata la delibera 2532 del 18 settembre 2009, con la
quale vengono stanziati 15 mila euro per il biennio 2009/2010 a
favore del tour operator FELLOW TRAVEL INC. di Tokyo, al fine di
effettuare azioni promozionali del prodotto invernale ed estivo
della Valle d'Aosta presso il mercato giapponese;
Preso atto che, come ricordato dalla suddetta delibera,
l'Assessorato al Turismo già da alcuni anni svolge attività
promozionali in Giappone;
Considerato che le attività promozionali poste in essere
dall'Amministrazione regionale in campo turistico presso paesi
stranieri, anche se impegnano risorse modeste, devono essere
finalizzate alla conquista di nuove fette di mercato, in modo che
l'intera collettività possa beneficiarne in termini
economici;
il sottoscritto Consigliere regionale
Interroga
l'Assessore competente per sapere:
1) quali sono i risultati raggiunti in questi anni grazie
all'attività promozionale in Giappone;
2) quali risultati si attende l'Assessorato a seguito delle
attività promozionali in Giappone previste per il
2009/2010;
3) l'elenco dei paesi stranieri presso i quali l'Assessorato
sta attualmente promuovendo la Valle d'Aosta, ordinata secondo una
classifica che tenga conto delle risorse investite.
F.to: Zucchi
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Nel comparto
viaggi e turismo il mercato Giappone è universalmente riconosciuto
come uno dei mercati più prestigiosi e paganti. Si tratta di un
mercato maturo, diversificato e con dinamiche e tempistiche
differenti da quelle di altri mercati emergenti, che poggia su
solide basi culturali ed economiche. Il Giappone rimane la seconda
potenza economica globale ed è forse la prima economia ad essere
ufficialmente uscita dall'ultima recessione mondiale.
L'attitudine al consumo di prodotti di qualità, turismo
culturale, sportivo, enogastronomico, cioè i punti forti nostri, la
naturale propensione alla conoscenza, all'approfondimento, alla
fidelizzazione... se il rapporto è corretto, è difficile che il
Giappone abbandoni una destinazione che si è consolidata. La
capacità di spesa e, non ultimo, una grande educazione hanno reso
negli anni il mercato nipponico destinatario ideale di un continuo
pressing
promozionale da parte di tutte le maggiori
destinazioni, viaggi e turismo mondiali. Senza andare lontano, la
maggior parte delle località alpine europee concorrenti da decenni
dedicano ingenti risorse di promozione sul mercato giapponese, con
risultati che sono a tutti noti. È in questo contesto che si
inserisce l'azione promozionale della Valle d'Aosta, destinazione
pressoché sconosciuta fino a pochi anni fa, Monte Bianco e Cervino
sono sempre stati monopolizzati in termini d'immagine dai nostri
vicini francesi e svizzeri, la Valle d'Aosta si è dotata di una
strategia promozionale assolutamente innovativa con un assetto di
alleanze e partnership non comuni.
Primo fondamentale passo è stato il conseguimento di un rapporto
di partnership privilegiata con il Japanese Olympic Committee, il
cui presidente è il principe Takeda, che è stato anche insignito
dell'onorificenza
Les Amis de la Vallée d'Aoste
, il cui
prestigioso patrocinio ha garantito inedita autorevolezza a tutta
l'azione della Valle d'Aosta. Approfittando di questa partnership,
che ha veicolato il ritiro pre-olimpico in Valle d'Aosta delle
squadre giapponesi di diverse discipline sportive invernali e della
grancassa mediatica dei giochi olimpici invernali di Torino 2006,
per esordire ci siamo ora posizionati per intercettare il flusso
turistico di travaso dalle comunità a destinazione alpina. Molti
tour operator giapponesi infatti stanno cercando una nuova
destinazione in grado di accogliere la loro programmazione non più
soddisfatta da Zermatt e Chamonix.
Nell'ambito delle relazioni con i tour operator, ce ne sono
cinque che hanno inserito la Valle d'Aosta in catalogo, due
operatori sono degni di particolare nota. Fellow Travel, si tratta
di un operatore ultraspecializzato nel prodotto montagna, leader
della destinazione europea e con in catalogo tutta l'offerta
mondiale di ski, trekking, Europa, Nord America, Sud America,
Oceania. Fellow ha individuato nella Valle d'Aosta la
ultimate
ski destination
, la destinazione più completa e innovativa del
21° secolo, su cui intende concentrare progressivamente gran parte
della sua operatività europea. Proprio alla mostra più importante
di Tokyo ha presentato un catalogo e dei supporti video, che ha
pagato lui, quindi sta investendo, e anche la nostra presenza in
quella fiera è stata una presenza per avvalorare il lavoro fatto
con risorse dell'operatore. Poi c'è Asahi Sun Tours, operatore del
gruppo editoriale Asahi - il gruppo Asahi Shimbun vende circa 10
milioni di copie al giorno -, che ha vinto il premio Best Tour of
Year 2009 con il suo tour in Valle d'Aosta: 8 pernottamenti fra
Courmayeur e Cervinia. Si tratta di un premio patrocinato
dall'associazione dei tour operator giapponesi e il Ministero dei
trasporti giapponese. C'è stato a Osaka questo riconoscimento che è
assolutamente di grande prestigio e di tutti i tour operator
giapponesi è stato premiato il tour organizzato in Valle d'Aosta,
di tutta la programmazione mondiale, non solo alpina, miglior tour
organizzato.
Stiamo effettuando un preciso lavoro di costruzione di identità
di destinazione nel mercato e nell'immaginario collettivo
giapponese, si tratta di un processo complesso che ha come
obiettivo il posizionamento della Valle d'Aosta all'interno di
nicchie ricche, scelte strategiche di utenza, diciamo di fascia
alta, la fidelizzazione di tale tipo di clientela. A fronte degli
investimenti, anche per parlare di numeri, che sono iniziati nel
2006, per una spesa complessiva annua fra i 150 e i 210.000 euro, i
primi risultati significativi in termini di flussi turistici sono
arrivati nel 2009, con un incremento in soli 8 mesi, da gennaio, ad
Aosta, del 24,7 per cento - siamo passati dal 2005 alle 3.176
presenze - e del 40,8 delle presenze - da 5.340 presenze siamo nei
primi otto mesi già a 7.519 presenze - con la prospettiva di
superare con la fine dell'anno le 8.500 presenze, con un risultato
interessante.
"Quali risultati si attende l'Assessorato a seguito delle
attività promozionali in Giappone previste per il 2009/2010"
:
la portata dell'azione e l'entità della controparte necessitano di
tempi adeguati per una corretta evoluzione. Abbiamo parlato
dell'evoluzione del 2009, ma gli investimenti del 2009 hanno un
orizzonte che non è così immediato. Le azioni promozionali in corso
sono destinate a consolidare un'immagine di destinazione,
concentrando gli sforzi su quella che è stata citata come la fascia
di utenza
up level
. Procediamo alla realizzazione di uno
zoccolo duro su cui poggerà la successiva crescita del mercato.
Il recente investimento della Valle d'Aosta nel contesto delle
iniziative Autunno italiano, partecipazione governata da Ministero,
ENIT e con l'inaugurazione della mostra
L'eredità dell'Impero
romano
di Napolitano: in quella mostra la Valle d'Aosta è stata
presente con il valido contributo dell'Assessorato della cultura
che ha inserito delle opere all'interno di un quadro decisamente
prestigioso; la creazione di un'ambasciata enogastronomica presso
il Caffè Abbraccio, bar italiano situato in un quartiere di moda e
benestante di Tokyo, per tre mesi all'interno di un locale molto
prestigioso e di grande tendenza ci saranno solo prodotti
valdostani, quindi vini, formaggi, tutta un'azione che ha una
continuità, non un evento puntuale, ma un evento che durerà per tre
mesi, e vi posso assicurare che in quell'occasione c'è stato un
grande interesse, abbiamo avuto i complimenti da parte
dell'ambasciata italiana a Tokyo e dei responsabili di ENIT che
l'hanno definita un'azione esemplare dal punto di vista
dell'organizzazione... a volte anche i complimenti fanno
piacere!
La sede di cultura che da decenni spinge milioni di giapponesi a
tornare in Italia, grazie agli eventi dell'autunno, potrà ora
trovare ulteriore sbocco anche nella nostra regione e abbiamo già
avuto dei riscontri rispetto a questo: persone che abbiamo
contattato e che sono già arrivate in Italia. Non stanno una
settimana in Valle d'Aosta, vanno nelle città d'arte e poi passano
un paio di giorni anche in Valle d'Aosta.
Per il 2010 l'obiettivo sarebbe quindi quello di avere 10.000
presenze, anche per il 2010 dunque si salirebbe di ulteriori 2.000
presenze rispetto a quelle del 2009, che sono già state di discreta
soddisfazione, soprattutto in un momento in cui il mercato ha delle
diminuzioni.
Mi chiede:
"l'elenco dei paesi stranieri presso i quali
l'Assessorato sta attualmente promuovendo la Valle d'Aosta,
ordinata secondo una classifica che tenga conto delle risorse
investite"
... qua le do poi la tabella, ma - per quel che è del
2009 - i dati allo stato attuale dicono che abbiamo speso 1,5
milioni di euro per l'Italia, 133.000 (però andremo a spenderne
altri, questo è il dato ad oggi) Francia, 190.000 Belgio, 80.000
Olanda, 230.000 Spagna, 220.000 Russia, 155.000 Regno Unito, 41.000
Svezia, 130.000 Germania e 210.000 Giappone. La previsione del 2010
(gliela lascio): abbiamo una contrazione... 1,9 milioni, Italia
820.000, Francia, Svizzera, Belgio e Olanda 320.000 (abbiamo dei
contatti anche con l'ambasciatore italiano in Olanda che ha una
particolare attenzione per la Valle d'Aosta), Spagna 230.000,
Russia 220.000, Regno Unito 315.000, Svezia 60.000, Germania
260.000 e Giappone 295.000.
Comunque le lascio il dato.
Presidente
- La parola al Consigliere Zucchi.
Zucchi (PdL)
- Certamente non è facile prendere
immediatamente nota dei numeri che sono stati elencati
dall'Assessore, che ringrazio per la risposta. Questa è
un'iniziativa che fa seguito a quella che abbiamo avuto modo di
portare all'attenzione del Consiglio recentemente, riguardante la
Russia.
Prendo atto delle risposte e mi riservo di analizzarle meglio,
con particolare riguardo al punto tre; per noi è importante capire
il rapporto fra le risorse investite e i risultati conseguiti e i
programmi di previsione attesi. Così, a pelle, riservandomi di fare
un adeguato approfondimento in una fase successiva, mi sembra,
ricordandomi dall'esempio precedente riguardante la Russia, e
prendendo atto delle risorse che ho sentito da parte
dell'Assessore, circa 200.000 anche la Russia rispetto al
Giappone... le presenze dalla Russia sono notevolmente superiori a
quelle che sono attualmente riferite al caso giapponese,
notevolmente superiori!
La preoccupazione nostra è quindi quella di poter stigmatizzare
le risorse che sono impiegate da parte dell'Amministrazione con i
risultati attesi, perché - se non ricordo male - qui si tratta di
numeri notevolmente superiori riguardanti la Russia o forse anche
altri. Quindi l'attenzione...
(interruzione dell'Assessore Marguerettaz, fuori
microfono)
...certo, ma l'importante è anche capire qual è il margine di
miglioramento atteso, perché se effettivamente si ritiene che un
mercato turistico come quello giapponese, che sappiamo tutti essere
un mercato importantissimo e molto danaroso e interessante, abbia
delle possibilità di avere delle ricadute sul nostro territorio dal
punto di vista degli investimenti fatti... Quindi il punto tre, che
era il punto centrale di questa interrogazione, serve per fare una
fotografia delle risorse impiegate, ho sentito che per l'Italia
vengono giustamente impiegati 1,5 milioni di risorse, ma i ritorni
sono notevolmente rapportati alle somme che sono state destinate;
qui, in questa fase, mi sembra di capire che con il Giappone siamo
solo agli inizi! E capire se il mercato giapponese nella realtà ha
la possibilità di raggiungere il livello di quello russo, anche per
paragonare le somme spese, per noi è di un'importanza di tutta
evidenza.
Attendiamo i rapporti, Assessore, se me li vorrà dare, per poter
compiere un'analisi anche dalla nostra parte, non riferita solo al
Giappone, ma anche agli altri paesi che abbiamo sentito essere
interessati dagli investimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK