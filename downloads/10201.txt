Consiglio Regionale della Valle d'Aosta - Oggetto del Consiglio n. 1194 del 18 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1194 del 18 aprile 1990 - Resoconto
OGGETTO N. 1194/IX - Rinvio dell’oggetto:
"Approvazione dello schema di convenzione recante modifiche ed
integrazioni della convenzione per l’insediamento di
attività produttiva in Comune di Morgex".
Presidente - Ha chiesto di parlare l’Assessore
all’Industria, Commercio, Artigianato e Trasporti
Lanivi, ne ha facoltà.
Lanivi (ADP)
- Vi sono alcune modifiche alla convenzione,
a sua volta modificata precedentemente per l’avvio
di questa attività sull’area già occupata dalla ex
Morgex Carbo.
Anticipo fin d’ora un piccolo emendamento che
voglio portare a questa modificazione-integrazione alle delibere
precedenti. Le integrazioni derivano principalmente dal fatto che
nel costruendo stabilimento di Morgex verranno fabbricati anche i
contenitori in polietilenftalato; da qui la Giunta ha richiesto
che, a fronte della volontà dell’azienda di
costruire questi contenitori nella futura azienda, questi vengano
costruiti con un materiale rispettoso
dell’ambiente.
Questo ha comportato alcune modificazioni: la più consistente è
l’aumento della superficie coperta che da 12mila
sale a 14 mila metri quadrati coperti; vi è poi un aumento degli
investimenti da 13 a 14 miliardi e 250 milioni, e un aumento
occupazionale da 60 a 64 unità. Per cui le modifiche finali
sarebbero le seguenti: il mutuo, che precedentemente era di L.
10.500.000.000, viene portato a L. 11.500.000.000, diminuendo però
la durata del mutuo stesso da 12 a 10 anni e il periodo di
ammortamento da 3 a 2 anni; il prestito obbligazionario viene
diminuito da 3 miliardi ad 1 miliardo; il limite di intervento
della Regione per la costruzione del fabbricato viene elevato da
6,5 miliardi a 8,5 miliardi; la partecipazione azionaria è
sostituita - pur mantenendo la Regione, tramite la Finaosta, la
stessa rappresentanza in seno al consiglio di amministrazione ed al
collegio sindacale - da un intervento in locazione finanziaria fino
ad un massimo di 6 miliardi. L’emendamento che
proporrei è il seguente: invece di "durata non superiore a 5 anni",
"durata non superiore a 10 anni".
Questa è la modifica che porterei al punto f) della
deliberazione.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Credo ci sia la necessità di un rinvio
su questo provvedimento, perchè la III Commissione, che è
competente su questa convenzione, non ha esaminato il
provvedimento, perchè sta approfondendo la questione ed aveva
bisogno di una serie di elementi per pronunciarsi. Oggi non
c’è il Presidente della III Commissione, ma
c’è stata una precisa scelta di esaminarla con
calma.
Questo schema di convenzione quindi arriva in Consiglio senza il
parere della competente Commissione e non credo che sarebbe
corretto, visto che su questo argomento ci sono molte cose da
rivedere, andare a discutere in assenza di un iter che sia stato
compiuto.
Quindi, chiedo che ci sia un rinvio alla Commissione in modo che
possa esprimere il parere e poi dopo il Consiglio ne discuterà.
Presidente
- E’ stata espressa una
pregiudiziale. Ha chiesto di parlare il Consigliere Milanesio, ne
ha facoltà.
Milanesio (PSI)
- Nella mia qualità di Vicepresidente
della Commissione, mancando il Presidente, ho compito, a nome della
Commissione, di chiedere il rinvio di questo provvedimento, perchè
è in corso di istruttoria l’intera vicenda da parte
della Commissione. L’istruttoria deve ancora
completarsi con una relazione che abbiamo ricevuto questa mattina e
che ho trasmesso immediatamente ai Consiglieri, per cui mi vedo
costretto a chiedere il rinvio del provvedimento.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- Non abbiamo difficoltà ad accogliere
questa proposta di rinvio, stante le motivazioni esposte, e quindi
il parere che la Commissione competente deve esprimere su questa
proposta di modificazione della convenzione.
Ciò che vorrei raccomandare è che la votazione su questo
argomento possa avvenire al prossimo Consiglio, anche perchè voglio
ricordare l’ultima riunione che abbiamo avuto, con
l’audizione degli imprenditori, il 13 febbraio, dove
sono emersi molti problemi tecnici procedurali che potrebbero far
slittare delle date a momenti complessi per l’avvio
della costruzione dello stabilimento.
La raccomandazione che faccio è che avvenga questo iter
procedurale in tempi tali da sottoporre questa deliberazione
all’esame del Consiglio nella prossima riunione
consiliare.
Presidente
- Se il Vicepresidente della Commissione dà
assicurazione che la deliberazione può essere riportata al prossimo
Consiglio, l’oggetto si intende rinviato al prossimo
Consiglio.
Il Consiglio prende atto, concordando
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK