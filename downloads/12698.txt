Consiglio Regionale della Valle d'Aosta - Oggetto del Consiglio n. 3634 del 16 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3634 del 16 luglio 1992 - Resoconto
OGGETTO N. 3634/IX Ratifica di deliberazioni adottate dalla
Giunta regionale in via d'urgenza.
Oggetto n. 4733 in data 15 maggio 1992:
Cessione alla
S.R.V.L. V.I.A. Holding della quota di partecipazione azionaria
della Regione nell'Alpila S.p.A. Introito di somma.
Presidente
Ha chiesto la parola il Consigliere
Riccarand.
Riccarand (VA)
Vorrei avere qualche notizia in più
sulla società che sta acquisendo queste quote azionarie e per quale
motivo l'Amministrazione regionale ritiene opportuno rinunciare
alle sue quote.
Si dice che a suo tempo la Regione aveva partecipato al capitale
sociale dell'Alpila S.p.A. con lo scopo di controllare il tipo di
intervento che si realizzava. Vorrei capire sulla base di quale
valutazione si propone tale cessione.
Presidente
Ha chiesto la parola l'Assessore al Bilancio e
alle Finanze, Lavoyer.
Lavoyer (ADP)
Premesso che questa iniziativa è
stata portata avanti dalla precedente Presidenza della Giunta,
cercherò di dare le delucidazioni in mio possesso visto che anche
il mio Assessorato è stato parzialmente interessato a questo
argomento. L'Amministrazione regionale al fine di favorire lo
sviluppo turistico ed economico della Valle, garantire
l'occupazione e prevenire lo spopolamento della montagna, aveva a
suo tempo stabilito di partecipare in misura non superiore al 35
percento alla costituzione delle società per azioni avente come
obiettivi la costruzione e la gestione degli impianti di
risalita.
Per tale motivo la Regione si trova al momento presente nel
capitale dell'Alpila S.p.A. nella misura del 34 percento e della
Courmayeur Mont Blanc Funivie S.p.A. nella misura del 35
percento.
Finalità diverse erano alla base della partecipazione regionale
nell'Alpila S.p.A.; infatti la sottoscrizione del 27 percento circa
al capitale sociale dell'Alpila S.p.A. era stata effettuata sia per
assicurare agli azionisti un concreto sostegno finanziario, sia per
avere la garanzia di poter controllare dall'interno i progetti di
sviluppo della conca di Pila.
Dal momento in cui l'Alpila S.p.A. è diventata azionista di
maggioranza della Pila S.p.A., la partecipazione azionaria della
Regione in quest'ultima ha, anche se indirettamente, superato il
limite fissato del 35 percento.
Ora a seguito della fusione per incorporazione dell'Alpila
S.p.A. nella V.I.A. Holding Srl, tale limite verrebbe superato
anche nella Courmayeur Mont Blanc Funivie S.p.A. nel caso che la
Regione trasferisse, anche se in percentuale minore, la sua quota
di partecipazione in Alpila nella V.I.A. Holding Srl trasformata in
S.p.A. Per rientrare nei limiti di partecipazione, sia nell'Alpila
che nella Courmayeur M.Blanc ed anche per il notevole utile
conseguibile nell'operazione, circa 940 milioni di plusvalenza, si
è ritenuto più opportuno cedere la quota, 27 percento azionaria
detenuta dalla Regione nell'Alpila, piuttosto che subentrare con
una quota inferiore, 24 percento nella V.I.A. Holding.
Le condizioni di cessione delle azioni Alpila sono da ritenersi
estremamente vantaggiose in quanto la Presidenza della Giunta è
riuscita ad ottenere lo stesso prezzo pagato da V.I.A. Holding agli
azionisti privati per l'acquisto del 72 percento delle azioni
stesse, malgrado che in tale prezzo fosse incluso il premio di
maggioranza quantificabile del 15-20 percento. I pagamenti
dilazionati oltre che ad essere assistiti da idonea fideiussione
bancaria, saranno maggiorati dagli interessi calcolati al tasso
netto del 6,65 percento pari al tasso netto che il tesoriere
corrisponde alla Regione sulle giacenze di cassa.
Presidente
Ha chiesto la parola il Consigliere Riccarand,
ne ha facoltà.
Riccarand (VA)
Se ho capito bene da quello che ha
detto l'Assessore, questa Srl V.I.A. Holding, sarebbe una società
che raggruppa sostanzialmente la Pila, l'Alpila, le Funivie Val
Veny e anche Courmayeur Mont Blanc.
Mi chiedevo per quale motivo questo concentramento di importanti
impianti e strutture viene fatto tramite una Srl; che cosa indica
questa sigla V.I.A. Holding che ha una rilevanza dal punto di vista
economico e finanziario non indifferente nella nostra Regione e
quale ruolo intende svolgere la Regione stessa all'interno di
questo processo.
Presidente
Ha chiesto la parola l'Assessore al
Bilancio e Finanze Lavoyer, ne ha facoltà.
Lavoyer (ADP)
Per avere dati più precisi sulla
composizione della V.I.A. Holding mi riservo di farli pervenire
direttamente al Consigliere Riccarand.
La motivazione propria della trasformazione da Srl a SpA della
V.I.A. Holding e che dovrebbe avere una funzione di coordinamento;
però la Regione è presente sia nell'Alpila che nella Courmayeur
Mont Blanc Funivie. Se non si fosse fatta questa operazione la
presenza azionaria della Regione nella V.I.A. Holding sarebbe
comunque stata minoritaria e quindi ininfluente dal punto di vista
decisionale.
Dal punto di vista economico, anche gli uffici avevano rilevato
a suo tempo l'opportunità di effettuare questo tipo di
operazione.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Per dichiarare l'astensione del Gruppo
Verde Alternativo su questo provvedimento perché non è motivato in
modo chiaro neppure sul ruolo che deve svolgere l'Amministrazione
regionale. Mi sembra discutibile il discorso di convenienza
economica quando non siamo in una situazione in cui sia necessario
recuperare risorse finanziarie.
Presidente
Pongo in votazione la ratifica della
deliberazione in oggetto.
Esito della votazione:
Presenti: 29
Votanti: 27
Favorevoli: 26
Contrari: 1
Astenuti: 2 (Maquignaz e Riccarand)
Il Consiglio approva.
Oggetto n. 5343 in data 2 giugno 1992:
Adesione alla
"Fédération Européenne des populations de montagne (F.E.P.M.)" e
versamento della quota associativa per l'anno 1992.
Presidente
Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 30
Il Consiglio approva all'unanimità.
Oggetto n. 5500 in data 8 giugno 1992:
Aggiudicazione a
trattativa privata, con contratto di cottimo fiduciario, alla ditta
Attilio Lazzarotto, di Mosso S. Maria (VC) legge regionale 30
luglio 1991, n. 32 dei lavori di ricostituzione del comprensorio
boschivo denominato "Verdona", lotto 1, in Comune di Oyace.
Approvazione ed impegno di spesa.
Presidente
Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 30
Il Consiglio approva.
Oggetto n. 5501 in data 8 giugno 1992:
Aggiudicazione a
trattativa privata, con contratto di cottimo fiduciario alla ditta
Masala Dino, di Airole (IM) (legge regionale 30 luglio 1991, n. 32)
dei lavori di ricostituzione del comprensorio boschivo denominato
"Bois de Chesele", lotto 2, in Comune di Oyace. Approvazione ed
impegno di spesa.
Presidente
Pongo in votazione la ratifica della
deliberazione in oggetto.
Esito della votazione:
Presenti: 31
Votanti: 30
Favorevoli: 29
Contrari: 1
Astenuti: 1 (Gremmo)
Il Consiglio approva.
Oggetto n. 5635 in data 8 giugno 1992:
Definizione
agevolata dei rapporti tributari pendenti ai sensi della legge
413/1991. Approvazione, impegno e liquidazione di
spesa.
PresidentePongo in votazione la ratifica della deliberazione in
oggetto.
Esito della votazione:
Presenti, votanti e favorevoli: 31
Il Consiglio approva.
Oggetto n. 5908 in data 26 giugno 1992:
Concessione di un
contributo straordinario di lire 15.000.000 all'U.S. Pont-Donnas
nelle spese previste per l'organizzazione della "II festa dello
sport", in programma a Pont-Saint-Martin dal 23 al 28 giugno 1992.
Approvazione ed impegno di spesa.
Presidente
Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 31
Il Consiglio approva.
Oggetto n. 6034 in data 26 giugno 1992:
Concessione di un
contributo straordinario all'Institut Valdôtain de l'Artisanat
Typique per attività promozionali relative all'anno 1992.
Approvazione e impegno di spesa.
Presidente
Ha chiesto la parola il Consigliere
Chiofalo, ne ha facoltà.
Chiofalo (DC)
In riferimento al punto 3 delle premesse
della deliberazione, vorrei chiedere all'Assessore Mafrica
spiegazioni sul fatto che abbiamo una perdita per la gestione
dell'IVAT di 80 milioni l'anno. So che l'Assessore Mafrica è
sensibile a questi aspetti perché più volte ha parlato di
assistenzialismo e anche se questo non è da ritenersi tale, credo
che si riferisca alla riorganizzazione di questo Istituto.
La spesa di 25 milioni per andare a New York per l'esposizione
non credo sia utile e ho dubbi se votare o meno questa
deliberazione.
Chiedo all'Assessore Mafrica maggiori delucidazioni.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Io mi associo con il collega che mi ha
preceduto.
Questa è la classica "vaccata all'italiana", cioè buttare via
una barca di milioni in modo indegno ed io ne sono scandalizzato.
Credo che sia bene commentarla dettagliatamente per stabilire con
esattezza come viene gettato il denaro pubblico.
Non capisco come si possano comprare 5 milioni di libri. La
Regione di fronte ad un piano di contenimento delle spese non deve
scaraventare così facilmente i soldi.
Chiedo il rinvio di questa discussione invitando chi di
competenza a spiegare con argomenti validi e concreti che mancano
in questa deliberazione. Manca una chiara prospettiva di
fuoriuscita. L'anno prossimo chi sostituirà Mafrica riproporrà un
ulteriore contributo e così via. Si butteranno 100 milioni allo
scopo di fare da coperchio in modo indecente a una gestione da cui
non si può uscire.
Presidente
Ha chiesto la parola il Consigliere Cristina
Monami.
Monami (PCI-PDS)
Premetto che voterò questa deliberazione
anche per disciplina di partito e per etica professionale. Volevo
però richiamare l'Assessore Mafrica e la Giunta a dedicare parte
della loro intelligenza, della loro inventiva e della loro
obiettività, al personale senso dell'organizzazione e soprattutto a
mobilitare gli staff che si trovano intorno per dedicare a questo
argomento maggiore attenzione e con spirito critico nel rispetto
delle istituzioni e dei singoli cittadini.
Le perplessità che ho sentito in parte le condivido.
Presidente
Ha chiesto la parola il Consigliere
Riccarand.
Riccarand (VA)
Dalla lettura di questa deliberazione non
si capisce bene se la perdita di 80 milioni è riferita
complessivamente ai sei punti vendita oppure 80 milioni per ogni
punto vendita.
Per quanto riguarda gli interventi previsti di 110 milioni per
attività promozionali, si tratta di interventi molto scoordinati
tra di loro. Non emerge un preciso disegno di attività promozionale
mirata ad un certo tipo di clientela.
Vorrei capire quale strategia esiste da parte dell'Ivat.
Presidente
Ha chiesto la parola il Consigliere Rusci, ne
ha facoltà.
Rusci (PRI)
Molti colleghi francofoni che sono in
questo Consiglio, come me, avranno avuto difficoltà a capire che
cos'è il "packaging".
Abbiamo letto questa mattina che il Governo francese ha
provveduto a fissare alcune norme precise. Sulla documentazione
ufficiale c'è una ricerca del mantenimento della purezza della
lingua, anche per mantenere vive le differenze e per non subire
questa cultura massificante. Io riesco a tradurre un po' di latino
e di greco, ma non ho la capacità di capire e nessuno mi ha chiesto
di capire questo termine tecnico.
Presidente
Ha chiesto la parola il Consigliere Aloisi,
ne ha facoltà.
Aloisi (PSI)
Le perplessità che hanno illustrato i
colleghi che mi hanno preceduto, sono anche le nostre perplessità.
Non riusciamo a capire chi ha autorizzato l'Assessore Mafrica alla
trasferta a New York, perché per noi è comprensibile il fatto di
dover aiutare questo ente perché è un ente promozionale con lo
scopo di promuovere l'attività artigianale locale e quindi sotto
questa ottica ne condividiamo le prospettive. Sprecare però il
denaro in questo modo mi sembra assurdo. Allora voglio rilevare
anch'io che l'acquisto del materiale per la biblioteca è ridicola
come lo è la trasferta. Gradirei quindi sapere chi ha dato questa
autorizzazione.
Presidente
Ha chiesto la parola il Consigliere Pascale,
ne ha facoltà.
Pascale (PSI)
Non ripeterò le perplessità avute dagli
altri consiglieri, vorrei solamente dire che la questione dell'IVAT
è una storia molto antica e complessa. Ricordo che in quest'aula si
è tenuta un'ampia discussione sull'eventuale abolizione di questo
ente, e c'è stata poi la volontà politica di tutto il Consiglio di
portarla avanti; riorganizzandola però, su basi nuove.
In base a questo si è avuto un rinnovamento nell'ambito del
Consiglio di Amministrazione.
Qui si tratta di capire qual'è il progetto che sta alla base
della promozione.
Consiglierei all'Assessore di rinviare questa delibera in
commissione e consentire alle commissioni di tenere un'audizione
con i rappresentanti dell'IVAT per capire meglio i loro progetti e
come questa delibera si inquadra nel progetto stesso.
Presidente
Ha chiesto la parola al Consigliere
Chiofalo, ne ha facoltà.
Chiofalo (DC)
Vorrei solamente aggiungere a quanto ha
detto il Consigliere Pascale che questa deliberazione è stata
assunta in data 26 giugno 1992. La data invece della riunione del
Comitato di Gestione dell'IVAT è il 3 luglio 1992. Questo discorso
noi coincide, sembra che non ci sia stata alcuna richiesta del
Comitato stesso prima della deliberazione.
Questa è una delle perplessità, per cui per me è importante che
la Giunta deliberi prima che il Comitato si sia riunito.
Vorrei sapere cosa ne pensa in merito l'Assessore.
Presidente
Ha chiesto la parola l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
Credo che tutti abbiano chiaro
che ruolo ha l'artigianato valdostano nella cultura e nell'economia
valdostana. L'IVAT non ha un puro ruolo di commercializzazione,
perché se le cose dovessero essere valutate esclusivamente dal
punto di vista della commercializzazione, questo ente non avrebbe
scopo di esistere.
L'IVAT ha anche compiti rilevanti di natura culturale e
promozionale. Di natura culturale nel mantenere vive tradizioni che
risalgono alla notte dei tempi e che trovano la loro espressione
principale nella Fiera di Sant'Orso. Ha un ruolo promozionale nel
far conoscere le tecniche impiegate nelle lavorazioni tipiche e per
sostenere quest'insieme di attività non può essere finanziato
soltanto attraverso la vendita degli oggetti nei negozi.
Diciamo che la spesa relativa ai negozi, il calcolo delle spese,
in realtà corrisponde al disavanzo tra quanto viene ricavato dalla
vendita, quanto viene pagato agli artigiani e le spese del
personale che opera nell'ente stesso e che non ha soltanto funzioni
commerciali. Quindi da questo punto di vista indubbiamente il nuovo
Consiglio di Amministrazione, che ha evidenziato queste cifre,
proprio dal fatto che sono evidenziate, si è posto il problema di
una migliore organizzazione e sta esaminando la possibilità di
ridurre i punti di vendita e di renderli più efficaci anche dal
punto di vista commerciale.
Il discorso, rispetto agli interventi proposti. Questi
interventi proposti sono stati sottoposti preventivamente alla
Giunta regionale attraverso richieste fatte dal Presidente
dell'IVAT e il Presidente dell'IVAT ha poi portato nel suo
Consiglio, quando ha avuto notizie che comunque la Giunta regionale
aveva deliberato in proposito, salvo ratifica del Consiglio.
Ora, sulle iniziative prese da un Consiglio di Amministrazione,
io credo che si debba anche fare un riflessione di carattere più
generale. Abbiamo eletto da poco questo Consiglio di
Amministrazione che ha giudicato che nel passato non è stata
sufficiente l'attività promozionale e ha fatto delle proposte in
merito.
Possono essere condivise o meno però io credo che se vogliamo
dare tempo a questo nuovo Consiglio di Amministrazione, che sta
predisponendo per il 1993 il piano di riorganizzazione di tutte le
attività, dobbiamo anche permettere a questo stesso Consiglio, a
meno di non voler prolungare la lunga mano dirigistica della
Regione anche sugli enti che dalla Regione vengono promossi.
Presidente
Ha chiesto la parola il Consigliere
Chiofalo, per dichiarazione di voto, ne ha facoltà.
Chiofalo (DC)
Lei Assessore ha completamente dribblato
il passaggio essenziale relativo alla perdita dei punti vendita. Ha
parlato soltanto del discorso promozionale. Per questo motivo il
gruppo della Democrazia Cristiana chiede che si provveda a
votazione segreta.
Presidente
Ha chiesto la parola il Consigliere
Aloisi, per dichiarazione di voto.
Aloisi (PSI)
Anche noi non ci riteniamo soddisfatti delle
risposte dell'Assessore perché nel suo intervento ha citato le
prerogative dell'Ente che sono quelle di incentivare l'attività
artigianale locale e qui tutti noi siamo d'accordo. La critica che
noi abbiamo fatto è il discorso dello spreco del denaro. Non
possiamo criticare l'assistenzialismo nelle altre Regioni quando
poi vediamo che, forse, siamo la Regione più assistenzialistica che
c'è in Italia.
Invito l'Assessore affinché non si sprechino almeno i 25 milioni
per la trasferta di New York, mentre invece siamo d'accordo sul
fatto di incentivare la nostra presenza nelle zone a noi limitrofe,
quali la Francia e la Svizzera.
Condividiamo anche noi la richiesta della Democrazia Cristiana
di votare in modo segreto questa deliberazione.
Presidente
Ha chiesto la parola il Consigliere Gremmo,
per dichiarazione di voto.
Gremmo (UAP)
Io non ho trovato sufficientemente motivata
l'arrampicata sugli specchi che ha fatto l'Assessore Mafrica,
perché poi alla fine ha detto quella che è la realtà.
Si potrebbe tranquillamente e con meno dispendio far coordinare
questo settore dall'Assessorato.
Trovo grave però il fatto che lui abbia glissato sulle
prospettive. Potrei anche capire la legittimità di comprare i
libri; però mancando una progettualità fra qualche anno ci
ritroveremo di nuovo l'ulteriore buco dei 100 milioni che verrà
ripresentato. D'altra parte il discorso di Chambéry non è del tutto
vero perché hanno i loro prodotti di artigianato tipico, quindi
vendere in quelle zone gli analoghi prodotti potrebbe essere
controproducente.
Voterò contro perché manca un preciso progetto.
Presidente
Pongo in votazione la ratifica della
deliberazione in oggetto. Ai sensi dell'articolo 71 del Regolamento
interno per la richiesta di cinque consiglieri, la votazione si
svolgerà in forma segreta.
Esito della votazione:
Presenti: 33
Votanti: 31
Favorevoli: 18
Contrari: 13
Astenuti: 2 (Chiofalo e Limonet)
Il Consiglio approva.
Oggetto n. 4386 in data 30 aprile 1992:
Operazioni di
consolidamento finanziario delle imprese del gruppo Follioley.
Legge regionale 28 giugno 1982, n. 16.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Questa deliberazione è stata motivata dal
fatto che il Consigliere Riccarand aveva chiesto delle informazioni
che sono in grado di soddisfare solo in parte.
Per il gruppo terra fanno parte: l'Eurovia Costruzioni SpA;
Pineta Srl; il Centro Follioley SpA; Gas-Petroli Valle d'Aosta Srl;
Mont-Gas; Calcestruzzi Piemonte; Piemonte Costruzioni; Mecar Srl;
Stra Spa; Sima Srl; Soft Italia Srl; Finanziaria Follioley SpA;
Consorzio Monte Bianco e Grelo Società Consortile.
Del gruppo volo: Safe Srl; l'Elialpi Spa; l'Aereo Srl; C.E.A
Società Consortile. Questo è l'elenco delle società dell'ex Gruppo
Follioley.
Per quanto riguarda la seconda domanda inerente al nominativo
delle società sulle quali si iscrivevano le ipoteche, alla data
attuale non è stato ancora sottoscritto il contratto di mutuo con
il Medio Credito, quindi non si ha notizie di quali siano queste
società. Appena sarà sottoscritto il rogito notarile, mi farò
premura di comunicarlo al Consigliere Riccarand.
Presidente
Pongo in votazione la ratifica della
deliberazione in oggetto.
Esito della votazione:
Presenti: 29
Votanti: 28
Favorevoli: 27
Contrari: 1
Astenuti: 1 (Gremmo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK