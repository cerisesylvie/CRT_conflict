Consiglio Regionale della Valle d'Aosta - Oggetto del Consiglio n. 1574 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1574 del 26 gennaio 2011 - Resoconto
OGGETTO N. 1574/XIII - Interrogazione: "Monitoraggio e
raccolta di informazioni sugli afflussi di visitatori alle mostre
organizzate dall'Assessorato dell'istruzione e cultura".
Interrogazione
Preso atto delle mancate risposte, ai sensi dell'ex articolo
116 del Regolamento interno del Consiglio regionale, alle richieste
formulate rispettivamente in data 23 novembre 2009 con la quale si
chiedeva di conoscere il numero di visitatori delle esposizioni
"The art of game" e "Le arti a Firenze tra gotico e rinascimento" e
in data 22 novembre 2010 nella quale si chiedeva di conoscere il
numero di visitatori alle mostre in programma nella
primavera-estate 2010;
Evidenziata l'importanza che riveste, per una corretta
programmazione, la conoscenza e il monitoraggio continuo degli
afflussi dei visitatori delle mostre ed esposizioni organizzate
dall'Assessorato all'Istruzione e cultura;
i sottoscritti Consiglieri regionali
Interrogano
L'Assessore all'Istruzione e cultura per conoscere:
1) se l'Assessorato dispone di strumenti
tecnico-organizzativi in grado di garantire un monitoraggio e una
raccolta di informazioni sugli afflussi di visitatori alle mostre
organizzate;
2) in quali tempi l'amministrazione è in grado di conoscere
l'andamento e i risultati delle esposizioni periodicamente
organizzate;
3) quali circostanze di fatto, di natura tecnica o di altro
genere, hanno impedito di fornire, nei 30 giorni di prassi, i dati
richiesti in premessa;
4) il numero di visitatori delle singole mostre realizzate
nel corso della stagione estiva 2010 paganti e non paganti.
F.to: Bertin - Giuseppe Cerise - Chatrian - Louvin - Patrizia
Morelli
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président. Cercherò, come
fatto già nella scorsa adunanza del Consiglio, di parlare di dati
per la gioia di tutti i colleghi.
Per quanto riguarda la prima risposta, l'Assessorato alla
cultura garantisce un monitoraggio ed una raccolta di informazioni
sugli afflussi dei visitatori alle mostre organizzate; in questi
ultimi anni succede attraverso una banca dati informatizzata che
viene implementata settimanalmente con i dati registrati dal
personale in servizio presso le varie sedi espositive e, per quanto
riguarda le mostre con ingresso a pagamento, la biglietteria
automatizzata garantisce quotidianamente il monitoraggio degli
afflussi dei visitatori.
Seconda risposta: a seguito dell'utilizzo del software che è in
dotazione all'Amministrazione, l'andamento dei flussi dei
visitatori può essere conosciuto settimanalmente e per le mostre
con ingresso a pagamento il numero dei biglietti venduti può essere
eventualmente verificato ogni giorno.
Terza risposta, la questione del ritardo nel fornire i dati: i
dati richiesti relativi ai visitatori delle mostre, sia dell'estate
2009 che per l'estate 2010, sono stati forniti direttamente in
Consiglio nel corso delle varie sedute, nella seduta successiva
alle richieste formulate, ad esempio: è stata formulata la
richiesta il 20 novembre, avremmo dovuto fornire i dati il 20
dicembre, c'è stata l'iniziativa del collega Bertin e ho risposto
direttamente in Consiglio, come farò oggi con la tabella allegata
con i dati che vi citerò.
Per quanto riguarda i dati, punto 4, il totale dei visitatori
delle mostre dell'estate 2010 è 42.116 visitatori; enuncio il
dettaglio, così siamo sicuri di non sbagliarci. Castello di Ussel,
mostra di Forattini, quella omessa nella precedente iniziativa:
ingressi gratuiti 2.874, ingressi paganti 4.544, per un totale di
7.418 (poi le fornirò la tabella); Museo archeologico: gratuiti
2.274, paganti 1.591, totale 3.865; Centre Saint-Bénin: 1.723
gratuiti, 767 paganti, totale 2.490, per un totale, per quelli a
pagamento, di 13.773; abbiamo quelle non a pagamento, Hôtel des
Etats, 3.833; Finessi 1.174, San Lorenzo, Diémoz, 13.438 (dato
interessante per queste mostre alla chiesa di San Lorenzo
sull'artigianato tipico che stanno dando grandi risultati), Forte
di Bard 2.253, più 4.719, più 2.926 che sono le tre mostre
organizzate. Quindi il totale dei dati dei visitatori è di 42.116
che, sommati ai visitatori dei siti e dei partecipanti ai soli
eventi culturali presentati dall'Assessorato della cultura, hanno
fatto registrare - come ribadito nella scorsa adunanza, in una
logica non solo di mostre fini a sé stesse e analizzate come dato
singolo, ma inserite in una programmazione culturale - 445.000
presenze nel corso dell'estate, a fronte delle 327.000 registrate
nel 2009; pertanto il dato da sottolineare è un incremento, in un
solo anno, del 36,06 percento, ed è ciò che ci incoraggia a
proseguire nel nostro lavoro di promozione culturale che in questi
anni stiamo portando avanti. I dati non comprendono le presenze al
Teatro Romano, come ho sottolineato nelle scorse adunanze, abbiamo
un sistema di rilevazione che non esisteva e dopo la
restitution
del Teatro Romano abbiamo inserito un sistema di
rilevazione dati anche delle presenze al teatro; da quest'anno,
quindi, avremo anche le presenze al Teatro Romano, che saranno dati
interessanti.
Ribadisco che il dato di una mostra o di singole mostre, anche
prendendo i dati a pagamento, non sono dati che possono misurare da
soli lo stato di salute o i riscontri di una promozione culturale.
Sicuramente bisogna tener conto di dati significativi come i 4.544
ingressi paganti di Ussel, perché lei l'altro giorno mi faceva il
paragone delle mostre al Forte di Bard, ma la mostra in un bene
culturale è diversa dalla mostra in una sede espositiva, perché uno
va a visitare il bene culturale e va anche a visitare un evento che
in esso è previsto, quindi sono dati diversi. Agli Uffizi - lei sa
che abbiamo una convenzione con il Polo museale fiorentino - le
chiamano "le mostre dopate", c'è all'interno della Galleria degli
Uffizi sempre una mostra che è temporanea, che i visitatori vanno a
visitare in quanto sono presenti negli Uffizi. Questo per dire che
ci sono sicuramente dei dati che sono significativi nell'analisi di
una promozione, ma i dati vanno visti nel loro insieme, e
soprattutto anche nell'analisi degli ingressi gratuiti bisogna
ricordare che i giovani non pagano, gli anziani non pagano - questo
a seguito di una delibera di Giunta regionale che riprende certi
criteri a livello nazionale - e abbiamo anche questa nostra volontà
di rendere accessibile al maggior numero possibile di persone i
nostri eventi e anche le mostre, quindi in questa ottica i giovani
e gli anziani non pagano e credo che sia qualcosa di molto
significativo.
Ribadiamo che siamo sempre a disposizione per fornire i dati, ma
quando c'è il confronto anche in Consiglio, siamo disponibili a
fornire i dati anche in quella sede, affinché tutti i colleghi
abbiano contezza dei dati che noi registriamo non solo per le
mostre, ma soprattutto che ci sia una lettura dei dati compatibile
con la programmazione nell'insieme e non con certi dati estrapolati
da un contesto che, da soli, non hanno nessun senso. Ad esempio,
l'Arte Contemporanea è un genere di proposta espositiva che non
registra mai, neanche fuori Valle, grandi numeri, ma che
all'interno di una programmazione culturale dà un valore aggiunto
ad una proposta destinata a valdostani e a turisti.
Président
- La parole au Conseiller Bertin.
Bertin (ALPE)
- Merci M. le Président. Ringrazio
l'Assessore. Noto, se non altro, visto che bisogna pensare in
positivo, che il tono rispetto all'altra volta è meno stizzito, è
meno prepotente...questo è già un passo avanti!
Constato che purtroppo i risultati sono mediamente in linea con
quelli degli anni precedenti e fanno esprimere un giudizio non
positivo su questo settore, che non ha la capacità di creare un
indotto, nonostante da un punto di vista finanziario i costi siano
piuttosto alti. Questo, a mio avviso, perché si spendono soldi su
troppi avvenimenti e, alla fine, si perde di incisività.
Probabilmente è questione di promozione o di altri aspetti legati
all'organizzazione delle mostre.
Riprendendo in modo puntuale le domande poste, avevo presentato
due "116" per conoscere questi risultati che mi ha dato oggi...poi
sono stato obbligato a presentare l'interrogazione, perché dopo un
mese se non mi si risponde...ci sono problemi tecnici nel fornire
queste risposte? A quanto pare no, visto che settimanalmente
vengono aggiornati (nella peggiore delle ipotesi), pertanto non è
una questione tecnica, c'è stata la volontà di non fornire questi
dati in tempi normali, per cui uno si trova obbligato, passato un
mese, a presentare l'interrogazione. Comunque, come dice lei, è un
fatto positivo perché si consente a tutti, anche all'opinione
pubblica, di conoscere quali sono i risultati delle iniziative
dell'Assessorato.
Continuo a giudicare questi risultati molto, molto al di sotto
di un potenziale che è maggiore. Tra l'altro, sottolineo che
l'altra volta non mi è stato risposto praticamente a quasi nessuna
delle domande; da questo punto di vista, oltre che rispondere con
oltre un mese di ritardo, anzi "a non rispondere"...nell'altro
Consiglio avevo chiesto quali erano i costi di queste strutture sia
dal punto di vista del personale che in generale. L'Assessorato non
è in grado di fornire una risposta, e questo è un po' inquietante,
perché bisognerebbe, per fare un bilancio complessivo sugli
investimenti fatti, sull'analisi costi-benefici, capire quanto
costa ogni singola iniziativa.
Sono - visto che voglio essere positivo - certamente contento
del fatto che al Saint-Laurent la mostra abbia attirato molte
persone; credo in generale che la scelta di questo sito per
promuovere gli artisti locali sia un fatto positivo, non tutto è
negativo, è una scelta fatta già da molto tempo, e a mio avviso è
positiva, nel senso che permette di far conoscere gli artisti
locali alla gente che visita Sant'Orso e che ha l'occasione di
entrare gratuitamente alla mostra di San Lorenzo e conoscere un
artista locale e, per i valdostani, è occasione di rivedere oggetti
e artisti e di conoscere meglio.
Sono molto insoddisfatto della risposta, anche perché conferma
quanto temevo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK