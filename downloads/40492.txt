Consiglio Regionale della Valle d'Aosta - Oggetto del Consiglio n. 3281 del 7 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3281 del 7 marzo 2018 - Resoconto
OGGETTO N. 3281/XIV - Interrogazione: "Notizie dell'esistenza
di un protocollo specifico per le donne vittime di violenze che si
rivolgono al Pronto Soccorso".
Grosjean (Président) -
Point n° 13 à l'ordre du jour. La
parole à l'Assesseur Bertschy pour la réponse.
Bertschy (UVP) -
Il Consigliere Padovani chiede se il
protocollo specifico per le donne vittime di violenza che si
rivolgono al Pronto Soccorso è attivo: sì, esiste un protocollo
aziendale e, se ha piacere, le posso dare copia, in modo che abbia
la possibilità di leggere tutto quello che viene organizzato e
articolato in questi casi gravi e preoccupanti. Esiste un
protocollo aziendale dal 2009 sulla gestione - a partire dal Pronto
Soccorso - della violenza sessuale nei confronti di soggetti di
sesso femminile ed è tuttora in corso di validità. Tale protocollo
definisce le modalità operative di presa in carico della persona
rispetto alle attività e alle professionalità da attivare nel
Pronto Soccorso, alle dimissioni o al ricovero e al
follow-up
. A questo si aggiunge un protocollo operativo
sottoscritto nel 2004 tra l'Assessorato della sanità, salute, e
politiche sociali e l'azienda (Struttura Medicina d'urgenza) che
definisce la procedura per collocare con urgenza una donna
residente in Valle d'Aosta, sola o con figli minori, nell'ambito
del servizio
L'Arcolaio
di prima accoglienza per donne sole
o con figli minori.
Aggiungo anche che recentemente, con il DPCM 24 novembre 2017,
sono state approvate le linee guida nazionali per le aziende
sanitarie e le aziende ospedaliere in tema di soccorso e assistenza
sociosanitaria, percorso per le donne che subiscono violenza. Si
tratta di linee guida di indirizzo e orientamento per le aziende
sanitarie e ospedaliere in tema di soccorso e assistenza
sociosanitaria alle donne vittime di violenza, che dovranno trovare
applicazione entro e non oltre un anno dalla loro entrata in vigore
(il DPCM è stato pubblicato il 30 gennaio 2018). Il percorso dovrà
garantire una tempestiva e adeguata presa in carico delle donne a
partire dal
triage
fino all'eventuale accompagnamento ai
servizi dedicati presenti sul territorio per elaborare un progetto
per la fuoruscita della violenza. Gli attori della rete, il
Servizio sanitario nazionale, i Centri antiviolenza, le Case
rifugio, le Forze dell'ordine, la Procura della Repubblica e gli
enti territoriali potranno formalizzare protocolli operativi di
rete strutturati che garantiscano il raccordo operativo e la
comunicazione tra la struttura sanitaria ospedaliera e i servizi
territoriali.
Le Regioni devono adoperarsi affinché le aziende ospedaliere
diano attuazione alle linee guida. A tal fine le strutture
competenti dell'Assessorato hanno già dato comunicazione
all'azienda di intraprendere il percorso di recepimento del nuovo
atto e vigileranno sulla sua attuazione che comporterà una
revisione del protocollo del 2009. Tale obiettivo è stato recepito
anche dal
Forum permanente contro le molestie e la violenza di
genere
, organismo interistituzionale istituito con la legge
regionale 25 febbraio 2013, n. 4, e nella predisposizione del nuovo
Piano triennale antiviolenza 2018/2020 porrà attenzione sia alla
formulazione di protocolli operativi, adeguandoli alla rete già
esistente, sia alla progettazione di iniziative formative dedicate
al personale sanitario, compreso quello convenzionato dedicato,
insieme alle reti antiviolenza territoriali e alla presa in carico
sociale e sanitaria delle donne che subiscono violenza.
Seconda domanda: "quali siano i dati e i risultati di tale
protocollo". Il protocollo consente una presa in carico coordinata
tra i vari professionisti delle donne nelle associazioni in parola.
L'articolo 1, comma 2, della legge regionale 25 febbraio 2013, n.
4, specifica che per "violenza di genere" si intende "qualsiasi
forma diretta o indiretta e qualsiasi grado di violenza sessuale,
fisica, psicologica ed economica, di minaccia di violenza, di
molestia, di
stalking
e di persecuzione rivolte contro le
persone in ragione della loro identità di genere, indipendentemente
dall'orientamento religioso, sessuale e dall'etnia e dalle persone
coinvolte vittime o artefici della violenza". I dati relativi alle
donne prese in carico per la violenza di genere sono riferiti al
2015, 2016 e 2017, e sono differenziati in codice. Per quello che
riguarda il 2015 sono i seguenti: codice giallo 9 interventi,
codice verde 85, codice bianco 78, per un totale di 172; nel 2016
in codice giallo erano 9, in codice verde 43, in codice bianco 69
per un totale di 121; nel 2017 in codice verde erano 39, in codice
bianco 52 più un'altra casistica, per un totale di 98. Le lascerò
la risposta, perché credo che non riesca a prendere appunti. Sono
indicate anche le nazionalità riferite al Pronto Soccorso, di modo
che si possa avere un dato anche riguardo a questo elemento, e poi
gli esiti delle dimissioni, come sono state portate avanti le cure
e tutto il completamento dell'attivazione del protocollo.
Si precisa infine che nel dicembre 2017 alcune strutture
dell'Ospedale Umberto Parini, tra cui il Pronto Soccorso - credo
che questo dato possa essere riferito, poiché si sta ponendo
all'attenzione in termini politici ma anche in termini sanitari e
sociali - hanno ottenuto la conferma di due bollini rosa per il
biennio 2018/2019 da parte dell'
Osservatorio nazionale sulla
salute della donna
che è impegnato nella promozione e nella
tutela della salute femminile. Nello specifico non è riferito
evidentemente a questo, ma è un tema che negli obiettivi di
gestione dell'azienda è fortemente all'attenzione delle direzioni,
dei medici e di tutte le strutture ospedaliere. Le lascerò la
risposta con le tabelle affinché abbia i dati precisi, sarà
sicuramente più semplice per lei poterli analizzare.
Président -
La parole au collègue Padovani pour la
réplique.
Padovani (CC-MOUV) -
Grazie Assessore per la
risposta.
Colgo l'occasione per dire come mai ho fatto questa iniziativa:
perché la violenza di genere, che giustamente come ha detto lei può
essere di vario tipo (psicologica, fisica, sessuale o altro) è una
questione estremamente grave - ce lo raccontano anche i numeri da
lei citati nella sua risposta - poiché ben sappiamo che non tutte
le persone che la subiscono hanno il coraggio e la forza di
denunciarla. Sappiamo di tanti casi che non vengono denunciati per
paura o per debolezza da parte di chi la subisce, casi che non
permettono di denunciare e di risolvere questa grave questione.
La ringrazio e le sono molto grato per la disponibilità a
fornirmi i dati per iscritto; sono dati molto ampi e lunghi, quindi
mi è molto utile averli per poi predisporre eventualmente nuove
iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK