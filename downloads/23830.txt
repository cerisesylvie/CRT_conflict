Consiglio Regionale della Valle d'Aosta - Oggetto del Consiglio n. 2837 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2837 del 21 giugno 2007 - Resoconto
OBJET N° 2837/XII - Communications du Président de la
Région.
Président
- La parole au Président de la Région,
Caveri.
Caveri (UV)
- Ritengo utile e proficuo informare il
Consiglio a seguito della riunione svoltasi questa mattina a Roma
dei Presidenti delle Regioni e delle Province autonome in merito
alla questione del federalismo fiscale. Credo sia opportuno sapere
a che punto siamo della vicenda, una vicenda iniziata nel confronto
all'interno della Conferenza delle Regioni e delle Province
autonome 5 mesi fa: il 25 gennaio, quando venne esaminata la bozza
di documento predisposta dal Ministero dell'economia nota come
"documento Giarda", essendo stato l'ex Sottosegretario Giarda
l'autore materiale delle linee guida della riforma nota come
federalismo fiscale. Va detto, come ho ricordato oggi nella
discussione con i colleghi, che ci troviamo di fronte
all'applicazione dell'articolo 119 della Costituzione ed è
assolutamente improprio e fuorviante definirlo federalismo, perché
il federalismo fiscale è un'impostazione completamente diversa. Ci
troviamo di fronte a un fatto applicativo, a seguito soprattutto
della riforma del titolo V della Costituzione, che tutto è tranne
che un reale federalismo.
Dopodiché ci sono state altre riunioni il 31 gennaio, il 7
febbraio, il 29 marzo, il 3 e 4 aprile, il 12 aprile, il 18 aprile,
il 17 maggio, il 23 maggio, il 7 giugno ed oggi; in realtà ci siamo
trovati di fronte, come rilevato da Presidenti e Assessori delegati
oggi alla Conferenza, ad una strana "partita a tennis" con il
Governo, perché, mentre le Regioni e le Province autonome facevano
delle proposte emendative sul testo, queste proposte mai venivano
recepite dal Governo che rilanciava con dei contenuti diversi.
Questo vale nel nostro caso per quel che riguarda l'articolo 19,
perché le Regioni a statuto speciale e le Province autonome sono
citate in questa che è una legge delega all'articolo 19.
Ieri, come una specie di tegola, è caduta per l'ennesima volta
sulla testa una proposta di disegno di legge governativo che ieri è
stata contestata dal nostro rappresentante, dr. Peter Bieler, e dal
dr. Postal della Provincia di Trento, perché ci troviamo di fronte
all'ennesima versione e stavolta anche più fantasiosa, perché si
dice che l'adeguamento degli ordinamenti finanziari delle Regioni a
statuto speciale e delle Province autonome deve determinare il
progressivo raccordo dell'ordinamento finanziario delle Regioni a
statuto speciale con quelle delle Regioni a statuto ordinario.
Finalmente viene smascherata un'idea che alcuni al Ministero
dell'economia e al Ministero delle Regioni hanno: quella non di
portare le Regioni a statuto ordinario su livelli superiori di
autonomia e di ordinamento finanziario, ma di far retrocedere
Regioni a statuto speciale a livello di Regioni a statuto
ordinario, cosa che oggi è stata contestata dall'insieme dei
partecipanti alla Conferenza delle Regioni e delle Province
autonome. È stato riproposto all'attenzione del Governo, questa
sera il Presidente Errani incontrerà il Ministro Padoa Schioppa,
perché dovrebbe andare al Consiglio dei ministri lunedì o martedì
della prossima settimana questo famoso federalismo fiscale, in
contemporanea con la presentazione del DPEF, il che è
comprensibile, perché questo serve a mettere i contenuti del
federalismo fiscale all'interno del DPEF, lanciando nel frattempo
quella che è una legge delega, con una delega che dovrebbe essere
esercitata fra un anno, ma nel frattempo dovremmo rivedere
all'interno delle Commissioni paritetiche l'ordinamento finanziario
della nostra Regione. Ho contestato questa dizione assieme ad altri
colleghi, erano presenti il collega Soru, l'Assessore Berger per la
Provincia di Bolzano, l'Assessore del Friuli Venezia Giulia che ha
seguito per tutte le altre Regioni alcuni aspetti di tipo tecnico,
quindi sono Regioni autonome situate politicamente sullo scacchiere
in maniera diversa, era presente anche il rappresentante della
Sicilia, tutti uniti dalla preoccupazione rispetto a questo ultimo
testo contestandola in profondità e richiedendo che si torni
all'articolo 19. Immagino che, a fronte di una legge delega di
questo genere, i Presidenti delle Regioni debbano essere chiamati
al Consiglio dei ministri, perché in tale caso si va a toccare uno
dei fondamenti dell'autonomia.
Presidente
- La parola al Consigliere Lattanzi.
Lattanzi (CdL)
- Credo che quello che si sta delineando
purtroppo era quello che temevamo da 3-4 anni, da quando ci è parso
chiaro che una coalizione di Centro-Sinistra radicalizzata a
Sinistra con una veste di finto federalismo e di finto liberismo,
ma di fatto condotta politicamente da quelle frange più
nazionaliste non poteva che portare il "Governo Prodi" a una
situazione di criticità. Non so se questi provvedimenti andranno
avanti, credo che ci sarà uno scontro mortale e che cadrà il
Governo prima che tali provvedimenti possano essere attuati nella
misura in cui è evidente che la coalizione del "Governo Prodi" è
un'accozzaglia di ideologie diverse, di pensieri culturali e
politici diversi, ma così diversi da non poter essere condotti.
Semmai quello che ci chiediamo è cosa ci fa Perrin lì, cosa ci fa
un autonomista convinto a sostenere un Governo che attenta
quotidianamente alle autonomie. Il disegno di Padoa Schioppa è
coerente con quello che propose nel momento in cui si insediò a
quel Ministero. Lui ha una visione molto europea della contabilità
di bilancio, dove le persone vengono dopo i soldi e dove le
trasformazioni di tipo contabile passano prima delle esigenze di
tipo economico e popolare. Non ci sorprende quindi la posizione di
Padoa Schioppa, così come non ci sorprende la posizione di
"Rifondazione Comunista", che sostiene che questo Paese per
difendersi dalla globalizzazione debba nazionalizzare molte delle
imprese, debba pianificare bilanci uguali per tutte le Regioni,
debba creare con un concetto di solidarietà dei bilanci uguali fra
tutti e più uguali per quelle Regioni in difficoltà. Quello che ci
stupisce è invece che vi sia qualche Senatore, dichiaratosi
autonomista, che tiene in piedi tale "giocattolo", questo sì ci
stupisce.
Quando ieri abbiamo sollevato l'opportunità che tutto il
Consiglio, almeno quella parte più moderata, liberale, autonomista
convinta che in Italia vi è bisogno di tante riforme... certamente,
ma riforme che diano alle Regioni più poteri e risorse... e questo
passa inevitabilmente attraverso il taglio dello statalismo, del
centralismo che vi è a Roma, degli enti inutili, di tutte quelle
cose che anche il "Governo Berlusconi" ha fatto fatica a fare. Vi
sono state scelte che sono state procrastinate perché c'erano
momenti di economia difficili, PIL allo 0,2% e mancavano le risorse
per fare le riforme di decentramento, per riequilibrare le
condizioni finanziarie e fiscali di questo Paese. Adesso che queste
condizioni ci sono e si potrebbero fare tali cose, il Governo di
Centro-Sinistra si distingue per una sua visione radicale; fra
l'altro, di un socialismo reale che è fuori dalla storia e da
quello che è utile a questo Paese per potersi riformare. Adesso
esprimere preoccupazione diventa quasi banale, qui c'è da fare una
"lobby" con le altre Regioni autonome a "mantenere ferma la barra"
al centro di un federalismo fiscale, che deve riconoscere alle
Regioni, così come già per quelle autonome, la parte più importante
delle risorse che devono rimanere su questo territorio... che
chiede al Paese di ristrutturarsi... e ai costi della politica
nazionale di ristrutturarsi per dare alle Regioni le risorse per
meglio affrontare le tematiche del loro territorio. È chiaro che
questa è una scelta, sono scelte politiche che tale Governo ha
dimostrato di non riuscire ad affrontare, ma questo sarebbe ancora
meno peggio se le cose rimanessero così come sono. No, addirittura
la prevalenza politico-ideologica di questo Governo è quella di
andare a rinazionalizzare un federalismo, che si chiama federalismo
fiscale, ma che di federalismo non ha nulla se non quello di
mantenere le risorse al centro e di lasciare le Regione in balia di
sé stesse, con le poche risorse e le molte competenze che ad esse
vengono attribuite.
Presidente, ribadiamo la necessità che questo Consiglio si
esprima con grande unità su questa posizione, dia mandato al
Presidente e ai Parlamentari di "tenere ferma la barra". È chiaro
che aspettiamo la risposta, perché in questa situazione vi è un
silenzio assordante che è quello del Senatore, che potrebbe
condizionare in maniera pesante i rapporti, come è stato fatto in
Trentino Alto Adige, fra la Regione Val d'Aosta e il Governo.
Questo silenzio è stato assordante, si è "sbofonchiato" qualche
attività di tipo propositivo al Governo, ma il Senatore Perrin deve
prendere atto che il "patto di sangue" che ha firmato con il
"Governo Prodi", che presupponeva una serie di difese delle
autonomie è stato un patto che sta dissanguando l'autonomia
valdostana. Su questo aspetto crediamo che ci debba essere
un'assunzione di responsabilità, a meno che il Senatore Perrin non
condivida pienamente l'azione del Governo tutto, anche dei
"Lanzillotta", anche dei "Giordano", anche dei "no-global", anche
di quelli che su tutta una serie di riforme propongono un certo
modello di società al quale a me fa fatica pensare, ma, se lo
condivide, allora è giusto che continui a mantenere in piedi questo
Governo, ma almeno la Valle d'Aosta lo debba sapere e alle prossime
elezioni si possa comportare di conseguenza, perché mi ricordo che
in campagna elettorale - io ero uno dei candidati - il Senatore
Perrin proponeva una rappresentanza di Centro-Sinistra a Roma per
meglio difendere l'autonomia valdostana, anzi si diceva: "chi
meglio di lui, un autonomista convinto, meglio di un "Lattanzi",
meglio di un "Viérin Marco", poteva difendere questa cosa?" Questo
è il momento di dimostrarlo, lo dimostri mandando a casa tale
Governo, che è un danno per il Paese, ma soprattutto per la Valle
d'Aosta e lo dimostri con coerenza, alla luce di un impegno che
questo Consiglio è pronto a prendere.
Presidente
- La parola al Consigliere Sandri.
Sandri (GV-DS-PSE)
- Le comunicazioni fatte dal
Presidente della Regione sono preoccupanti, perché sembrano più
dirette non alla difesa dell'autonomia e delle prerogative della
nostra Regione, ma alla bassa "cucina" della politica valdostana.
Premesso che ognuno di noi è preoccupato per come si andrà a
realizzare il federalismo fiscale ed è un "dossier" difficile che
dobbiamo affrontare con serietà, è evidente che la posizione dei
"muscoli", per cui ci si contrappone comunque, ci si mette in
alternativa comunque, è quella posizione che rende le nostre
prerogative dei nostri privilegi... e, come tale, ci indebolisce
violentemente nei confronti del Governo e delle altre Regioni
italiane, autonome e non. Dobbiamo, al posto di usare i muscoli,
usare il cervello e capire che questa è una battaglia difficile, in
cui dobbiamo cercare l'unità all'interno della Regione e fra il
Consiglio regionale e suo Governo, l'unità fra il Consiglio
regionale, il suo Governo e i suoi Parlamentari, perché solo questa
unità riuscirà a dare una risposta positiva alla Valle d'Aosta. È
evidente che sarà una risposta positiva che necessariamente
comporterà anche qualche sacrificio, ma è evidente che in una
situazione come quella odierna per fare il federalismo occorrano
delle risorse e, come in una famiglia, chi più ha più deve mettere
a disposizione di altri, dobbiamo comportarci così: come se fossimo
parte di una famiglia, anche se parliamo una lingua leggermente
diversa e abbiamo tradizioni diverse, ma di quella famiglia
facciamo parte, di quella famiglia vogliamo fare parte, con quella
famiglia vogliamo essere solidali e condividere le scelte. A meno
che non si voglia non sentirsi parte di questa famiglia, allora è
tutto spiegato; è evidente che ancora qualche rimasuglio di
andarsene da qualche altra parte all'interno di certa ideologia
autonomista c'è ancora. Penso sia evidente che tutto ciò risponde
molto più a questioni locali che non a questioni nazionali e
l'immediata risposta del Consigliere Lattanzi alle comunicazioni
del Presidente dimostra come il comunicato stampa di questa
mattina, per cui "Forza Italia" e "Fédération Autonomiste" si
"fidanzano" per un radioso futuro comunque alternativo a qualunque
proposito di governo con le Sinistre sia ormai una realtà presente
nella Val d'Aosta, sia un'unità benedetta dalla maggioranza attuale
e una maggioranza che si è fatta vedere più volte in questo
Consiglio che va dalla Destra a una parte della Sinistra. Una larga
maggioranza non di autonomismo, ma di ceto politico che si vuole
riprodurre indefinitamente. Il 9 e 10 aprile dello scorso anno i
Valdostani hanno detto "no" a questo tipo di politica,
prossimamente avranno ancora modo di dire "no". Noi "no" lo diciamo
qui, non siamo disponibili ad accettare alcun atteggiamento che
svilisca le nostre risorse, le nostre capacità, le nostre
competenze e le faccia diventare esclusivamente dei privilegi:
questo non è degno della Val d'Aosta, non è degno della nostra
storia, né della nostra tradizione!
Presidente
- La parola alla Consigliera Squarzino
Secondina.
Squarzino (Arc-VA)
- Ormai è diventata prassi che, ogni
volta che il Presidente della Regione va a Roma, ritorna e deve
parlar male, deve criticare...
(mormorii e proteste dai banchi della maggioranza)
... deve esprimere giudizi negativi su tale Governo. Noi ne
prendiamo atto, siamo ben contenti che in questo modo appaia
chiaramente dove si colloca questo Presidente della Regione...
Caveri
(fuori microfono)
- ... tutti i Presidenti
delle Regioni speciali... oggi avrebbe dovuto sentire Soru cosa
diceva, che è del Centro-Sinistra!
Presidente
- ... Presidente Caveri, per cortesia...
colleghi, chiedo di lasciare svolgere alla collega Squarzino le sue
argomentazioni.
Squarzino (Arc-VA)
- ... Signor Presidente, la figuraccia
la fa lei quando risponde in questo modo, mi spiace per lei, ma è
inutile che lei si metta a urlare così! O le cose sono vere, e con
il tempo si verificherà se sono vere, o sono false... con il tempo
si verificherà che sono false, non è urlando adesso che lei riesca
a trasformare le cose da false in vere o viceversa.
Rispetto al federalismo fiscale, noi più volte siamo intervenuti
su questo tema e più volte abbiamo chiesto che vi sia un
approfondimento serio su tutti gli aspetti. Finché in Italia vi
erano solo le Regioni a statuto speciale e tutte le altre avevano
un ordinamento con pochissima autonomia, è chiaro che noi avevamo
riconosciuta una grossa specialità e un grosso "status" di
autonomia. Nel momento in cui con l'articolo 119, con la riforma
della Costituzione, anche alle altre Regioni giustamente sono state
attribuite delle nuove competenze - e competenze talmente nuove che
alcune competenze le hanno le Regioni a statuto normale e non le
abbiamo ancora noi Regioni a statuto speciale, tant'è vero che la
Costituzione dice che, laddove la Costituzione prevede per le
Regioni a statuto normale delle competenze che le speciali non
hanno ancora, le speciali possono ugualmente esercitare tali
competenze -, questo significa che vi è poco per volta un
riequilibrio di competenze. Il collega Comé mi ha detto: "è al
basso, certo!". Proviamo a pensare cosa vuol dire un riequilibrio
di competenze all'alto. Non siamo noi soltanto, ma l'indagine della
Banca d'Italia ha fatto vedere chiaramente che noi come Regione
abbiamo molto più dei 10/10 delle tasse che paghiamo, abbiamo molto
più della ricchezza che produciamo; se tutte le Regioni a statuto
normale devono essere equiparate alle Regioni a statuto speciale in
alto, a tutte le Regioni andrebbe riconosciuto almeno i 10/10 della
ricchezza che producono e tutti i servizi centrali e tutti i
servizi che riguardano l'intero Stato e tutte le Regioni come
verrebbero pagati? Credo non abbia senso che rivendichiamo solo
così a parole, come un diritto una situazione che va ripensata
all'interno dell'intero Paese. Adesso qualcuno ricordava che
finalmente vi sono le risorse, certo, grazie a Prodi vi sono le
risorse e non certo grazie al "Governo Berlusconi" prima, ma queste
risorse devono essere utilizzate per tutti e non solo per qualcuno.
Bisogna allora affrontare il problema del federalismo fiscale non
in senso ideologico, ma vedendo concretamente competenze Regione
per Regione e vedere come le Regioni possono esercitare queste
competenze.
Presidente
- La parola al Consigliere Salzone.
Salzone (SA)
- Non volevo intervenire, anche perché il
Presidente è stato esaustivo delle brutte notizie che arrivano da
Roma, ma, dopo aver sentito il collega Sandri e la collega
Squarzino, ritengo che qualcosa si debba dire. Credo che ci vorrà
più tempo per dibattere di questo tema, però mi pare che si
evidenzino in modo chiaro filosofie del tutto diverse di chi
immagina l'autonomia della nostra Regione fondata sui principi
dello Statuto. L'ultimo intervento della collega Squarzino denota
come nel suo disegno vi sia l'idea di abbattere lo Statuto e le
motivazioni per le quali è stato fondato, perlomeno l'ho
interpretato così.
Oggi qui possiamo giustamente cominciare ad approfondire il
discorso del federalismo fiscale, della revisione del titolo V
della Costituzione, che è tutto meno che federalismo fiscale, ma mi
pare di capire dalle notizie del Presidente che "il dado è tratto",
ossia la cosa che si evidenzia di più è la volontà di questo
Governo di volere un appiattimento delle Regioni nel nostro Paese e
quindi l'eliminazione delle Regioni a statuto speciale. Credo che
non vi siano alternative, su questo torneremo a discutere e ad
avere un'unica speranza: quella che tale Governo vada finalmente a
casa.
(in sala si commenta: bravo, bravo! Qualcuno
applaude)
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Era solo per condividere con voi una
sensazione. Vivo qui una situazione irreale, perché a volte vado a
Roma, su delega del Presidente, per affrontare temi di natura
finanziaria e fiscale e uno di questi temi è appunto il federalismo
fiscale. Rispetto a questo tema, vedo che i Presidenti di Regione
sono attenti alle esigenze delle loro Regioni. Qui noi abbiamo
degli interventi autolesionisti, dove, nell'ambito della
discussione che legittimamente dovremmo fare a tutela dei nostri
cittadini, a tutela del nostro territorio, a tutela della nostra
montagna, sentiamo anteporre delle affermazioni a delle
dichiarazioni che fa il Presidente che hanno del folle. Ci lanciamo
in discussioni... Centro-Destra, Centro-Sinistra... devo dire che
un livello così basso non l'ho mai visto! A Roma, per quanto vi sia
una tensione elevatissima, i Presidenti di Regione non sono tutti
di Centro-Destra, né tutti di Centro-Sinistra, ma evidenziano
un'assonanza nel difendere i propri territori, nel difendere le
proprie popolazioni. All'interno di questo discorso ci lanciamo in
discussioni sul federalismo fiscale con una banalizzazione
incredibile! Il federalismo fiscale non è che "parla" solo di
decimi; vorrei consigliare politici di lungo corso a leggersi la
Costituzione, perché non "parla" solo di compartecipazione: "parla"
di fondi di perequazione e di fondi statali che intervengono per
colmare delle differenze esistenti. È vero che abbiamo dei politici
che probabilmente oltre a Saint-Etienne e Via De Tillier non vanno
e non sanno che c'è un territorio che ha delle necessità diverse
rispetto ad una microarea del centro di Aosta, ma bisognerà fare
prima o poi un approfondimento e ben venga! Probabilmente
riusciremo a chiarire qualcosa che uno ha forse studiato poco.
Presidente
- La parola al Consigliere Bortot.
Bortot (Arc-VA)
- Di solito sono io qui dentro quello
"sopra le righe", ma vedo che, tutto sommato, divento un esempio
per un sacco di altri interventi... Per una volta sono
assolutamente d'accordo con l'Assessore Marguerettaz: il
federalismo fiscale non sono solo soldi, è un Paese, una Nazione,
un popolo e, quando parliamo di difesa dei cittadini, dobbiamo
cominciare ad occuparci innanzitutto dei nostri cittadini e le
risorse per i nostri cittadini ce le abbiamo, ma non sono
distribuite equamente. Da questo punto di vista, dare lezioni in
giro per il mondo di federalismo quando abbiamo pensionati con 400,
500, 600 euro... però questa è una battuta, anche se il problema è
serio e occorre intervenire... il federalismo fiscale consiste in
un concetto di solidarietà fra popoli con origini e culture
diverse, che vanno dal bacino del Mediterraneo fino a Bolzano e
fino a noi, che attraversano anche il Mediterraneo, perché avremo
anche problemi di federalismo fiscale e di cooperazione
internazionale per riequilibrare rispetto a popolazioni che...
Caveri
(fuori microfono)
- ... fra l'altro, il
Governo impugna la nostra legge sulla cooperazione... ti annuncio
che mi è arrivata la telefonata...
Bortot (Arc-VA)
- ... ma io non voglio essere tenero con
il nostro Governo, è che, come in qualsiasi famiglia, si fanno i
conti dei soldi che ci sono. Abbiamo da spendere di più di quello
che incassiamo, dobbiamo capire dove prenderli, non siamo noi che
facciamo demagogia sullo sciopero nel pagare le tasse, per fare un
esempio, senza voler polemizzare con nessuno.
Al Consigliere Lattanzi invece... ogni minuto Prodi è schiavo di
"Rifondazione" e della Sinistra radicale; un Ministro Bersani si
trova contro le "lobby" perché vuole liberalizzare i tassisti e ha
una "lobby" che è contraria. La politica di "Rifondazione" e della
Sinistra radicale non è tanto quella di liberalizzare "tout court"
partendo dalle categorie più deboli, vogliamo parlare dei
farmacisti, dei notai, degli avvocati? Tutti super liberisti, tutti
per decenni super liberisti contro di noi! Quando un Ministro
Bersani ha cercato modestamente di liberalizzare parzialmente con
delle liberalizzazioni su cui ci sarebbe da discutere - ma non è
ora il momento di entrare nel merito -, "apriti cielo"! Tutti
corporativi, tutti lobbisti, tutti integralisti e tutti a difesa
dei propri privilegi.
A questo punto, come Governo regionale, come Consiglio
regionale, effettivamente dobbiamo farci rispettare, ma sono
d'accordo con quanto hanno detto i miei colleghi: forse già ieri il
Presidente ha alzato i toni e cosa succede? Che si alzano i toni
per andare sui giornali perché è iniziata la campagna elettorale,
salvo poi il giorno dopo presentarsi con risoluzioni che sono più
edulcorate; allora i trucchetti li capiamo anche noi, siamo anche
noi capaci di alzare i toni! Proviamo a prendere una posizione
seria, mi sembra che in parte sia stato fatto, qui alziamo i toni
finché vogliamo, prendiamo una posizione seria, mettiamoci non con
il Governo, ma prima fra le Regioni a statuto speciale... capire
quanto di sovranità intesa in questo caso eventualmente di soldi
siamo in grado di rinunciare, nel dare il buon esempio per un
federalismo fiscale, dove si ritrova tutta la popolazione del
nostro Paese, tutte le Regioni. Indichiamo anche, Presidente
Caveri, dove si può tagliare e dove si possono trovare quelle
risorse, perché abbiamo un'evasione fiscale dal bar dove vado a
prendere il caffè a livelli molto più alti, che non credo che... se
finalmente ci mettessimo a dare delle indicazioni come Governo e
come Consiglio sul rispettare le regole, sul non evadere - perché
pagare le tasse è un dovere per pretendere i servizi -, saremmo in
grado di avere delle entrate che consentirebbero, senza spendere un
centesimo di più dei nostri soldi, di essere in prima fila su una
solidarietà fiscale con il resto della popolazione del Paese e con
le altre Regioni. Proviamo a farlo, sono convinto che, se ci sono
posizioni decise e condivise dal Consiglio regionale su queste
politiche di indicazione alla popolazione valdostana, abbiamo
abbondantemente le risorse con cui essere solidali con il resto del
Paese, con il resto delle Regioni senza rinunciare ad una lira del
nostro bilancio attuale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK