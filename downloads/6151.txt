Consiglio Regionale della Valle d'Aosta - Oggetto del Consiglio n. 594 del 30 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 594 del 30 maggio 1984 - Resoconto
OGGETTO N. 594/VIII - PROSPETTIVE DELL'ILSSA VIOLA DI
PONT-SAINT-MARTIN ED ALTERNATIVE OCCUPAZIONALI PER L'AREA DELLA
SETTIMA COMUNITA' MONTANA - (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Millet, Cout:
INTERPELLANZA
Alcuni organi di stampa hanno pubblicato i dati relativi al
bilancio 1983 della Società ILSSA VIOLA, che chiude in pareggio
grazie a positivi risultati derivanti dall'aumento della
produttività aziendale e dai contributi dello Stato per lo
smantellamento degli impianti per la lavorazione delle lamiere a
caldo e del reparto acciaieria.
Tra l'altro, dalla relazione allegata al bilancio della Società
risulta che, malgrado il dimezzamento della forza lavoro, la
produzione si è mantenuta all'incirca sui livelli del 1982 (con una
riduzione del solo 3%) e che sono aumentate notevolmente le
esportazioni che hanno toccato un'incidenza record pari a circa il
2% del fatturato, mentre il costo del lavoro ha avuto un decremento
del 6, 7%.
Sempre dalle considerazioni svolte dalla Società in sede di
approvazione del bilancio è emerso che l'ILSSA VIOLA dovrà operare
puntando principalmente sulla qualità, sulle finiture e sulla
riduzione dei costi di produzione.
Malgrado questi dati positivi non si hanno tuttavia notizie in
merito a programmi di investimento finalizzati a razionalizzare i
reparti di lavorazione ed a installare nuove lavorazioni di
finitura.
Tutto ciò premesso i sottoscritti Consiglieri
regionali
INTERPELLANO
l'Assessore regionale all'Industria, Commercio, Artigianato e
Trasporti per conoscere:
1) quali rapporti si sono recentemente instaurati tra la
Giunta regionale e la Direzione ILSSA VIOLA al fine di concordare
investimenti nell'ambito dello stabilimento di Pont-Saint-Martin,
con quali risultati e con quali prospettive concrete;
2) per quali ragioni fra le proposte di nuovi insediamenti
industriali presentate in questi giorni dalla Giunta regionale non
compare alcuna alternativa occupazionale per l'area della settima
Comunità Montana, gravemente colpita dalla pesante riduzione del
personale operata dall'ILSSA VIOLA.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
L'interpellanza ha nella premessa
riassunto quelli che sono i dati emersi dalla lettura sui maggiori
quotidiani delle notizie relative al bilancio dell'ILSSA VIOLA
relativo all'anno 1983. In particolare "Il Sole 24 Ore", sul numero
del 3 maggio scorso, fa una analisi approfondita del bilancio
dell'azienda, rilevando come l'ILSSA VIOLA sia riuscita a chiudere
il 1983 con i conti in pareggio, con una buona consistenza degli
accantonamenti, con una riduzione del costo del lavoro rispetto
all'unità di prodotto, mantenendo un buon livello delle
esportazioni che hanno portato un livello record del 27% del
fatturato, con un sostanziale mantenimento della produzione
malgrado la riduzione consistente della forza lavoro.
Si tratta di alcuni dati abbastanza confortanti sulla capacità
produttiva ed economica dell'azienda che ci inducono a riproporre
un'importante questione che riguarda il suo futuro. In altre
occasioni si era detto che il futuro dell'ILSSA VIOLA dipende da
due elementi: la qualità dell'acciaio prodotto e la convenienza del
prodotto e cioè il prezzo di commercializzazione e quindi di
produzione dell'acciaio stesso. Sono questi i due elementi che sono
legati strettamente alla necessità di riqualificare l'apparato
produttivo della cosiddetta area a freddo dello stabilimento. C'è
anche per l'area a freddo un problema di vetustà degli impianti,
c'è un problema di impianti che non sempre sono in grado di
garantire la qualità del prodotto.
Non abbiamo notizie di prospettive in tal senso da parte della
proprietà dell'ILSSA VIOLA. Gli articoli che prima ho citato non ne
parlano. Notizie in tale senso non sono state fornite dalla Giunta
regionale la quale ha, finora, sempre e soltanto enunciato la
possibilità di avere incontri con i proprietari dell'ILSSA VIOLA
per conoscere le loro intenzioni sullo stabilimento di
Pont-Saint-Martin. Oltre a questo occorre aggiungere che c'erano
stati impegni, anche se verbali, per installare a Pont-Saint-Martin
un'ulteriore lavorazione di cosiddetta finitura o verticalizzazione
del prodotto. Anche rispetto a questa esigenza non ci sono oggi
delle notizie ufficiali in merito e questa è un'altra delle domande
che rivolgiamo alla Giunta regionale.
Le questioni si collegano strettamente alle nuove proposte che
la Giunta ha predisposto in merito a nuovi insediamenti
industriali: non ci sono infatti per quell'area proposte in quella
che è stata definita la mappa degli interventi.
Noi chiediamo la ragione di questa assenza e le indicazioni per
quella zona nell'immediato e, se possibile, chiediamo di conoscere
quale strada sta battendo la Giunta regionale per proporre
successivamente delle alternative occupazionali.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P. - U.V.P.):
Ritengo che sia diventato
quasi un rituale chiedere notizie dell'ILSSA VIOLA, specialmente da
parte di chi fa il Consigliere di zona, adesso elevato a livello di
segretario regionale (a questo proposito, gli facciamo gli auguri
di un ottimo lavoro, poichè siamo convinti che la scelta del
partito comunista non poteva essere più felice... visti i
predecessori!). Vorrei far rilevare che quando si fanno
interpellanze che rappresentano una doverosa azione, esse vanno
inquadrate nella situazione complessiva del settore in cui si viene
ad operare, e cioè la siderurgia, che è al centro non solo di un
grosso dibattito internazionale ma di una grossa crisi dalla quale
forse, a dette degli esperti, è possibile prevedere l'uscita tra un
paio d'anni. La stessa legge dei prepensionamenti prevede la
riduzione di 25.000 posti nel settore. Vorrei ricordare la rinuncia
dell'area a caldo che ha fatto la FINSIDER nei confronti della
Conegliano: di fronte ai 5.500 dipendenti che il nuovo Conegliano
aveva, i privati, che forse subentreranno nel settore siderurgico
della ex Conegliano, si impegnerebbero a rilevarne non più di
1.700, con una riduzione di occupazione che è pari al 65%. La
TEKSID, smembrata nelle due unità, una rimasta alla FIAT e l'altra
passata alla Nuova SIAS, ha ridotto i suoi occupati del 48%. La
Breda-NUOVA SIAS di Milano, da 4.500 dipendenti prevede di arrivare
a 800 dipendenti. Bagnoli, nonostante i mille miliardi spesi, da
9.000 dipendenti che c'erano avrà, quando ripartirà, 4.200
dipendenti. Abbiamo, non tanto lontano, Cuneo, che non ha
situazioni di crisi nazionali ed internazionali come il settore
della siderurgia, ma ha perso nell'ultimo anno 2.200 posti di
lavoro.
Io vorrei che i problemi, una volta impostati, venissero
inquadrati in questa realtà perchè guai se dovessimo operare senza
tenerne conto: in sostanza i miracoli non li fa nessuno. Anzi
stiamo oggi
pagando quel tipo di politica dissennata,
condotta particolarmente dalle Partecipazioni Statali, che ha reso
ormai impossibile alle società continuare ad accumulare debiti.
Ogni anno sono 3.500 i miliardi di perdite delle Partecipazioni
Statali.
L'ILSSA VIOLA è in questa situazione e chiaramente ha dei
problemi. La relazione apparsa su "Il Sole 24 Ore", per quanto
riguarda il suo fatturato, dice che è rimasto praticamente uguale,
ma non dimentichiamo che, essendo chiusa l'area a caldo, l'ILSSA
VIOLA si è approvvigionata di tutto quel materiale da un'altra
società che fa lo stesso prodotto, cioè la TERNI. Quindi è vero che
abbiamo ridotto del 50% il personale che lavora nell'azienda, però
è anche vero che la parte che occupava quel 50% viene
acquistata.
E' importante, secondo me, il dato che ha portato il Consigliere
Tonino, cioè che il bilancio è finalmente un bilancio attivo.
Questo ci dà certamente più garanzie che se noi avessimo un
bilancio in passivo.
La nostra proposta, elaborata con l'ILSSA VIOLA, è di proporre,
come Regione, che l'ILSSA, per rafforzare il suo lato debole, che a
me pare che sia la rete commerciale, possa fare un "pull" con la
FINSIDER, cioè quel settore pubblico che si occupa degli acciai
speciali. Perchè proponiamo questo? Perchè temiamo fortemente che
la predominanza che può avere oggi la TERNI possa un giorno essere
determinante per creare un giorno ulteriori difficoltà, se certi
giochi di mercato vengono portati avanti, all'ILSSA VIOLA. Noi
vorremmo creare questa convenzione per unificare le reti
commerciali della FINSIDER settore acciai speciali e dell'ILSSA
VIOLA per evitare che questo privato possa essere fagocitato,
secondo certi giochi e certe idee nazionali ed internazionali, da
una grossa struttura come quella della TERNI.
L'altro problema è quello dei finanziamenti. Esiste da parte
dell'ILSSA VIOLA l'impegno di rinforzare l'area a freddo nel 1985.
C'è un ipotesi: per l'ILSSA VIOLA alla fine dell'85 e all'inizio
dell'86 è possibile prevedere l'inversione di tendenza e quindi
iniziare alcune assunzioni, mettendo nel conto che l'attuale
situazione che riguarda i cassa-integrati verrà ridotta certamente
per la legge di prepensionamento a 50 anni. E' possibile prevedere
un inizio di reintegrazione per evitare lo scollamento. Questa è
l'ipotesi che la sociètà ha di recente confermato. L'impegno è di
introdurre non tanto ulteriori lavorazioni a freddo nell'ambito
dell'ILSSA VIOLA ma di vedere se si possono portare attività
indotte nell'arco di Pont-Saint-Martin. E' un'ipotesi che viene
portata avanti e c'è l'impegno di vedere se è possibile, attraverso
le capacità operative della SMI, di introdurre nell'ambito
dell'ILSSA VIOLA un'attività indotta che utilizzi i prodotti
dell'ILSSA stessa.
Nel bilancio del 1983, quello che ci ha portato al pareggio del
conto economico, sono inseriti i miliardi che l'ILSSA VIOLA ha
percepito in virtù dell'art. 20 della legge n. 46, che è un fatto
anomalo che non si ripeterà e che quindi non dobbiamo prendere con
tranquillità assoluta. Occorre essere soddisfatti che ci sia un
recupero notevole di produttività e pare che ci sia anche un
recupero di qualità del prodotto. Però facciamo attenzione, perchè
non sono ancora stati risolti tutti i problemi dell'ILSSA VIOLA.
Dalle informazioni che ho pare che siamo sulla strada giusta.
L'altro discorso riguarda la mappa, che nell'area della settima
Comunità montana non sembra prevedere niente. Io rispondo dicendo
che noi non pensiamo che le Comunità montane siano dei
compartimenti chiusi, ma, al contrario le comunicazioni non possano
più chiudersi nell'ambito di un concetto riduttivo di comunità.
L'istituto della comunità montana non aveva il compito di chiudere
rigorosamente i confini. Gli interventi della Regione vengono fatti
là dove meglio possono essere fatti e dove vi sono le condizioni
per poterli fare, nell'ambito di una distanza che si presume
accettabile anche più lontana degli insediamenti previsti.
Occorre disporre di certe infrastrutture che non esistono nella
zona di Pont-Saint-Martin ma che esistono a pochi chilometri di
distanza. Le prospettive di rendere operante una politica di
recupero occupazionale sono più sicure là dove vi sono condizioni
per poter partire. La Regione ha richiesto a tutti i Comuni la
mappa dei terreni industriali disponibili per poter eventualmente
insediare nuove attività. E' un quadro complessivo in una
situazione estremamente difficile in cui la crisi non è ancora
passata. La ripresa economica è a certi livelli, però da un punto
di vista complessivo c'è la possibilità di intervenire
gradualmente, tenendo conto anche della situazione del mercato
senza correre dietro ai minimi segnali.
Va detto con franchezza che stiamo operando in una situazione di
estrema difficoltà e vorremo che anche l'opposizione capisse.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Intanto voglio dire che, per non
ripetere sempre una certa ritualità, i problemi non debbono essere
ogni volta inquadrati nella situazione generale. L'analisi fatta
dall'Assessore la condividiamo e soprattutto condividiamo l'accordo
ILSSA VIOLA - TERNI per l'approvvigionamento del semilavorato. E'
un accordo che, se è vero che ha dimostrato da un punto di vista
economico di reggere bene, è però legato ad un filo, nel senso che
in un qualsiasi momento può essere messo in discussione e possono
aprirsi purtroppo prospettive assai più nere per la stessa
permanenza dell'area a freddo di Pont-Saint-Martin. In questo senso
l'azione indicata dall'Assessore (un accordo tra ILSSA VIOLA e
FINSIDER settore degli acciai speciali) può essere una strada da
seguire e che deve essere seguita.
Si opera in un settore difficile e ne siamo perfettamente
convinti, ma la richiesta che noi facevamo era di sapere se voi
state operando realmente. Nell'interrogazione abbiamo chiesto quali
sono i rapporti intervenuti tra la Giunta e la proprietà e le
risposte mi sembrano insufficienti. A noi sembra che l'attività
della Giunta regionale in questo senso segni il passo, a meno che
non si prenda per oro colato l'impegno del Gruppo Orlando che dice:
"fino alla fine dell'85 noi non vogliamo parlarne, perchè solo
allora valuteremo se ci saranno risorse sufficienti per poter
parlare di ammodernamenti o di produzioni diverse nello
stabilimento di Pont-Saint-Martin". Ricordo che poco tempo fa si
parlava del 1985, oggi
ho sentito che si parla della fine
dell'85 e questa è una cosa che ci sembra di dover sottolineare e
far notare alla Giunta regionale, oltre alla necessità di un
confronto con la proprietà dell'ILLSA VIOLA e del coinvolgimento in
questo confronto del Governo nazionale, che è una questione molto
importante. Tutto il resto diventa un discorso che facciamo troppo
spesso.
Di fronte alle preoccupazioni che ci accomunano non ci sono le
azioni politiche conseguenti per fare in modo che ci sia un fronte
da parte della Valle d'Aosta in una situazione così difficile.
Un ultimo accenno alla mappa e alle comunità montane. Io non
sono uno di quelli che si vuole chiudere nella comunità montana,
resta il fatto che in un'assemblea pubblica a Pont-Saint-Martin si
era parlato della possibilità quasi immediata di installare nello
stabilimento soluzioni alternative, e questo non l'ho detto io, ma
l'Assessore, avallato dal Presidente della Giunta...
.... interruzione ....
...è vero, nella zona ci sono anche aree disponibili e non ci
sono difficoltà per lo spostamento della manodopera da una comunità
montana all'altra. Il dubbio che noi abbiamo è che non si sfruttino
fino in fondo tutte le possibilità occupazionali che l'insediamento
di nuove industrie può avere nella nostra Regione. Io so che per la
zona che riguarda il bacino Pont-Saint-Martin Donnas ci sono altre
proposte, oltre a quella di cui si era già parlato. E' compito
dell'opposizione spingere e stimolare la Giunta affinchè alle
proposte si dia rapidamente una risposta e si valuti la situazione,
sempre che si tratti di soluzioni accettabili sul piano economico e
occupazionale. Questa è la funzione di questa interpellanza, che
spero non sia solo rituale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK