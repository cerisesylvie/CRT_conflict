Consiglio Regionale della Valle d'Aosta - Oggetto del Consiglio n. 1347 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1347 del 8 giugno 2005 - Resoconto
OGGETTO N. 1347/XII - Estensione della rete stradale valdostana.
(Interrogazione)
Interrogazione
Osservato che la nostra Regione è interessata, da decenni, da
una politica di realizzazione di strade di ogni tipo che, per
quantità e caratteristiche costruttive, non pare avere confronti
nelle altre Regioni dell'arco alpino;
Ritenuto necessario avere dati più precisi nell'estensione
della rete stradale valdostana e capire quali indicazioni
tipologiche vengono eventualmente fornite dal governo regionale a
proprietari, progettisti e costruttori;
il sottoscritto Consigliere regionale
Interroga
gli Assessori competenti per sapere:
1) a quanto ammonta il chilometraggio complessivo delle
strade (da intendersi nell'accezione più ampia) presenti nella
nostra Regione;
2) a quanto ammonta il chilometraggio delle singole tipologie
di strade (autostrade, strade statali, strade regionali, strade
comunali, strade poderali e/o consorziali, piste forestali,
eccetera);
3) se il governo regionale abbia mai dato indicazioni di tipo
ambientale, estetico, tecnico, eccetera per la progettazione delle
strutture costituenti la viabilità del nostro territorio.
F.to: Curtaz
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Siamo sempre in tema di strade e di viabilità.
Volevo sottolineare l'inizio di questa interrogazione, là dove si
dice:
"Osservato che la nostra Regione è interessata, da
decenni, da una politica di realizzazione di strade di ogni tipo
che, per quantità e caratteristiche costruttive, non pare avere
confronti nelle altre Regioni dell'arco alpino..."
; mi
piacerebbe capire da dove esce un'affermazione di questo genere,
perché così sarebbe quasi allarmante... quando poi ci troviamo su
posizioni notoriamente arretrate per quanto riguarda la stessa
viabilità e rispetto ad alcune altre regioni dell'arco alpino.
Per quanto riguarda la risposta alla prima domanda, il
chilometraggio lo darò in maniera differenziata, altrimenti il dato
non avrebbe alcun valore, quindi coniugherei la risposta al punto 1
con quella al punto 2. Contiamo in Valle d'Aosta 90 chilometri di
autostrade, 150 chilometri di strade statali, 500 chilometri di
strade regionali, 2.100 chilometri di strade comunali e 300
chilometri di strade forestali, per un totale di 3.140 chilometri.
Manca il dato relativo alle strade interpoderali, in quanto al
momento l'Assessorato non era nella possibilità di fornirlo, anche
per alcune difficoltà di rilevamento riferite alla definizione
stessa di strada interpoderale e per la difficoltà di fare delle
letture di queste sulle cartografie. Bisognerebbe fare una serie di
riflessioni perché il parametro, così non ha senso, in quanto ogni
tipo di strada dovrebbe essere rapportata al tipo di ambito al
quale essa si riferisce e verso il quale assolve un servizio.
Per quanto riguarda il terzo quesito, ci sono due risposte allo
stesso. La prima è più generale, nel senso che lo stesso piano
territoriale e paesistico nelle norme di attuazione indica degli
elementi per la progettazione ed esecuzione delle strade e degli
impianti a fune; l'articolo concepisce tutta una serie di
indicazioni, per esempio, sui tracciati che devono essere aderenti
alla morfologia dei territori, devono essere rispettosi della rete
pedonale storica e dei corsi d'acqua naturali, si parla di
scarpate, di drenaggio, si dice che devono essere previsti
attraversamenti per la fauna selvatica, la conformazione e la
tipologia delle infrastrutture di protezione attiva e passiva
devono essere coerenti con quelle preesistenti e con il contesto
paesistico e ambientale; quindi questo è già una specie di
"vademecum".
Al di là delle indicazioni del PTP, da sempre, vorrei dire
ancora prima del PTP e più ancora in sede di VIA, ma anche quando
non c'è il VIA sulle singole strade vengono fatte delle indicazioni
soprattutto da certi servizi, anzi alcuni hanno l'obbligo per legge
di farlo, come la Direzione di prevenzione del rischio
idrogeologico, la Direzione assetto del territorio e risorse
idriche, la Direzione foreste, il Servizio di VIA come ho detto
prima, il Servizio beni paesaggistici, il Servizio aree protette,
il Servizio promozione e sviluppo agricolo, il Servizio che si
occupa di viabilità perché la prima rispondenza che devono avere le
strade è quella alle norme del Codice della strada. Ognuno di
questi servizi, soprattutto in sede di VIA, ma sovente viene fatto
anche quando il tratto stradale non è sottoposto a VIA, formulano
delle indicazioni circa il fondo stradale, se deve o non deve
essere asfaltato: è questa una sollecitazione che viene soprattutto
per quelle strade ad uso agricolo e forestale, formulano
prescrizioni puntuali di tipo geologico e geotecnico per la
stabilità dei terreni, la protezione del manufatto, il drenaggio
superficiale, le dimensioni del nastro stradale, la sua pendenza,
le caratteristiche specifiche della sezione delle cunette, la
tipologia dei marciapiedi e il tipo di illuminazione, la
piantumazione di essenze vegetali, arboree e arbustive, e le
precauzioni da adottare nel corso dei lavori per ridurre gli
impatti. C'è quindi tutta una fase che consiste nell'effettuare dei
sopralluoghi prima di venire ad esprimere dei pareri.
Volevo riprendere la nota di colore con cui inizia questa
interrogazione, per sdrammatizzare il contesto perché qui c'è il
giochino di tirarsi un po' i sassi... Prima notazione: in assoluto
la strada più costosa che sia stata realizzata in questi anni è la
strada comunale che va da Champdepraz al Mont Avic. Seconda
notazione: non se ne abbia a male il collega Riccarand, a proposito
di tipi di strade che ci siamo fatti, ve ne cito uno perché questa
è solo valdostana ed è una strada che è stata richiesta nel 1996,
strada alla quale ero contrario peraltro, come poi una certa
vicenda giudiziaria ha sottolineato; il collega Riccarand
sollecitava l'allora Assessore ai lavori pubblici a realizzare una
strada che avrebbe dovuto facilitare la riproduzione dei rospi. La
fantasia sulle strade è una cosa che ci coinvolge tutti, di
conseguenza viene difficile attribuirci delle assoluzioni quando il
nostro territorio necessita - per tutta una serie di motivi - di
una viabilità che oggi si dimostra, soprattutto per qualità,
insufficiente.
Président - La parole au Conseiller Curtaz.
Curtaz (Arc-VA) - Nel replicare dico che sono perfettamente
d'accordo quando l'Assessore dice che come qualità è insufficiente;
probabilmente io e l'Assessore non siamo d'accordo sul tipo di
qualità.
Se lei mi dice che la qualità delle strade valdostane è
insufficiente, andiamo a nozze! Io sostengo che la tipologia
utilizzata nei decenni - quindi non è una polemica nei confronti
dell'Assessore Cerise - nel costruire le strade in questa regione e
che continua ad essere utilizzata per costruire strade in questa
regione, è una tipologia che va bene nella Pianura padana, ma non
va bene in una zona di montagna, perché si continua a costruire una
viabilità con dei raggi di curvatura, con delle ampiezze, con delle
modalità che non sono rispettose di un ambiente di montagna.
Non so a cosa lei faceva riferimento quando ha detto: "se ci
guardiamo intorno, siamo arretrati rispetto ad altre zone di
montagna"; sotto il mio punto di vista siano arretrati, perché se
andiamo in Svizzera o in Austria vediamo che la tipologia è
completamente diversa, si vede che c'è un'attenzione verso la
l'ambiente, anche nei suoi aspetti morfologici. Qui abbiamo fatto
dei viadotti, abbiamo fatto dei ponti, abbiamo fatto delle
gallerie... nei posti più impensati! Facciamo delle curve con dei
raggi di curvatura che vanno bene a Vercelli, ma non vanno bene per
salire a Pila! Poi possiamo anche dire che questo problema non
esiste, che non c'è un discorso di impatto ambientale e di scelte
di carattere progettuale e dire che il problema non esiste, però se
abbiamo gli occhi e guardiamo e abbiamo la possibilità di
confrontare, penso che si possa sostenere che la nostra rete viaria
è qualitativamente molto scadente, ma per queste ragioni.
Voglio aggiungere una cosa. Dico la verità, non sono stato molto
sorpreso dai dati dei chilometraggi, ci sarebbe da rimanere
impressionati sul dato quantitativo, cioè che una regione come la
nostra abbia, con esclusione delle strade poderali, oltre 3000 km
di strade. L'altra volta, parlando con l'Assessore Vicquéry, ho
fatto un pronostico: con il chilometraggio delle strade della Valle
d'Aosta, dicevo, si va da qui a Palermo. Mi ero sbagliato alla
grande, in difetto, perché non si va a Palermo, ma si va a Reggio
Calabria e si torna indietro!
Voglio chiedere all'Assessore se potesse rispondermi in qualche
modo: per un difetto mio non ho capito quando lei ha fatto
riferimento alla difficoltà di ottenere il chilometraggio delle
strade interpoderali che completerebbe il dato, è perché dipende
dal... quindi devo riproporre la domanda all'Assessore competente,
che non c'è, il quale potrà rispondermi, attraverso una prossima
iniziativa, anche per sapere di cosa stiamo parlando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK