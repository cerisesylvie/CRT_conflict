Consiglio Regionale della Valle d'Aosta - Oggetto del Consiglio n. 570 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula
Oggetto del Consiglio n. 570 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 570/XI Intendimenti circa la possibilità di ospitare
nel comprensorio di Courmayeur il ritiro pre-campionato di una
squadra di calcio di serie A. (Interpellanza)
Interpellanza Considerato che la chiusura a lungo termine del
Traforo del Monte Bianco, causata dall'immane tragedia occorsa il
24 marzo scorso, comporterà necessariamente, per ovvie ragioni
tecnico-organizzative, gravi danni economici alla Valle d'Aosta e
soprattutto al comprensorio di Courmayeur, e ciò per lunghi
mesi;
Visto che occorre fin d'ora attivarsi in più direzioni e con
tutti i mezzi possibili per cercare di arginare le gravi perdite
finanziarie che il disastro del Traforo causerà a tutti i settori
economici della Valle, nonché limitare l'inevitabile ricaduta
negativa che la tragedia comporterà all'immagine della nostra
regione;
Tenuto conto del fatto che l'Amministrazione regionale ha da
anni intrapreso una serie di attività promozionali basate sulla
necessità di diffondere nel modo più efficace possibile l'immagine
della nostra regione in campo nazionale ed internazionale;
Rilevato che in tale ambito si è sempre ritenuto opportuno
diversificare le proposte e i programmi anche in base a criteri
territoriali, preferendo la realizzazione di grandi esposizioni e
spettacoli nel capoluogo valdostano, affidando invece agli altri
comuni della Valle l'ospitalità di altri eventi turistici e
sportivi, quali ad esempio i ritiri delle squadre di calcio di
serie A;
Considerato altresì che ora il comprensorio di Courmayeur
necessita probabilmente di una particolare attenzione in tal senso,
ovvero di una progettualità turistica e promozionale contingente al
momento difficile che tutta la comunità del comprensorio sta
vivendo;
i sottoscritti Consiglieri regionali
Interpellano
la Giunta regionale per sapere:
1) se ritiene opportuno, nell'ambito della linea di politica
turistica adottata ultimamente, porre in essere tutte le azioni
necessarie affinché il comprensorio di Courmayeur possa ospitare
quest'estate il ritiro precampionato di una squadra di calcio di
serie A, o quantomeno di una squadra di caratura
internazionale;
2) in caso di risposta affermativa al primo quesito, quali
possono essere le modalità di realizzazione di tale evento.
F.to: Lanièce - Collé
Presidente La parola al Consigliere Lanièce.
Lanièce (Aut) Credo che quest'Assemblea sia unanimemente
d'accordo su una cosa: non possiamo permettere che i danni causati
dalla tremenda tragedia dello scorso 24 marzo distruggano anche la
prestigiosa immagine attuale e futura del comprensorio di
Courmayeur.
Quello spaventoso rogo, che ha temporaneamente interrotto la
comunicazione fra due nazioni, causando tragicamente la morte di
oltre 40 persone, non può e non deve distruggere o limitare, al
massimo, le speranze di una comunità che vuole lasciarsi alle
spalle il triste ricordo del disastro e ricominciare a progettare
il futuro.
La nostra proposta, sotto forma d'interpellanza, muove verso la
possibilità di chiedere alla Giunta regionale di verificare la
possibilità di ospitare quest'estate il ritiro pre-campionato di
una squadra di calcio di serie A, o quanto meno una squadra di
calcio di caratura internazionale. È una proposta che rientra
pienamente nella politica di promozione turistica attuata negli
ultimi anni dalla Giunta regionale, sia della passata legislatura
che dell'attuale, e quindi si accorda pienamente con la realtà
preesistente che è quella dei ritiri pre-campionato di importanti
squadre di calcio di serie A.
Cosa vogliamo ottenere proponendo il ritiro di una quadra di
calcio di serie A o di caratura internazionale nel comprensorio di
Courmayeur? Innanzitutto vogliamo cercare di alleviare in parte
quella che si presenta come la realtà dell'immediato futuro per
Courmayeur e le sue valli, una realtà fatta di nuove difficoltà
economiche e programmatiche che tutta la comunità del comprensorio
dovrà necessariamente affrontare. Sono dati emersi nelle ultime
ANSA, dove si parla di vendite diminuite anche del 40 percento, con
ricavi ridotti all'80-90 percento, con un danno presunto valutabile
ad oggi fra 15 e 20 miliardi. Da una dichiarazione del responsabile
dell'AISCAT emerge che ci sarà per la Valle d'Aosta una perdita per
il PIL di circa il 10 percento. Di fronte a dati ANSA che sono
pervenuti negli ultimi giorni, sono pertanto evidenti le
ripercussioni negative che questa tragedia porterà sul
comprensorio.
Ci siamo permessi di fare sotto forma d'interpellanza una
piccola proposta, una proposta semplicissima, lo voglio
sottolineare, ma che è un modo per sollecitare iniziative per
Courmayeur che, al di là della situazione attuale, resta uno dei
punti trainanti del turismo valdostano.
Ma vi è anche un altro aspetto positivo nella proposta. Se verrà
attuata - perché si tratta solo di una proposta che, se verrà
accettata, spetterà alla Giunta concretizzare secondo le modalità
che la stessa Giunta riterrà opportuno individuare - ma se verrà
presa in considerazione, realizzandola si contribuirà a diffondere
l'immagine di un ente Regione capace d'intervenire tempestivamente,
senza aspettare la manna dal cielo e i miliardi da Roma, con azioni
concrete non solo assistenziali nei confronti di una larga fascia
di cittadini venutisi a trovare in palese difficoltà.
Dobbiamo renderci conto che il problema esiste e va affrontato.
Non dimentichiamoci - anche questo è argomento di oggi - che
proprio Courmayeur sta affrontando non senza dibattiti e opinioni
opposte il progetto di un'opera, quella che riguarda l'impianto di
arroccamento, che quando sarà realizzata, in qualunque modo ciò
avvenga, cambierà aspetto, prospettive e ricettività dell'intero
comprensorio.
Ecco perché noi Autonomisti crediamo che ogni passo verso il
sostegno ad una comunità che sta vivendo un momento così
travagliato sia doveroso e rivolto anche ad un obiettivo che
coinvolge tutta la Valle d'Aosta.
Queste sono le motivazioni di base che hanno spinto il
sottoscritto, a nome del gruppo degli Autonomisti, a presentare
questa proposta sotto forma d'interpellanza perché riteniamo che il
comprensorio di Courmayeur necessiti di una particolare attenzione
in questa direzione proprio per quello che è successo, ovvero di
una progettualità promozionale contingente al momento difficile che
tutta la comunità del comprensorio sta vivendo.
Questa richiesta, ripeto, semplicissima che s'inquadra e
possiamo dire che va a braccetto con la politica intrapresa in
questi ultimi anni dalla Giunta regionale, penso che possa essere
almeno verificata. Non ci aspettiamo oggi dall'Assessore una
risposta in termini sì o no; ci farebbe piacere sentir dire
dall'Assessore, o chi per esso, che c'è da parte della Giunta una
possibilità di valutare questa proposta, ovviamente tenendo conto
delle strutture esistenti in loco - ad esempio, so che a Courmayeur
c'è la scuola di calcio di Altafini -, cioè tenendo conto di tanti
aspetti.
Speriamo che questa piccola proposta, che dimostra come
l'opposizione possa essere anche costruttiva, possa venire accolta.
Poi chiederemo le modalità con cui l'Assessore vorrà eventualmente
porla in essere.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Parzialmente possiamo condividere l'analisi della
situazione che si è venuta a creare a seguito della tragedia del
tunnel del Monte Bianco, e dico solo parzialmente perché in questo
ultimo periodo le valutazioni - tralasciando ovviamente l'aspetto
relativo alla disgrazia - sulle ricadute dal punto di vista
dell'economia della nostra regione, in particolare nel settore
turistico, in particolare nella comunità di Courmayeur sono molte e
diversificate.
A parte alcune posizioni che tendono a drammatizzare la
situazione, posso informare il Consiglio che nella maggior parte
degli operatori del settore, pur tenuto conto che questo è un
evento che cambierà abitudini e situazioni consolidate, non mi pare
che ci sia questa situazione di negatività dal punto di vista del
settore turistico che potrebbe emergere da questa nuova situazione.
Anzi, mi pare che ci sia la consapevolezza che si possa, partendo
proprio da questa situazione chiaramente non voluta, creare i
presupposti per un rilancio turistico della comunità di
Courmayeur.
Quindi, se possiamo anche condividere alcuni aspetti della
diagnosi della malattia, mi pare che le medicine che vengono
proposte all'ammalato siano per lo più diverse e non sempre tutte
hanno la stessa base e lo stesso ragionamento. In particolare, la
medicina che propone il Consigliere Lanièce è a mio parere
abbastanza debole per quanto attiene la realtà di Courmayeur.
Devo anche sottolineare che questa soluzione già a suo tempo fu
proposta alla comunità di Courmayeur; la Regione già tre anni fa
aveva proposto d'inserire all'interno dei ritiri la localizzazione
di Courmayeur in particolare legati al Parma e alla Sampdoria. Ma
dopo sopralluoghi effettuati, dopo confronti con le amministrazioni
locali sono emerse alcune problematiche, sostanzialmente tre: la
prima è un dato oggettivo, le misure dell'attuale campo di calcio
sono insufficienti per larghezza e per lunghezza, oltre ad avere
una collocazione dal punto di vista planimetrico abbastanza
infelice, perché si trova vicino all'autostrada e dall'altra parte
è attorniato da proprietà private.
Per quanto attiene gli albergatori già tre anni fa, ma ancora
oggi sussiste un problema, e cioè nella località di Courmayeur la
maggior parte delle prenotazioni sono opzionate da tour operator,
quindi la possibilità di destinare in una località così prestigiosa
un'intera struttura per questo tipo di finalità è molto difficile,
innanzitutto perché vogliono conoscere le date precise del periodo
del ritiro e tutti gli sportivi sanno che come sono organizzate
adesso, c'è il problema delle coppe internazionali, delle varie
competizioni che poi faranno scattare periodi di inizio ritiri
differenziati a seconda che una squadra partecipi alla Champion
League, all'Intertoto, alla Coppa Uefa.
Adesso, senza entrare nel dettaglio, ma già le società che hanno
la convenzione con la Regione per venire in Valle non sono
attualmente in grado di definire con precisione il periodo di
inizio e di ultimazione del ritiro, perché ciò dipende da quando
inizierà l'attività agonistica.
Questo era un altro degli elementi di grande debolezza che era
stato evidenziato negli incontri con gli albergatori che erano
stati interpellati; loro volevano date certe, queste date certe non
si possono dare e soprattutto è difficile trovare una struttura che
possa essere interamente destinata a questo tipo di evento. Non
ultimo, vi era la posizione del Comune di Courmayeur che era
abbastanza perplesso, soprattutto l'allora Assessore quando era
stato contattato non era molto entusiasta di iniziative di questo
tipo per una località come Courmayeur, proprio perché le strutture
sono già opzionate da un altro tipo di clientela, per cui si
andrebbe probabilmente a modificare certi equilibri.
Quindi se riteniamo positiva la preoccupazione del Consigliere,
che è quella di tutto il Consiglio e della Giunta regionale, che ha
istituito un gruppo di lavoro presieduto dalla Presidenza della
Giunta per monitorare tutta questa situazione, per vedere tutte le
azioni che si possono concretamente mettere in essere sia dal punto
di vista dell'eventuale cassa integrazione, sia dal punto di vista
di situazioni legate all'indebitamento delle attività commerciali,
possiamo come Giunta dirci sin da subito abbastanza perplessi su
questo tipo di proposta, proprio perché è già stata verificata sul
campo e non ha trovato un grande consenso.
Presidente La parola al Consigliere Lanièce.
Lanièce (Aut) Prendiamo atto della risposta che ci ha appena
fornito l'Assessore Lavoyer. Innanzitutto per quanto riguarda i
dati, ho letto dei dati provenienti da notizie ANSA, se poi non
corrispondono a verità, questo non posso verificarlo, li ho letti
sulla "Revue de Presse" e quindi ho fatto fede a questi dati che ho
letto in questi giorni.
L'Assessore ha detto che la situazione non è così tragica, mi
auguro che quanto ha detto corrisponda al vero, anche perché non è
certo il caso di alzare il tiro. Anzi se la difficoltà economica è
minore, meglio così.
Per quanto riguarda il resto, l'Assessore ha detto che la
proposta rivolta a Courmayeur era già stata fatta tre anni fa e
allora per diverse motivazioni era stata rifiutata.
Vorrei fare due considerazioni. Innanzitutto allora la
situazione era diversa rispetto a quella che c'è adesso; ho letto
sempre sugli organi d'informazione che lo stesso sindaco ha trovato
la proposta interessante, ma che prima era necessario verificare se
le strutture del comune fossero adeguate. Se allora il sindaco non
era assolutamente d'accordo, attualmente il sindaco ha rilasciato
un'intervista nella quale dice che non ne sapeva nulla di questa
proposta, ma ritiene che sia una proposta da verificare. Questa è
una prima diversificazione rispetto al passato.
Riguardo agli albergatori, è vero che vista la rinomanza della
cittadina di Courmayeur sicuramente loro hanno a che fare con delle
prenotazioni già fatte da molto tempo, però la tragedia che si è
verificata poco tempo fa potrebbe avere delle ripercussioni
negative anche nel settore alberghiero ed è un po' rischioso dire
che gli albergatori sarebbero contrari ad un'eventualità del
genere, anche perché ci potrebbe essere qualche defezione nelle
prenotazioni.
Mi sarei aspettato da parte dell'Assessore un diverso
atteggiamento, se non di accogliere in pieno la proposta anche per
tante motivazioni, che possono essere in parte politiche, quanto
meno di essere disponibile a verificare e - visto che esiste un
gruppo di lavoro che sta valutando di monitorare la situazione per
presentare proposte d'intervento per affrontare questo tragico
problema - a portare a conoscenza di questo gruppo di lavoro questa
piccola e semplice proposta per vedere se c'è una minima
possibilità di porla in essere. E porla in essere a Courmayeur o
anche nelle vicinanze, perché è giusto che ci sia una valutazione
complessiva di dove sia più opportuno.
Per quanto riguarda il campo di calcio, mi sembra che in passato
sia stato ospitato a Entrèves il Torino tanti anni
fa…
(interruzione dell'Assessore Lavoyer, fuori microfono)
… per cui se era stato ospitato,
penso che già allora il campo di calcio doveva essere a norma.
Prendo atto della risposta data dall'Assessore; ci dispiace che
questa nostra semplice proposta non sia stata neppure presa in
considerazione; speriamo comunque che l'elaborato del gruppo di
lavoro possa consentire, con le proposte che verranno effettuate,
di dare soluzioni immediate e importanti a questo triste momento,
che rischia di mettere in grossa difficoltà l'intera Valle d'Aosta,
e in modo particolare il comprensorio di Courmayeur.
Si dà atto che dalle ore 12,18 presiede il Presidente
Louvin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK