Consiglio Regionale della Valle d'Aosta - Oggetto del Consiglio n. 1895 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1895 del 9 marzo 2016 - Resoconto
OGGETTO N. 1895/XIV - Approvazione di mozione: "Avvio di un
piano di progressiva riorganizzazione clinica e assistenziale
nell'ambito dell'ospedale regionale".
Viérin M. (Presidente) -
Il punto n. 41 è rinviato a
domani per l'assenza giustificata dell'Assessore Rini. Punto n. 42
dell'ordine del giorno. La parola alla collega Morelli.
Morelli (ALPE) -
Merci Président.
La mozione che vogliamo sottoporre all'attenzione del Consiglio
riguarda l'ospedale regionale e, in particolare, la possibilità di
riorganizzare l'ospedale regionale secondo il modello
dell'intensità di cure, modello che è già stato adottato da alcune
Regioni e da alcuni ospedali anche in via sperimentale. Cerco di
spiegare rapidamente cos'è questo modello. L'ospedale per intensità
delle cure è un ospedale che non è più strutturato come da
tradizione in reparti, in base alla patologia e alla disciplina
medica, ma è organizzato in aree che aggregano i pazienti non in
base alla patologia ma in funzione della maggiore o minore gravità
del caso e quindi della maggiore o minore intensità di assistenza,
di livello di complessità assistenziale. L'ospedale organizzato per
intensità delle cure quindi supera il concetto di reparto chiuso
con i suoi specialisti per andare invece ad aprirsi
all'integrazione di tutte le diverse competenze professionali
necessarie per trattare i pazienti con patologie diverse, ma
riuniti in una stessa area e accomunati da un uguale bisogno
assistenziale.
Nella maggior parte delle sue applicazioni vengono individuati
tre livelli di assistenza, di bisogno assistenziale: un livello di
intensità alta che comprende le degenze intensive; un livello di
intensità media, ma con elevata variabilità di complessità, che è
un livello di breve durata delle degenze e un livello di intensità
bassa dedicata ai pazienti
post
acuti e in fase di
pre-dimissione. La differenza con il modello classico è che la
centralità è sul paziente e attorno al singolo paziente ruota
l'organizzazione dell'ospedale e si muovono i vari professionisti
invertendo la logica tradizionale a cui siamo abituati in un
ospedale come il nostro, dove il paziente viene allocato nei
reparti secondo l'appartenenza disciplinare.
Quali sono i vantaggi che sono stati riscontrati laddove
quest'organizzazione è già stata sperimentata? È un tipo di
organizzazione che consente al medico di concentrarsi sulle proprie
competenze e di esercitarle dovunque siano situati i pazienti che
fanno riferimento alla sua disciplina e al tempo stesso
l'infermiere in questo tipo di organizzazione viene a giocare un
ruolo centrale, la figura dell'infermiere viene valorizzata in
particolare perché vengono valorizzate appieno le sue
competenze.
Un altro aspetto importante è l'ottimizzazione dell'utilizzo
delle risorse tecnologiche delle sale operatorie, degli ambulatori,
i servizi di diagnosi sono utilizzabili da più professionisti senza
divisioni e senza dispersioni e si evita in qualche modo che vi
siano dei doppioni. Permette di migliorare l'occupazione dei letti,
che è un problema anche del nostro ospedale che vede molto spesso
dei pazienti ricoverati al di fuori del loro reparto con dei disagi
e delle problematiche che sono ben note. Dovrebbe favorire anche
l'integrazione tra i professionisti che si prendono cura dei
pazienti senza sovrapposizioni, ma in raccordo tra loro. Questo
avviene laddove la riorganizzazione nella sua fase di ideazione
riesce a coinvolgere il più possibile tutte le parti, perché è una
riorganizzazione che prevede una concertazione, una partecipazione
di tutte le parti affinché tutti si sentano consapevoli
dell'importanza del loro ruolo e nessuno si trovi sminuito nel
nuovo ruolo.
È un'organizzazione che non è una novità, prende spunto da un
modello di organizzazione di una casa automobilistica (Toyota) che
è stato applicato nella sanità. Alcune Regioni italiane, come la
Toscana, l'Emilia-Romagna, la Liguria, già lo hanno adottato e
hanno anche legiferato in merito. In particolare, sappiamo che
l'Ospedale Mauriziano ha adottato dal 2012 una sperimentazione che
va in questo senso. L'Ospedale Mauriziano non è un ospedale nuovo,
è un ospedale del 1800 costruito a padiglioni e quindi ricalca un
po' il modello del nostro ospedale, perché della riorganizzazione
per intensità di cure ricordo che si parlava quando si discuteva
del progetto del nuovo ospedale e naturalmente, quando si
concepisce una struttura nuova, è più semplice. L'applicazione è
sicuramente più semplice, perché la struttura viene già concepita
in funzione di quest'organizzazione per i livelli di intensità
delle cure. Naturalmente applicandola su una struttura esistente
che ha dei vincoli strutturali proprio legati a com'è fatto
l'edificio è sicuramente più complicato e comporta degli
adattamenti alla singola situazione.
Se ne era già parlato in Commissione proprio quando si discuteva
della costruzione del nuovo ospedale e in quel caso veniva data un
po' come scontata l'adozione di questa riorganizzazione. Noi
riteniamo che, anche in assenza di costruzione di un nuovo
ospedale, questo tipo di riorganizzazione potrebbe però permettere
di risolvere dei problemi e forse - ma è evidente che è una cosa
che va ben studiata e che richiederà i tempi necessari - anche
permettere di portare nella sede dell'Ospedale Parini quella parte
dell'Ospedale Beauregard, perché, riorganizzando l'ospedale in
questo modo, si andrebbero a recuperare degli spazi che forse
potrebbero poi essere riutilizzati in questo senso. È evidente che
è una cosa che va meditata, che va valutata bene, che va
approfondita nei tempi giusti, però noi riteniamo che comunque si
possa e si debba partire con una valutazione che vada in questo
senso. Grazie.
Presidente -
Siamo sempre in discussione generale. Chi
chiede la parola?
La parola al collega Fabbri.
Fabbri (UVP) -
Grazie Presidente.
C'è poco da aggiungere a quanto ha così bene esposto la collega
Morelli, è una metodologia che si sta inserendo in vari enti
ospedalieri italiani e che sta dando dei buoni frutti. Noi sappiamo
che la nostra sanità sta vivendo una fase complessa, una fase
difficile, una fase critica, per cui sosteniamo questa mozione
proprio nell'intento di invitare chi governa questa fase critica e
questo momento critico della nostra sanità a tenere presente questo
tipo di possibile evoluzione. Siamo in attesa del nuovo piano
aziendale, potrebbe essere veramente il momento di riprendere in
mano questo tipo di politica, questo tipo di organizzazione che
altrove ha già dato dei risultati positivi. L'ha detto la collega
Morelli: i risultati sono quelli di porre al centro di tutto il
sistema ospedaliero il paziente, di avere delle grosse sinergie fra
le varie figure professionali, in modo che si esplichino veramente
le qualità professionali che possono venire sfruttate al meglio per
quanto riguarda la cura del paziente, per quanto riguarda anche
l'organizzazione sia dal punto di vista propriamente organizzativo,
sia dal punto di vista della gestione economica dell'ospedale
stesso. Detto questo, naturalmente siamo cofirmatari e quindi il
nostro voto è favorevole per tutti i motivi che ho esposto.
Grazie.
Presidente -
Non vedo altre richieste, chiudo la
discussione generale. La parola all'Assessore Fosson.
Fosson (UV) -
Grazie Presidente.
Come detto nella premessa, la riorganizzazione della sanità in
Valle è sicuramente necessaria, non facile, lo avete detto
correttamente, ed è vero. Non siamo alieni da queste discussioni,
com'è scritto, e questo non solo per problemi economici, ma proprio
perché nei momenti di crisi vi è anche l'occasione per superare dei
modelli e per introdurne di nuovi, in un periodo in cui la super
specialità ha dimostrato di avere degli svantaggi, e quindi le
piccole strutture, e i loro costi, non sono sicuramente più
sostenibili. Tra l'altro, il decreto n. 70, che è il decreto che
guida un po' tutta la riorganizzazione, dando dei numeri, prevede
proprio nell'allegato 1: "per promuovere un uso appropriato
dell'ospedale, ai fini di migliorare la qualità dell'assistenza
offrendo al paziente la giusta intensità di cura". Adesso la
dottoressa Morelli ha parlato molto bene del concetto vero di
intensità di cura con il paziente al centro e il personale che
ruota e il medico che non è più il capetto dei tre letti. Il dottor
Fabbri diceva: "un po' più in sinergia...", eccetera. Io direi che
la sinergia, il mettere insieme le risorse sono un primo momento
per arrivare all'obiettivo. Sicuramente è legata agli spazi
necessari, perché, quando si è parlato dell'ampliamento
dell'ospedale, si parlava di H12 e H24, cioè nella piccola
struttura chiusa con 10-12 letti questo è sicuramente più
difficile.
È chiaro che è un problema di strutture, ma non solo. Il
Mauriziano a Torino non ha tutti i servizi e in alcuni posti la
sperimentazione è stata positiva. Al Niguarda a Milano è stata
interrotta la sperimentazione. Oltre ad esserci un problema
strutturale se io posso organizzare un ospedale con un piano con
molti posti letto, è molto più facile perché lo scambio del
personale è a vista. Sono d'accordissimo che il ruolo della
laureata in Scienze infermieristiche - e lo stiamo dimostrando
nelle nostre scelte - debba essere sempre più sottolineato, ma è un
problema soprattutto culturale di formazione. Ricordo quando
un'estate abbiamo spostato dall'Urologia il personale in Chirurgia.
Noi su questo abbiamo già fatto mi sembra dei percorsi di
poliambulatorio, mettendo tutti gli ambulatori insieme con la
day-surgery
che adesso è concentrata e abbiamo messo tutta
l'emergenza sotto un unico dipartimento, perché il dipartimento è
quella sinergia che porta poi, secondo me, all'intensità di cura,
in cui le professionalità vengono messe a confronto. Nel piano
aziendale che porteremo in Commissione per l'approvazione c'è
proprio il desiderio di andare ancora verso questa logica del
mettere insieme le professionalità e le risorse e riducendo
soprattutto i dipartimenti si potrà arrivare a questo. Noi quindi
siamo d'accordo, il Governo e la maggioranza sono d'accordo ad
accettare questa mozione, così come presentataci fermo restando che
i tempi non saranno brevissimi, anche se dobbiamo ragionare in
quest'ottica nella previsione, per esempio, perché è giusto quello
che dice sull'intensità di cura, che almeno i reparti chirurgici
siano tutti insieme, difficoltà che in questo momento abbiamo,
perché al Beauregard esiste un reparto chirurgico. Accettiamo
quindi la mozione pur sottolineando che sarà un percorso non
semplice, ma che va fatto e che le tempistiche saranno anche un po'
collegate a quello che sarà l'ampliamento dell'ospedale.
Presidente -
Possiamo procedere alla votazione. Dichiaro
aperta la votazione. La votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK