Consiglio Regionale della Valle d'Aosta - Oggetto del Consiglio n. 1356 del 12 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1356 del 12 luglio 1990 - Resoconto
OGGETTO N. 1356/IX - PROGETTO DI BONIFICA DELLA ZONA DELLE
"LITSE" IN COMUNE DI MORGEX. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 6 dell'ordine del
giorno.
INTERPELLANZA
APPRESO che esiste un progetto di "bonifica" della zona detta
delle "Litse" in Comune di Morgex;
RILEVATO che tale zona presenta delle particolarità ambientali
di notevole pregio sia per l'aspetto vegetale sia sotto l'aspetto
faunistico;
EVIDENZIATO che un intervento di "bonifica" sconvolgerebbe un
ecosistema particolare e raro per la Valle d'Aosta senza recare
nessun vantaggio per l'agricoltura della zona che presenta estese
aree agricole facilmente accessibili ormai incolte da anni;
SOTTOLINEATO che nella zona delle "Litse" già sono state
realizzate delle costruzioni che rischiano di interferire
negativamente con le risorgive e di inquinare l'acqua utilizzata
dallo stabilimento ittico;
il sottoscritto Consigliere regionale
INTERPELLA
l'Assessore all'Agricoltura, Foreste ed Ambiente Naturale per
sapere:
1) se esiste effettivamente l'intenzione a procedere ad un
intervento che sconvolgerebbe e snaturerebbe la zona delle "Litse"
in Comune di Morgex;
2) che cosa si intende fare per proteggere aree e zone della
Regione che, come quella delle "Litse" di Morgex, presentano
particolare interesse ambientale.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Il nostro Gruppo ha appreso che esiste un
progetto di cosiddetta "bonifica" della zona umida detta delle
"Litse", in Comune di Morgex. Si tratta di una zona che presenta
delle particolarità ambientali che la rendono pregiata sotto
l'aspetto avifaunistico ed anche sotto quello della vegetazione che
vi è presente.
E' ovvio che un intervento di bonifica sconvolgerebbe tutto
l'ecosistema che caratterizza quella zona, ma non presenterebbe
peraltro alcun vantaggio in termini di accrescimento delle aree
coltivabili. Nella stessa zona, nei Comuni di Morgex e La Salle, vi
sono ormai vastissime superfici agricole che non sono più coltivate
e sono in stato di completo abbandono, per cui ci sembrerebbe
assurdo andare a distruggere un ecosistema in cui ci sono delle
realtà faunistiche e vegetative particolari ed uniche, per
ricavarne delle aree agricole, mentre d'altro canto terreni
agricoli vengono abbandonati e lasciati incolti.
Sempre in quella zona è poi presente uno stabilimento ittico,
che utilizza anche l'acqua di queste risorgive. Ci sono anche altre
strutture che sono nate proprio in conformità ed in conseguenza
della presenza di quella zona umida.
Non dimentichiamo che, in Valle d'Aosta, le zone umide sono
pochissime e rischiano di scomparire completamente, per cui
andrebbero tutelate con appositi provvedimenti. In questo caso, un
intervento di bonifica sconvolgerebbe, a nostro avviso, tutto il
sistema ed avrebbe più effetti negativi che positivi .
Con la presentazione dell'interpellanza noi vorremmo capire se
esiste questo progetto di bonifica, che intenzioni si hanno e come
si intende proteggere un ambiente che ha delle particolarità
tipiche ed uniche.
PRESIDENTE:
Ha chiesto la parola
l’Assessore all'Agricoltura, Foreste ed Ambiente
Naturale, Lanièce; ne ha facoltà.
LANIECE (DC):
In data 20 settembre 1989 è stato
effettivamente presentato un progetto per la bonifica della zona in
questione, che è ancora privo di varie autorizzazioni: licenza
edilizia, legge Galasso, autorizzazione forestale... Gli uffici
competenti lo stanno attualmente esaminando, ma non è stata presa
ancora alcuna decisione, né in senso positivo, né negativo.
Ovviamente, trattandosi di una zona particolare, come è già
stato ricordato dal Consigliere Riccarand, sarà prestata la massima
attenzione e si cercherà di valutare a fondo se sia necessario o
meno effettuare l'intervento proposto. Ribadisco, comunque, che la
Giunta a tutt'oggi non l'ha ancora esaminato e non ha assunto
alcuna decisione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Prendo atto che ci troviamo ancora in una
fase precedente ad una eventuale decisione e, viste le
caratteristiche della zona in questione e l'opportunità di una
decisione ponderata, chiederei all'Assessore di sottoporre il
progetto ad un esame, anche solo consultivo o informativo, da parte
della Commissione consiliare competente in materia di assetto del
territorio, in modo che la stessa possa essere informata sul da
farsi e possa ricevere ulteriori elementi di valutazione da parte
della Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK