Consiglio Regionale della Valle d'Aosta - Oggetto del Consiglio n. 2293 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2293 del 22 novembre 2006 - Resoconto
OGGETTO N. 2293/XII - Revisione dei criteri di assegnazione
di carburante in esenzione fiscale. (Interrogazione)
Interrogazione
Ricordata la mozione approvata dal Consiglio regionale il 21
settembre 2006, che sanciva un accordo tra differenti forze
politiche di maggioranza e di minoranza ed il Governo regionale, in
merito alla revisione delle scelte effettuate nell'estate scorsa
riguardo alla distribuzione di buoni carburante, ed in particolare
tale mozione prevedeva l'attuazione di un tavolo di confronto, a
livello di commissione consiliare, prima della fine dell'anno, in
modo da istituire già a partire dal 2007 "gli aiuti necessari per
agevolare la sostituzione, la riconversione e la rottamazione in
tempi definiti dei veicoli più inquinanti";
Preso atto che recentemente è stata inviata dall'Assessorato
alle Attività produttive e Politiche del lavoro una lettera a tutti
i proprietari di automobili che, in base ai dati risultanti dalla
banca dati regionale dei beneficiari di carburante in esenzione
fiscale, erano titolari di veicoli pre-Euro 1, chiedendo la
conferma di tale dato attraverso la presentazione della carta di
circolazione, della "Carte Vallée" e della patente di
guida;
Evidenziato che tale procedura ha una valenza nettamente
burocratica in contrasto con il dettato e con lo spirito della
Legge Bassanini sulla semplificazione dei procedimenti
amministrativi, in quanto tali dati sono disponibili presso altre
amministrazioni pubbliche;
Sottolineato che è molto complessa la procedura per acquisire
l'esatta classificazione Euro del proprio veicolo in quanto le
normative europee successive hanno portato a numerose varianti di
attribuzione numerica o di sigla delle caratteristiche riferibili
ai differenti livelli Euro previsti, come si può efficacemente
dedurre dal sito della Polizia Municipale di Firenze, che prevede
oltre un centinaio di varianti riconducibili ai cinque livelli Euro
per i differenti mezzi di trasporto;
i sottoscritti Consiglieri regionali
Interrogano
l'Assessore competente in materia per conoscere:
1) le motivazioni della mancata attuazione della Legge
Bassanini da parte del Servizio carburanti, con il conseguente
danno per il cittadino sia in termini di spostamento e di tempo,
sia per l'allarme suscitato, particolarmente negativo per la
popolazione più anziana;
2) quali siano i tempi per la predisposizione delle scelte
nei criteri di distribuzione dei carburanti per il 2007 e,
conseguentemente, i tempi di attuazione del confronto con i Gruppi
consiliari, sulla base degli impegni presi con la mozione
sopraccitata;
3) quali strumenti l'Amministrazione regionale abbia messo a
disposizione dei cittadini valdostani, soprattutto a livello
informatico, perché possano controllare quale categoria di euro sia
attribuita al proprio veicolo.
F.to: Sandri - Fontana Carmela
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Ringrazio i colleghi che hanno presentato
l'interrogazione, che credo sia un'iniziativa che interessa tutto
il Consiglio e riparto da dove mi ero fermato con il collega
Bortot, perché poi il ragionamento è sempre lo stesso, ovvero,
quando si introducono dei cambiamenti, la difficoltà è sempre
quella di far comprendere il senso del cambiamento, specialmente se
il cambiamento vuole andare in una direzione volta all'interesse
della collettività. Molte volte nell'operare nell'interesse della
collettività ci si rende conto che portare avanti i cambiamenti,
sebbene questi abbiano delle motivazioni forti e valide... che
questi cambiamenti devono essere introdotti passo passo. Io invece
ho affrontato le cose con determinazione, con chiarezza e
trasparenza e così mi sono mosso con gli artigiani, trovando
difficile nei primi tempi far comprendere loro la necessità di
cambiare, ma oggi questa concertazione va avanti con una
comprensione da parte della categoria di quello che lei diceva
prima, che era necessario comunque agire in quel settore. La stessa
cosa "entra" in tale ambito, dove si comincia ad avvertire il buon
senso di alcune iniziative, specialmente se queste si inquadrano in
un discorso più ampio, che non può penalizzare solo una categoria e
non può andare a colpire solo un utente, ma deve dimostrare una
volontà precisa dell'Amministrazione di agire nell'interesse della
collettività per la difesa dell'ambiente e la qualità della vita.
In questi giorni, insieme all'Assessore Cerise, abbiamo presentato
il Piano ambientale per la difesa dell'aria e dell'ambiente, dove
abbiamo introdotto una serie di schede che vanno ad indicare un
percorso che servirà a tutelare la qualità della vita e dell'aria
nei confronti di tutti i cittadini, così come si sta portando a
tutti i livelli e in tutte le Regioni, nel vicino Piemonte o nella
Toscana, questo stesso discorso. Cosa dire in merito a questo?
Evidentemente l'attenzione che dobbiamo porre non è tanto sulla
capacità di tale provvedimento di raggiungere un obiettivo, ma è
sul come esso viene percepito da parte dei cittadini. Nel primo
impatto è stato percepito in maniera forse non solidale rispetto
alla nostra iniziativa, ma credo che su questo principio, e mi
ricollego alla successiva proposta di revoca (iscritta al n. 36
dell'ordine del giorno) della deliberazione di Giunta, perché
l'argomento è lo stesso... avendo già fatto all'interno di questo
Consiglio, si era trovata una sorta di adesione ad un'ipotesi di
metodo di lavoro; infatti avevamo approvato una mozione con il voto
di tutti, dove si diceva:
"impegna la Giunta regionale a predisporre entro il 15
dicembre 2006 un piano di interventi, da sottoporre all'esame della
Commissione consiliare competente, che tenga conto della realtà
sociale, istituendo gli aiuti necessari per agevolare la
sostituzione, la riconversione e la rottamazione in tempi definiti
dei veicoli più inquinanti; a disincentivare l'utilizzo dei veicoli
con elevata emissione di anidride carbonica ed altri gas serra,
anche nell'ottica di favorire il trasporto pubblico
collettivo"
.
Questo per me, avendolo approvato e votato all'unanimità, è
vangelo, nel senso che sto lavorando in tal senso per mantenere
l'impegno che ci siamo assunti di presentare all'interno di questo
Consiglio un progetto, da sottoporre anche alla Commissione
consiliare, che tenga conto di tutte le osservazioni che sono
derivate, che tenga conto cioè dell'obiettivo che ci siamo dati di
raggiungere, attraverso non solo gli interventi nel settore
dell'automobile, ma anche altri interventi in altri settori, una
difesa e una qualità dell'ambiente e dell'aria... ma che anche
all'interno del settore dell'auto tenga conto della realtà sociale.
Questo vuol dire che stiamo lavorando, predisponendo in questo
momento un percorso più chiaro, meno impattante di quello che
abbiamo presentato con le prime iniziative, che però sono
iniziative che erano fondamentali per garantirsi la deroga di 3
anni dei buoni benzina di cui ancora non abbiamo certezza di
esserci garantiti, ma che in quella fase serviva all'intervento
urgente e chiarificatore nei confronti della Commissione
europea...
(interruzione del Consigliere Sandri, fuori
microfono)
... se non ci credete, verrete a vedere le lettere esistenti
della Commissione europea, perché è troppo facile criticare quando
di fatto non vedi le cose come sono, perché alla Commissione
europea ci siamo andati, c'è andato l'Assessore Marguerettaz,
questo solo nel mese di agosto, e ancora non abbiamo la deroga per
i 3 anni dei buoni benzina; speriamo di averla perché crediamo di
aver fatto un discreto lavoro per mantenere a tutti il vantaggio. È
chiaro poi che non viene percepito, nel senso che i buoni la gente
li piglia... del resto poi dice: "ma che me ne frega!", mentre qui
si lavora anche per garantire dei diritti che reputiamo siano dei
diritti dei Valdostani, però quello è marginale... "chi se ne
frega!". Ciò detto, recependo le osservazioni che erano state fatte
da tutti, ci siamo resi conto che non si può agire in modo
impattante, ma occorre predisporre un progetto che dia dei tempi,
delle indicazioni più precise anche in merito alle incentivazioni e
in tal senso entro il 15 dicembre agiremo e presenteremo prima di
quella data i documenti che ci siamo impegnati a portare in questo
Consiglio, rispettosi delle osservazioni che ci sono state
mosse.
Ho qui tutta una risposta scritta che avevo preparato che fa
riferimento alla mozione di revoca n. 36, dove complessivamente
esiste un parere già scritto da parte degli uffici che conferma che
abbiamo tutti i diritti e i doveri per emettere e deliberare su
questi argomenti, quindi ritengo che, se vogliamo essere coerenti
con quanto ci siamo impegnati a fare nella mozione approvata in
Consiglio, dobbiate darci la possibilità di arrivare alle date che
abbiamo concordato. Sono convinto che per quelle date vi proporremo
argomenti che non solo soddisferanno tutti, ma che ci permetteranno
anche di tutelare le fasce sociali più deboli, che ci permetteranno
all'esterno di presentare il nostro progetto e di raggiungere gli
obiettivi prefissati.
Esistono poi un serie di problemi connessi all'identificazione
dei veicoli su cui stiamo lavorando; stiamo lavorando perché i dati
si incrociano in vario modo, i dati della "Carte Vallée" sono
riferiti solo alle auto che beneficiano dei buoni benzina, le auto
circolanti sono un'altra cosa. Nei ragionamenti che devono essere
fatti con la Motorizzazione ci sono anche le macchine a cavallo fra
gli anni 1990-1991-1992, perché ho qui anche le direttive europee,
sono cambiate proprio in quegli anni, quindi vi sono auto che sono
catalizzate, ma che non sono "Euro 1"; vi sono auto che possono
richiedere una documentazione e in tal caso vengono considerate
"Euro 1"; vi sono auto che erano dotate di un tagliando e questo
tagliando non tutti ne dispongono nel libretto; vi è allora anche
una complessità ad andare a identificare le varie norme.
Per rispondere alle domande, il provvedente servizio
dell'Assessorato ha provveduto a dare attuazione ai criteri
richiamati in premessa mediante procedure completamente
automatiche, che riguardavano circa 8.880 veicoli "Carte Vallée" e
un residuo numero di utenti proprietari dei veicoli immatricolati
1992 e inizio 1993, circa 1.500; è stato necessario inviare una
richiesta di informazioni per individuare la relativa classe
ambientale di appartenenza. I veicoli risalenti a questo periodo
avevano a suo tempo beneficiato di buoni carburante per il
prelevamento di benzina verde in quanto sulle carte di circolazione
compariva la dicitura "con catalizzatore", ma dal 2006 era
indispensabile disporre degli estremi della direttiva comunitaria.
Quest'ultimo dato non poteva essere richiesto al Ministero delle
infrastrutture e dei trasporti, infatti viene fornita, peraltro a
pagamento, solo un'intera sequenza di dati concernenti i veicoli, i
collaudi, le revisioni, i passaggi di proprietà... molti dei quali
inutili al fine perseguito dalla Regione e con una base di
ordinamento che non è possibile utilizzare per aggiornare in
automatico la banca dati. Si ritiene pertanto che l'ufficio abbia
correttamente agito anche sotto il profilo dell'economia dei mezzi
impiegati nel richiedere direttamente agli utenti interessati dati
la cui acquisizione si sarebbe rilevata problematica altrimenti,
oltre che eccessivamente onerosa per l'Amministrazione, anche
perché l'Amministrazione non ha questi dati. La richiesta di
informazioni, debitamente motivata e quindi rispettosa del
principio della trasparenza amministrativa, inoltre è stata
formulata in linguaggio semplice ed accessibile e certamente non
tale da suscitare allarme o apprensione nei destinatari. Per tali
motivi non si ritiene fondato il biasimo rivolto all'operato del
servizio, proprio in considerazione del fatto che la normativa in
materia di semplificazione amministrativa, comunemente conosciuta
come "riforma Bassanini", in particolare la legge regionale n. 2
del luglio 1998 e la n. 18 prevedono la possibilità di indirizzare,
dove non sia possibile procedere direttamente, comunicazioni
personali ai soggetti destinatari di un provvedimento
amministrativo in vista di una loro possibile partecipazione.
Al quesito n. 2 penso di avere risposto di ottemperare la
mozione, che abbiamo approvato tutti insieme.
Per quanto riguarda il quesito n. 3, si premette che la Regione
non è l'ente competente per il rilascio delle dichiarazioni o
informazioni concernenti l'omologazione degli autoveicoli, pertanto
non è tenuta a mettere a disposizione alcun supporto informatico,
anche perché non ce l'ha. Tuttavia proprio lo svolgimento della
citata attività di aggiornamento, che sta proseguendo regolarmente
anche grazie alla collaborazione degli utenti che forniscono
spontaneamente i dati richiesti, sta contribuendo a diffondere
informazioni in tal senso. Si segnala inoltre che questo lavoro di
chiarimento, che si prevede sarà completato entro fine anno, ha
finora dato i seguenti esiti: per un consistente numero di casi si
è potuto accertare che il veicolo censito come catalizzato
effettivamente ha rispettato la direttiva "Euro 1", quindi
l'autoveicolo interessato percepirà l'intera assegnazione di
benzina, in altri casi sulla carta di circolazione erano indicate
direttive "pre-Euro 1", ma l'utente ha esibito documenti
integrativi rilasciati dall'Ufficio provinciale del Dipartimento
dei trasporti terrestri che attestano il rispetto della direttiva
"Euro 1 ". Al di fuori di queste ipotesi, il veicolo è certamente
un "Euro 0", quindi non ha diritto al supplemento dei buoni
benzina. Vi ricordo che stiamo parlando del supplemento del 20% dei
buoni benzina, che sono gli ultimi 3 mesi dell'anno, non stiamo
parlando di non aver dato i buoni benzina.
Presidente
- La parola al Consigliere Sandri.
Sandri (GV-DS-PSE)
- Per un largo periodo della risposta
non sapevo che stava rispondendo a me o se stava rispondendo ai
giornalisti, perché ho l'impressione che la mia interrogazione se
la sia letta negli ultimi 5 minuti del suo intervento; questo mi
dispiace perché tale interpellanza partiva da un concetto banale,
che è la confusione che la lettera che lei ha fatto inviare a
migliaia di cittadini valdostani ha suscitato. A parte che lei dice
che è chiara, ma questa è tutta questione da disquisire, però
questo ha comportato che tutta una serie di cittadini abbiano
dovuto partire da Gressoney, Champdepraz, Champorcher... per venire
ad Aosta a farsi dire: "
lei non ha diritto ai buoni benzina, se
ne vada"
, richiedendo una serie di dati, tipo quelli della
patente, in cui vi è un collegamento facilissimo da fare con la
Motorizzazione per sapere chi ha la patente in regola e chi no, ma
perché andate a chiedere la patente, ma cosa c'entra? Per cui
queste persone sono arrivate su preoccupatissime per sentirsi dire
dopo aver pagato il parcheggio... che se ne potevano andare via
perché non avrebbero preso più benzina in esenzione, fra l'altro
usando parole non sempre troppo cortesi perché si sono sentiti
dire:
"anche lei è un tagliato fuori"
ed espressioni di
questo genere.
Torniamo all'inizio. Voglio prima di tutto avere gentilmente "le
carte che cantino", che noi abbiamo questo problema con l'Europa,
per cui tutta la questione del rinnovo dell'autorizzazione
triennale è "per aria". Io dalle informazioni che ho del Presidente
Caveri so che vi sono 100 Regioni in Europa che hanno di questi
problemi, la nostra Regione è sicuramente una delle più piccole,
non credo che il contingente della Valle d'Aosta abbia mai
"spaventato" gli equilibri...
Caveri
(fuori microfono)
- ... non è un fatto
quantitativo...
Sandri (GV-DS-PSE)
- ... sicuramente dalla quantità di
benzina e di gasolio che si consuma in Europa e quella che
consumiamo in Valle d'Aosta non porta a posizioni di "dumping" o
cose del genere. Gradirei quindi che l'Assessore fornisse al nostro
gruppo tutta la documentazione su questa questione di Bruxelles, ma
soprattutto mi dovrebbe spiegare in base a quale normativa di
Bruxelles lei è andato a ritirare il provvedimento per quanto
riguarda le imprese e ha ridato i buoni benzina agli "Euro 0":
cos'è, Bruxelles glielo ha chiesto? Se c'è una lettera di
Bruxelles, ce la faccia vedere, perché almeno capiamo a Bruxelles
quanto tempo perdono a seguire la nostra...
Sulla questione dei termini, a parte la questione della
"Bassanini" che non è ancora entrata nell'apparato della Regione, e
tornando a quanto dicevamo stamani, Presidente, forse sarà bene che
il Segretario generale si occupi anche dell'applicazione della
"Bassanini" all'interno della nostra Amministrazione, ma sono dati
che voi avevate già, perché, se lei ricorda bene, l'Amministrazione
regionale dava i buoni benzina alle auto che avevano la benzina
rossa e a quelle che avevano la benzina verde, che erano
esattamente quelle corrispondenti agli "Euro 0" e agli "Euro 1".
Andare a rifare tutti questi conti, quando i dati c'erano già...
quindi mi sembra che sia stato un altro modo per vessare gli
utenti, in particolare quelli che saranno penalizzati a partire dal
1° gennaio.
Infine, il problema è che quando arriviamo al 21 settembre e
andiamo a fare un accordo che ha interessato tutto il Consiglio
regionale... poi lei quell'accordo lo ha disatteso perché è andato
avanti per i fatti suoi, senza tener conto che vi è una volontà
espressa da una parte del Consiglio, che ha depositato una proposta
di legge per cui questi temi tornino ad essere di competenza del
Consiglio e non più della Giunta... per evitare tutta la confusione
che lei ha ingenerato. Siamo arrivati a fine novembre che non si sa
se verrà fatta la rottamazione che lei si è impegnato a fare, non
si sa se verranno penalizzati con delle tasse e con altri
provvedimenti quelli che emettono gas serra, che sono non quelli
"Euro 0" e "Euro 1", ma quelli - come a livello nazionale è
previsto - che emettono grande quantità di anidride carbonica,
quindi sono le auto di grossa cilindrata. La politica della Regione
viene cioè coperta da queste filosofie che lei ha fatto, si fa
confusione nei confronti degli utenti, non ci si vuole confrontare
con l'Assemblea e si passa le giornate quando si va sui giornali a
dare credito a questa o quella associazione di consumatori, con
pochissimo rispetto degli impegni presi in Consiglio. Lei ha
giustamente rilevato che quella mozione è stata approvata
all'unanimità da questo Consiglio, lei si deve attenere a quella
cosa e deve lavorare per quello e non fare altre cose, e non fare
confusione, e non mandare lettere in giro che non è autorizzato a
fare!
Ultima chicca: credo che i colleghi del Centro-Destra abbiano
evidenziato una cosa molto vera, che la deliberazione che avete
presentato nel frattempo e che vi eravate impegnati a concordare
con il Consiglio è palesemente illegittima, perché non potete
decidere chi prende e chi non prende: potete decidere quanto viene
distribuito, ma sicuramente la legge è imperativa, quindi lei lo
deve dare a tutti, in quantità ovviamente diversa, ma non in tali
termini. Su queste cose credo che l'atteggiamento della Giunta
dovrebbe essere quello di restituire al Consiglio quello che è del
Consiglio, anche per evitare di perdere del tempo a fare solo magre
figure.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK