Consiglio Regionale della Valle d'Aosta - Oggetto del Consiglio n. 3728 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3728 del 19 giugno 2024 - Resoconto
OGGETTO N. 3728/XVI - Interrogazione: "Valutazioni in merito
alla richiesta del Provveditorato regionale di Torino di distaccare
personale alla Casa Circondariale di Brissogne".
Bertin (Presidente) -
Punto n. 7 all'ordine del giorno.
Per la risposta, il Presidente della Regione a cui passo la
parola.
Testolin (UV) -
Rispetto a quest'interpellanza, va
intanto detto che non abbiamo ricevuto alcuna nota che risponda a
quella indicata nelle premesse, anche perché la procedura selettiva
a cui fa riferimento è stata bandita dall'amministrazione regionale
per cinquantatré posti dell'organico regionale, Giunta, Consiglio e
istituzioni scolastiche e per trentatré posti da assegnare
all'organico degli altri Enti del comparto.
Come confermato dal Dipartimento del personale, non è possibile
utilizzare la graduatoria di questa procedura selettiva, perché la
stessa è stata bandita appunto per la Regione e gli Enti del
comparto unico, come previsto dal regolamento regionale 1/2013.
Ciò detto la questione sollevata è stata comunque affrontata con
il Dipartimento dell'Amministrazione penitenziaria e con la
direzione della Casa circondariale, in ultimo, lo scorso 10 di
giugno quando, nel corso di un'iniziativa, si è incontrato
personalmente il Provveditore con il quale si sono valutate alcune
opportunità di collaborazione, anche alla luce del fatto che, per
cercare di colmare le carenze dei funzionari giuridico pedagogici e
contabili, il Ministero aveva tentato lo scorrimento delle
graduatorie dei concorsi statali già espletati ma senza trovare
disponibilità per una collocazione in Valle d'Aosta.
Al momento siamo quindi in contatto con la Casa circondariale e
con il Provveditorato regionale Piemonte, Liguria e Valle d'Aosta,
per valutare le possibili soluzioni.
Nel breve periodo ci potrebbe anche essere la definizione di un
avviso di mobilità che espliciti posizioni, profilo professionale e
trattamento economico rivolto ai dipendenti regionali, al fine di
verificare gli eventuali interessi al trasferimento presso la Casa
circondariale di Brissogne.
Parallelamente anche alla luce di percorsi da valutare insieme
al Provveditore, analizzeremo anche eventuali soluzioni normative
che chiaramente però necessitano di tempistiche più lunghe e anche
più articolate, però diciamo che c'è un contatto che è costante con
il Provveditore in modo da riuscire assieme a dare una risposta a
questa problematica.
Presidente -
Per la replica, consigliere Manfrin, ne ha
facoltà.
Manfrin (LEGA VDA) -
Grazie Presidente per la sua
risposta, ovviamente lei giustamente ha collocato la questione a
livello amministrativo, io mi sono limitato a riportare quello che
la nota del Provveditorato regionale di Torino riportava rispetto
alla richiesta, ma, al netto delle questioni amministrative, rimane
la necessità di dotare la struttura di Brissogne di un'unità di
personale che possa supportare il lavoro, Presidente, l'ha
ricordato giustamente lei: ci sono le criticità, per esempio,
banalmente, sulla questione degli educatori; tra l'altro noi
abbiamo anche evidenziato più volte all'interno di quest'aula -
quando abbiamo discusso la questione relativa alla nomina regionale
del direttore, - anche la possibilità di poter organizzare, di
concerto con il Ministero della giustizia, anche dei concorsi su
base regionale che possano reperire delle unità di personale.
Era notizia dell'anno scorso nell'ultima relazione del Garante
dei detenuti: purtroppo i tre educatori che erano in servizio nella
struttura si erano ridotti a due, adesso, è notizia di poco tempo
fa - tra l'altro pare che, già quando era stata fatta la relazione,
il Garante dei detenuti avesse evidenziato che uno degli educatori
era prossimo alla pensione -pare che adesso un altro, l'ultimo
rimasto degli educatori, abbia chiesto una mobilità, quindi non
sarà più in servizio nemmeno lui nella struttura, il che renderebbe
ovviamente la struttura priva di educatori.
Dall'altra parte c'è da segnalare anche una grave carenza di
personale amministrativo, e su questo anche si concentra la
necessità delle richieste della struttura penitenziaria della
nostra regione, proprio perché le carenze amministrative obbligano
tanto il personale amministrativo quanto, addirittura, anche il
personale di Polizia, che viene distaccato per compiti
amministrativi e che viene quindi sottratto ai servizi che
quotidianamente svolge all'interno della struttura, quindi invece
di sorvegliare i detenuti, ci si trova ad avere a che fare con
documenti e quindi ovviamente a perderci sono la sicurezza e il
presidio della struttura, tant'è vero che purtroppo dei casi di
cronaca recenti hanno evidenziato delle gravi carenze e delle
aggressioni che i detenuti hanno effettuato ai danni degli agenti
di Polizia penitenziaria, proprio perché questa carenza e,
comunque, dei turni che sicuramente non sono molto agevoli non
favoriscono un controllo e un'esecuzione della sorveglianza nella
maniera migliore.
Io ovviamente la ringrazio, Presidente, per aver dato
testimonianza del fatto che si è presa in carico la richiesta e che
a breve eventualmente, da quello che ha detto, si potrebbe anche
trovare una mobilità, quindi rimaniamo in attesa che quello che ha
annunciato venga effettuato, perché il grido di dolore che la
struttura penitenziaria ha lanciato credo debba essere raccolto,
proprio perché abbiamo all'interno della struttura persone che
quotidianamente ci difendono da chi ha commesso dei gravi errori, e
quindi sta scontando la sua pena, e metterli nelle condizioni di
fare al meglio il loro lavoro, è il nostro compito precipuo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK