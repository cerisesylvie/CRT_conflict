Consiglio Regionale della Valle d'Aosta - Oggetto del Consiglio n. 1098 del 2 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1098 del 2 dicembre 2021 - Resoconto
OGGETTO N. 1098/XVI - Interpellanza: "Riapertura del bando
per il sostegno all'accesso alle abitazioni in locazione".
Bertin (Presidente) -
Punto n. 36 all'ordine del giorno.
Per l'illustrazione la consigliera Minelli, ne ha facoltà.
Minelli (PCP) -
Con questa interpellanza intendiamo
tornare sulla questione del bando affitti, che abbiamo
marginalmente toccato nell'ultimo Consiglio in occasione di una
mozione presentata dal collega Baccega. Ci riferiamo ovviamente al
bando affitti del 2018, che è stato bocciato dal Tribunale di
Torino a seguito di un ricorso presentato dall'Associazione studi
giuridici sull'immigrazione. Un bando che a inizio 2019 era stato
oggetto di una mozione che il collega Bertin e io avevamo
appoggiato, che chiedeva al nuovo Governo la revoca dello stesso,
in quanto sussistevano forti dubbi sulla legittimità del
provvedimento e si riteneva che la decisione di mantenerlo e di non
revocarlo fosse foriera di ricorsi e di risarcimento di danni, cosa
che è puntualmente avvenuta.
Sul sito della Regione, a fine ottobre, è stato pubblicato il
dispositivo dell'ordinanza del Tribunale di Torino del 21 giugno
che ha giudicato, come si prevedeva, discriminatoria nei confronti
dei cittadini stranieri la condotta della Giunta nella creazione
del bando per l'accesso alle abitazioni in locazione nel 2018. La
pubblicazione sul sito è stata una richiesta a cui la Regione ha
ottemperato, uno degli ordini che il Tribunale ha dato. Ce ne sono
parecchi, e tra gli altri c'è anche la condanna al completo
risarcimento all'associazione che ha effettuato il ricorso, un
risarcimento di 15 mila euro di spese processuali, e l'obbligo
della riapertura del bando in questione.
Il Tribunale, e cito, "Ordina alla Regione Autonoma Valle
d'Aosta, nella persona del Presidente della Giunta e per essa la
Giunta regionale, di riaprire il bando in questione o, in caso di
già avvenuta distribuzione delle somme, di emettere un nuovo bando
integrativo del precedente, con stanziamento di somma pari almeno a
un terzo di quella precedente, con la modifica delle clausole di
cui sopra". Ricordo che nell'ultima discussione era stato detto che
il bando non si può riaprire, il Tribunale in realtà chiede di
emettere, in alternativa, un nuovo bando integrativo del
precedente.
L'ordinanza, poi, condanna l'Amministrazione a pagare
all'associazione ricorrente, quindi all'ASGI, 100 euro per ogni
giorno di ritardo nell'adempimento dell'obbligo, a decorrere dal
trentesimo giorno successivo alla notifica dell'ordinanza.
Inoltre il Tribunale di Torino chiede alla nostra Regione la
rettifica di quattro requisiti, che sono stati giudicati
discriminatori. La prima rettifica impone di aprire il bando agli
stranieri muniti di regolare permesso di soggiorno di qualunque
tipo. Nel 2018 si era invece limitato l'accesso ai contributi ai
soli cittadini extracomunitari in possesso di un permesso di
soggiorno per lungo periodo, una clausola che aveva escluso
ovviamente le categorie più bisognose e che contrastava e contrasta
con l'articolo 41 del Testo Unico 286 del 1998, che equipara il
cittadino italiano e lo straniero titolare di un permesso di
soggiorno della durata non inferiore a un anno. La seconda
rettifica del Tribunale chiede di esentare dal requisito di assenza
di proprietà su immobili a uso abitativo in Italia o all'estero
coloro che sono muniti di permesso di soggiorno per protezione
internazionale o protezione umanitaria; ricordo che su questo
avevamo discusso parecchio. La terza chiede di eliminare la
richiesta di oneri documentali aggiuntivi, che nel bando del 2018
erano previsti per i cittadini stranieri. La quarta rettifica
chiede di eliminare dal bando la condizione di residenza di almeno
quattro anni, perché era stato messo a quattro anni invece che a
cinque, non essendovi alcuna correlazione tra la durata di una
residenza e la situazione di bisogno e di disagio, riconoscendo il
diritto all'abitazione come uno dei diritti inviolabili della
persona.
Insomma, il Tribunale di Torino ha cassato quel bando, come era
stato previsto, come si pensava che sarebbe successo incorrendo in
un rischio, un rischio per l'Amministrazione che era reale, che
avevamo paventato e che oggi si è materializzato.
Non siamo, però, a conoscenza al momento di atti formali
adottati dall'Amministrazione per la rettifica di quei requisiti
che ho menzionato giudicati discriminatori e nemmeno per la
riapertura del bando o piuttosto, crediamo, per la scelta di fare
un bando integrativo del precedente. È una situazione sicuramente
complicata, è una situazione che mette l'Amministrazione regionale,
la nostra Regione, in una situazione di difficoltà, perché questo
bando che pure si sarebbe potuto revocare all'inizio del 2019, cosa
che è stato scelto di non fare, adesso ci mette nelle condizioni di
dover rimediare in qualche maniera.
Quello che noi vogliamo sapere è: come mai, a meno che non sia
successo dopo la presentazione dell'iniziativa, non c'è ancora
stato un risarcimento all'Associazione studi giuridici
sull'immigrazione, questo risarcimento di 15 mila euro che
probabilmente potrebbero anche essere di più, perché immaginiamo
che ci siano degli interessi di mora e questo porta a un ulteriore
dispendio di denaro pubblico; a quanto ammonta attualmente la
multa, l'ammenda comminata alla Regione Valle d'Aosta per il
ritardo nella riapertura del bando, perché non sappiamo bene quando
è stata notificata l'ordinanza; se, quando e in che modo si intende
ottemperare all'obbligo di riapertura del bando in questione, o
meglio, alla predisposizione di un bando integrativo, recependo
tutte le rettifiche che sono state richieste dal Tribunale di
Torino.
L'auspicio è anche che in futuro, su un tema così delicato, si
sia meno superficiali. Ricordo che nel momento in cui c'era stata
la discussione generale su quella Mozione, l'allora assessore
Borello che aveva risposto alle richieste formulate, aveva
insistito sul fatto che tutta la procedura fosse legittima. Così
non è stato e forse da qui in avanti bisognerà essere più
attenti.
Presidente -
Risponde l'assessore Barmasse.
Barmasse (UV) -
Con riferimento al primo quesito dei 15
mila euro da pagare di risarcimento ad ASGI, si segnala che non vi
è stato ritardo nella corresponsione dei 15 mila euro a titolo di
rimborso delle spese processuali, che sono state pagate
tempestivamente.
Con riferimento al secondo quesito, la statuizione contenuta
nell'ordinanza del Tribunale di Torino non è un'ammenda, non è cioè
uno strumento sanzionatorio di carattere pubblicistico, bensì uno
strumento di coercizione all'esecuzione del provvedimento, che non
è destinata allo Stato bensì va a favore del ricorrente, in questo
caso l'ASGI. I tempi con i quali l'Amministrazione sta provvedendo
all'esecuzione sono stati dovuti a un problema di recepimento da
parte dell'Amministrazione della notifica del provvedimento,
momento iniziale dal quale l'ordinanza faceva decorrere il termine
per l'esecuzione per l'applicazione della condanna accessoria. A
ciò si sono aggiunti i tempi per il reperimento delle risorse
necessarie a finanziare il bando integrativo e la riformulazione
del bando che, essendo sostanzialmente retroattivo, ha posto varie
questioni in ordine al possesso dei requisiti. Tutti questi
aspetti, compreso quello afferente alla quantificazione della
condanna accessoria, sono stati oggetto di confronto tra i legali
di ASGI e l'Avvocatura regionale e conseguentemente il
quantum
non è stato ancora definito. Sarà mia cura
aggiornare le interpellanti in ordine alla conclusione di questa
fase della vicenda e dell'iniziativa intrapresa. qualora dovessero
emergere responsabilità specifiche.
Infine, con riferimento al terzo quesito, informo che il bando
integrativo sarà all'ordine del giorno della Giunta regionale per
la seduta del prossimo 6 dicembre e che lo stesso prevede il
recepimento di tutte le rettifiche richieste dalla sentenza del
Tribunale di Torino.
Presidente -
Per la replica la consigliera Minelli.
Minelli (PCP) -
Grazie, Assessore, per le risposte, in
particolare per la prima, che in qualche modo dice che la mia
informazione non era corretta, che non c'è stato ritardo e quindi
che questi 15 mila euro alla ASGI sono stati pagati
tempestivamente; bene. Non è un'ammenda, ma quello che il Tribunale
ci chiede va a favore dell'ASGI, mi sembra che sia oltretutto anche
corretto, visto che questa è un'associazione che tutela gli
interessi delle persone che con il bando erano state discriminate.
Mi scuso per aver utilizzato un termine che non era corretto, ma la
sua risposta è positiva per il suo esito.
Per quello che riguarda invece tutto ciò che lei ha spiegato in
risposta alla mia terza domanda, parto dall'ultima cosa: il bando è
all'ordine del giorno del 6 dicembre. Meno male, l'ordinanza del
Tribunale è del 21 giugno, credo che i tempi siano stati
eccessivamente lunghi.
Il quantum poi, lei mi dice, riguardo sempre alla sanzione, non
è stato ancora definito, ma non ho capito bene quali sono i
problemi di recepimento dell'ordinanza. In ogni caso credo che sei
mesi, dal momento in cui è stata emessa questa sentenza, siano
veramente tanti. Mi interesserà poi sapere davvero alla fine quanto
l'associazione riceverà, in base al fatto che, se sono 100 euro al
giorno per ogni giorno di ritardo dal recepimento dell'ordinanza,
vedremo quali sono le cifre finali.
Sottolineo ancora una volta che c'è stata da parte della Regione
e del Governo, tanto di uno, quello del 2018, quanto dell'altro
all'inizio del 2019, una interpretazione - mettiamola così -
completamente errata di quella che doveva essere la situazione. E
ricordo anche che, nei confronti di chi chiedeva di riflettere
ulteriormente e di prendere dei provvedimenti a tutela della stessa
Regione, per cercare di non incorrere in un pagamento, non è
un'ammenda, è un risarcimento all'associazione che ha fatto
ricorso, non c'è stata nessuna considerazione; però saranno tanti
soldi che avrebbero potuto essere spesi diversamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK