Consiglio Regionale della Valle d'Aosta - Oggetto del Consiglio n. 1214 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 1214 del 29 marzo 2000 - Resoconto
OGGETTO N. 1214/XI Modalità di esercizio dell'attività di
eliski. (Interpellanza)
Interpellanza Preso atto che con la D.G. n. 679 del 6 marzo
2000 vengono modificate ed ampliate le zone di alta montagna in cui
è consentita l’attività di eliski;
Considerato che con queste ultime modifiche vengono previsti
nuovi percorsi nel comprensorio di La Thuile e viene interessata a
tale pratica sportiva e da diporto tutta la Val Vény, cioè una zona
altamente sensibile come quella del Monte Bianco;
Considerato che si tratta in molti casi di zone che ricadono nel
comprensorio denominato "Ambienti glaciali del Monte Bianco", per
il quale la Regione ha chiesto l’inserimento nei
Siti di Importanza Comunitaria, ai sensi della Direttiva 92/43
dell’Unione Europea;
Preso atto che il Decreto con cui il nostro paese ha recepito la
suddetta direttiva europea (DPR 357/97) impegna,
all’articolo 4, le Regioni a salvaguardare tali
siti, evitando attività e iniziative che comportino il degrado
degli habitat naturali che hanno determinato
l’individuazione del sito stesso;
Evidenziato infine che la tendenza in atto, e che si sta
affermando tanto a livello nazionale come a livello europeo, va
nella direzione di vietare il volo alpino, per motivi diversi da
quelli strettamente necessari per esigenze di servizio;
I sottoscritti Consiglieri regionali
Interpellano
la Giunta per sapere:
1) per quale motivo non si è tenuto conto delle indicazioni
della Direttiva europea;
2) se intende nel prossimo futuro, quando e in che modo,
recepire e far proprio il divieto della pratica
dell’eliski;
3) se ritiene che le procedure previste dalla l r. 15/98 e
successive modificazioni siano tali da garantire e tutelare la
risorsa più preziosa della nostra regione,
l’ambiente montano.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Quando nell'autunno scorso è stata
modificata la legge regionale n. 15/98, legge che disciplina
l'attività di volo alpino ai fini della tutela ambientale, avevamo
votato contro quella legge perché ritenevamo che mettere mano in
questa situazione a una legge sulla disciplina del volo alpino in
zone di montagna, oggi, significa, a nostro avviso, intervenire per
dire di "no" all'eliski e accogliere in questo modo le nuove
sensibilità che sono maturate sia a livello europeo che a livello
nazionale.
Ricordo la legge della Provincia di Trento e Bolzano, ricordo
l'iniziativa legislativa del Consiglio regionale del Veneto,
ricordo la proposta di legge che è stata approvata in commissione e
ora in discussione al Senato.
All'epoca mi era stato risposto che le modifiche andavano
nell'ottica di limitare ulteriormente tale pratica tanto che erano
stati introdotti dei limiti circa le oasi di protezione della fauna
e circa l'obbligo, a partire dal 2004, di adottare aviomezzi
silenziosi. Noi eravamo dubbiosi anche perché era per noi motivo di
preoccupazione e non di valutazione positiva il fatto di avere
delegificato la possibilità di modificare l'elenco delle zone che
erano presenti nell'allegato A, zone in cui è consentita la pratica
dell'eliski.
I fatti ci hanno dato ragione. Il 6 marzo puntualmente la Giunta
ha esercitato il potere attribuito dalla legge e ha modificato e
ampliato le zone in cui è consentita la pratica dell'eliski.
Pertanto dai primi di marzo, lo dico per coloro che non hanno
sotto mano la delibera di Giunta n. 679/2000, è possibile sciare
con l'eliski sul ghiacciaio del Miage, sul Petit Mont-Blanc, sul
ghiacciaio del Bionnassay, sul ghiacciaio di Dôme e così via, cioè
proprio sui ghiacciai del massiccio del Monte Bianco, quel monte
che è considerato un "unicum" dal punto di vista ambientale e
pertanto uno dei siti da proteggere e da tutelare.
La valutazione della preziosità di questo bene ambientale emerge
con chiarezza nel PTP, in cui questo massiccio è inserito come
"sistema delle aree naturali ad alta quota", ma anche come bene
europeo. Va ricordato infatti che la Regione Valle d'Aosta ha
chiesto che il Monte Bianco sia inserito nell'elenco dei siti di
importanza comunitaria, proprio quelli collegati agli ambienti
glaciali, siti previsti dalla direttiva europea n. 92/43.
Da notare che questa direttiva europea è stata recentemente
recepita da un DPR nel quale vengono definiti una serie di siti di
importanza comunitaria per i quali occorre una tutela particolare e
nel quale si dice chiaramente che le regioni sono impegnate a
salvaguardare tali siti evitando attività e iniziative che
comportino il degrado degli habitat naturali che hanno determinato
l'individuazione del sito stesso.
Di fronte a questi dati così eclatanti si vuole sapere per quale
motivo, nonostante questi siano siti che la Regione ha chiesto che
siano inseriti nell'elenco dei siti di importanza comunitaria, si
consenta l'utilizzo dell'eliski; se si intende nel prossimo futuro,
quando e in che modo, recepire e fare proprio il divieto della
pratica dell'eliski in zone così fragili e preziose come quelle che
ho appena ricordato. Se si ritiene, e questa è un'altra questione
procedurale, che la procedura prevista dalla l.r. n. 15/98 e
successive modificazioni siano tali da garantire e tutelare la
risorsa più preziosa della nostra regione che è proprio l'ambiente
montano.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Prima di rispondere alle domande poste
dall'interpellanza vorrei ricordare sinteticamente quali sono state
le richieste formulate dai Comuni di La Thuile e Courmayeur in
quanto ognuno di noi ha la possibilità di leggere e interpretare le
questioni sempre sotto diversi punti di vista e molto spesso il
nostro punto di vista non è lo stesso del punto di vista dei
Consiglieri interpellanti.
In un certo senso, pur con le comprensibili riserve riferibili
alla scarsa compatibilità ambientale della pratica dell'eliski, le
richieste formulate dai due comuni, in modo particolare quelle del
Comune di Courmayeur, rispondono a logiche di maggior salvaguardia
dell'ambiente e mi spiego.
Nel dettaglio, il Comune di La Thuile ha chiesto di inserire
come punti di atterraggio 8 zone che si trovano nella zona che
unisce il massiccio del Ruitor a quello del Monte Bianco verso la
Val Veny. Il Comune di Courmayeur ha chiesto di inserire zone di
atterraggio e zone di decollo che si trovano nella Val Veny, ma ha
dimenticato di dire la Consigliera Squarzino che contemporaneamente
sono stati soppressi tutti i punti di atterraggio che si trovano
nella Val Ferret. Questo per rispondere a un'esigenza di
salvaguardia o di rispetto di chi si trova a praticare lo sci da
fondo o lo sci alpinismo in Val Ferret e sotto un altro aspetto
nell'intento di collegare in qualche modo i due comprensori
sciistici di La Thuile e di Courmayeur.
La Conferenza dei servizi, che istruisce ed esamina la richiesta
dei comuni, composta dai responsabili dei servizi indicati dalla
legge regionale, ha evidenziato puntualmente che diversi di questi
punti sono ricompresi fra i siti di importanza comunitaria,
classificati come ambienti glaciali del Monte Bianco e come
ambienti di alta quota.
Il DPR n. 357/97 citato dalla Consigliera Squarzino, che
costituisce il recepimento italiano alle misure previste dalla
direttiva n. 92/43, cosiddetta "Habitat", all'articolo 5 prevede
espressamente che sia valutata l'incidenza delle interferenze con
l'ambiente naturale degli interventi e dei progetti in siti di
interesse comunitario. Questo è quanto è stato fatto in sede di
Conferenza dei servizi.
Tale valutazione, dice la direttiva, deve individuare e valutare
i principali effetti che il progetto può avere sul sito tenuto
conto degli obiettivi di conservazione del medesimo. È quanto è
stato puntualmente fatto tant'è che la Conferenza dei servizi ha
espresso parere favorevole con l'esclusione dei siti a valle del
Mont Tzuc e de l'Aiguille de Combal dove è presente, nel periodo di
svernamento, una colonia di stambecchi così come rilevato dal Corpo
forestale valdostano. È evidente quindi come l'istruttoria fatta ai
sensi della legge n. 15/88 abbia rappresentato un confronto
importante sui potenziali impatti ambientali della pratica
dell'eliski.
In conclusione, rispondendo alla prima domanda, non è
assolutamente vero che non si è tenuto conto delle indicazioni
della direttiva comunitaria.
Per quanto riguarda la seconda e la terza domanda
dell'interpellanza, l'orientamento della Giunta e della maggioranza
per quanto concerne la pratica dell'eliski credo siano stati
chiaramente espressi nella discussione del disegno di legge
presentato dal Consigliere Cerise di modifica alla legge n. 15/98
che disciplina l'attività di volo alpino ai fini della tutela
ambientale.
Pensiamo che l'eliski rappresenti comunque un completamento
dell'offerta turistica della nostra regione particolarmente
significativo in alcune vallate. Siamo perfettamente consci del
fatto che questa attività crea impatti di varia natura
sull'ambiente circostante, crediamo anche che, se opportunamente
regolamentata, questa attività sia compatibile con la salvaguardia
dell'ambiente e conciliabile con le esigenze dei frequentatori
della montagna.
Lo strumento legislativo di cui la nostra Regione si è dotata
con le migliorie apportate con le recenti modificazioni, quali ad
esempio l'obbligo di utilizzo in tempi brevi, entro il 31 dicembre
2004, di elicotteri di tecnologia silenziosa, quindi a ridotto
impatto acustico, e il divieto di atterraggio e decollo anche nelle
aree naturali protette e nelle oasi di protezione della fauna,
costituisce un valido strumento per consentire la pratica
dell'eliski, limitandone l'impatto sia in relazione all'ambiente
che nei confronti delle persone.
Président
La parole à la Conseillère Squarzino
Secondina.
Squarzino (PVA-cU)
Non condivido affatto la sua risposta,
Assessore, non sono affatto d'accordo su quello che lei ha detto e
le dico i motivi per cui non sono d'accordo, vedo di sintetizzarli
in due o tre punti.
Assessore, il Monte Bianco non appartiene né al Comune di La
Thuile né al Comune di Courmayeur, non appartiene neanche solo alla
Valle d'Aosta: appartiene almeno all'Europa o al mondo intero. Non
possiamo pertanto pensare che, visto che il Comune di La Thuile o
il Comune di Courmayeur ha interesse a mettere la sua mano sul
Monte Bianco, noi dobbiamo dire di sì a queste pretese. Questo è
molto grave ed è doppiamente grave perché avete chiesto voi, come
Giunta, come Regione, che a livello europeo questo monte sia
indicato come sito di importanza comunitaria.
Voi volete, da una parte, che sia considerato come sito di
importanza comunitaria per cui appaia chiaramente in Europa che
questo è un monte importante, un habitat prezioso da tutelare - per
cui ci vantiamo di essere una Regione che protegge il Monte Bianco
– e, contemporaneamente, dite di sì all'eliski sul
Monte Bianco. Andando avanti così saremo l'unica regione in Italia
in cui sarà possibile la pratica dell'eliski e le dico dopo il
perché.
Lei ha detto che la Conferenza di servizio ha valutato
l'incidenza, così come chiede il DPR. Non è vero perché la
Conferenza di servizio ha detto che:
"? una rilevante estensione
territoriale dell'attività dell'eliski comporta presumibili
ricadute negative in campo ambientale ed antropico, tali
interferenze non sono tuttavia al momento compiutamente
valutabili?"
, quindi non ha detto di aver valutato le
interferenze.
Attenzione, la nostra legge sull'eliski prevede una procedura
particolare per proteggere la fauna, questo è vero, tant'è vero che
il Corpo forestale ha detto che rispetto a quest'area protetta
conviene non metterlo e lì è stato tolto, ma non prevede nulla per
quanto riguarda la difesa dell'ambiente. Abbiamo addirittura il
parere negativo della Direzione ambiente dell'Assessorato ambiente,
territorio e opere pubbliche e qui si verifica quello che dicevamo
fin dall'inizio?
(interruzione dell'Assessore Vallet, fuori microfono)
? come, non è vero? Lei non ha questo? Sicuramente ce lo avrà.
Glielo leggo io:
"In relazione all'oggetto i nuovi punti di
atterraggio per i quali è richiesta l'autorizzazione interessano
superfici che ricadono in ambiti individuati come proposti di siti
di importanza comunitaria, in particolare?"
e qui fa l'elenco e
ancora:
"? Questi ricadono nei siti di importanza comunitaria,
ambienti glaciali del Monte Bianco, comprensorio fra l'altro anche
segnalato nel piano territoriale paesistico come sistema di aree
naturali di alta quota?"
.
Di tutti quanti i siti fa una valutazione, individuando quelli
che rientrano in ambiti che riguardano il PTP e quelli che
rientrano nell'ambito della rete ecologica habitat di cui sta
parlando lei, Assessore. Alla fine dice:
"?
In
considerazione del fatto che la direttiva n. 92/43, recepita dal
DPR, in particolare all'articolo 4 impegna le regioni a
salvaguardare tali siti evitando attività e iniziative che
comportino il degrado degli habitat naturali che hanno determinato
l'individuazione stessa del sito in quanto tale, si esprime parere
negativo"
.
Io sto leggendo un documento, Assessore, della Direzione
ambiente dell'Assessorato ambiente, territorio e opere
pubbliche.
All'interno della Conferenza di servizio guarda caso c'è un
parere negativo delle risorse naturali, ma questo non viene
considerato.
Chiaramente la Conferenza di servizio nel suo insieme esprime
parere positivo perché c'è il turismo che dice di sì, il VIA non ha
nessun elemento per esprimere pareri, la Protezione civile non ha
niente da dire, la sanità non ha niente da dire rispetto a questo:
ma certo, non è di loro competenza!
Questo è molto grave, Assessore, e ripeto che sono molto
preoccupata perché la legge sull'eliski che è attualmente al Senato
e che vieta l'eliski in tutte le regioni alpine italiane conclude
dicendo che la Valle d'Aosta in quanto Regione a Statuto speciale
legifererà in tale materia. Noi fra l'altro abbiamo già
regolamentato questa materia e questi sono i risultati. In Italia
l'eliski è vietato, ma noi Regione autonoma, che abbiamo il
massiccio montano e i ghiacciai più importanti d'Europa, lo
ospitiamo proprio su quei ghiacciai.
Questo sarà il fiore all'occhiello con cui noi ci presentiamo
all'Europa, dicendo:
"I siti di importanza comunitaria che
abbiamo chiesto di inserire lì guardate che hanno gli elicotteri
che portano decine, centinaia, di persone a sciare su questi
ghiacciai"
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK