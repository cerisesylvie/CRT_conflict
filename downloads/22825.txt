Consiglio Regionale della Valle d'Aosta - Oggetto del Consiglio n. 2258 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2258 del 8 novembre 2006 - Resoconto
OGGETTO N. 2258/XII - Accesso ai contenuti delle
deliberazioni della Giunta regionale tramite il sito web della
Regione. (Interpellanza)
Interpellanza
Preso atto che nel sito web della Regione Autonoma Valle
d'Aosta sono pubblicate le Delibere di Giunta;
Atteso che per ora è possibile conoscere solo l'argomento
degli atti deliberativi, in quanto sul sito web è riportata solo la
"copertina" della delibera ed è necessaria una specifica richiesta
per poter accedere anche al contenuto della delibera;
Considerato che sarebbe opportuno che fosse inserito nel sito
anche il contenuto della delibera, in quanto la parte più
interessante dell'atto deliberativo è contenuta nelle premesse e
nelle motivazioni;
Ricordato che anche i problemi legati al rispetto della
privacy sono facilmente risolvibili, con gli opportuni accorgimenti
volti ad evitare la diffusione di dati personali sensibili (ad
esempio, oscuramento di parti degli atti);
la sottoscritta Consigliera regionale
Interpella
il Presidente della Regione per sapere:
1) per quale motivo finora è stata inserita nel sito web solo
la copertina delle delibere di Giunta;
2) se considera atteggiamento di trasparenza consentire ai
cittadini l'accesso anche ai contenuti della delibera;
3) se intende, pertanto, procedere, con gli uffici
competenti, ad una verifica sulle modalità da seguire per la
pubblicazione nel sito web anche dei contenuti delle delibere di
Giunta e in quali tempi ritiene che ciò possa avvenire.
F.to: Squarzino Secondina
Presidente
- La Consigliera Squarzino Secondina dà per
illustrata l'interpellanza.
La parola al Presidente della Regione, Caveri.
Caveri (UV)
- Mi sento come doveva sentirsi il mio amico,
Eddy Ottoz, durante una finale olimpica... cioè spero, questa
volta, di riuscire a vincere una medaglia, perché spero di darle
delle buone notizie, delle soddisfazioni. Sarebbe la prima volta
che la collega sarebbe contenta di una risposta, per cui ne va
della mia onorabilità questa volta...
Sul sito Web istituzionale è disponibile l'elenco delle
deliberazioni adottate dalla Giunta mediante pubblicazione degli
oggetti e dei relativi estremi; tale pubblicità è relativa a tutti
e soli gli atti di cui è disponibile il testo informatico, ossia
quelli approvati dal mese di marzo 2000 in poi; non sono pubblicate
quelle materie che sono sottratte alla pubblicazione per la tutela
dei dati sensibili.
Si lamenta che la pubblicità legale degli atti ufficiali è
assolta mediante affissione dell'atto all'albo notiziario della
Regione per i 15 giorni successivi alla data di adozione e che per
tutti gli atti adottati dalla Giunta, così come per i provvedimenti
dirigenziali e custoditi presso la Segreteria della Giunta, è
possibile formulare una richiesta di accesso ai sensi della vigente
legge regionale n. 18/1999, nonché del successivo regolamento
regionale. Considerato pertanto che gli obblighi imposti dalla
legge sono stati sempre rispettati, si precisa che la pubblicazione
dei soli oggetti era stata decisa per consentire di pubblicizzare
ancora di più l'attività amministrativa della Giunta, ma senza
creare disparità di trattamento fra coloro che avevano
disponibilità di un computer e di accesso a Internet, e avrebbero
potuto accedere agli atti senza doversi adeguare alla procedura
prevista, e coloro che invece non ne disponevano, dovendo ricorrere
al canale tradizionale. Si era inoltre deciso di svolgere
approfondimenti circa la portata della normativa in materia di
tutela della riservatezza dei dati personali.
Va inoltre ricordato che le richieste di consultazione degli
atti sono comunque in numero contenuto e comprendono anche quelle
effettuate dagli uffici della Regione e degli enti locali, nonché
quelle dei Consiglieri. Tutte le richieste che riguardano
l'estrazione di copia e non solo il semplice esame, cioè la
consultazione, sono soddisfatte in tempi molto rapidi, al massimo
entro 3 giorni lavorativi dalla richiesta; peraltro - questa è una
decisione di questo Governo regionale - ci siamo impegnati affinché
l'attività amministrativa della Regione diventi sempre più
trasparente, in un'ottica di quello che a livello europeo si chiama
"e-government" e abbiamo deciso che la Giunta regionale desse
maggiore accessibilità a chiunque per gli atti propri, cioè atti
della Giunta stessa, perché la maggior circolazione possibile delle
informazioni è un indice di una democrazia più avanzata.
Sulla base delle istruzioni ricevute da questo Governo, il
"DSI", la Segreteria di Giunta e l'URP - Ufficio per le relazioni
con il pubblico - si sono attivati per produrre il risultato
atteso, che si può così sintetizzare:
- inserimento sul sito istituzionale della banca dati, recante
il contenuto integrale di tutte le deliberazioni della Giunta
regionale pubblicate, ovviamente limitatamente a quelle disponibili
su supporto informatico;
- attivazione presso l'URP della procedura di autorizzazione
all'accesso a tale banca dati di ogni cittadino che ne faccia
richiesta, mediante il rilascio di un apposito nome utente e di un
codice segreto - "username" e "password" -, all'atto della
compilazione della richiesta viene registrato il nominativo in
relazione alla categoria che il cittadino indicherà - studente,
giornalista, dipendente, dipendente regionale, sindacalista, tutte
le diverse categorie - che consentirà di valutare, anche mediante
strumenti statistici, il livello di gradimento e di utilità di una
simile opportunità per i cittadini, anche in vista di un
miglioramento del servizio offerto;
- consultazione libera di tutti gli atti contenuti nella banca,
senza limiti temporali, con la possibilità di visionare i testi e
di scaricarli sul proprio computer.
Va sottolineato che la realizzazione della banca dati di cui
sopra, se da un lato diminuirà le richieste di copie semplici delle
deliberazioni, dall'altro rappresenta un superamento, in senso
positivo per il cittadino, dell'obbligo di motivazione della
richiesta di accesso agli atti, che non sussisterà più in quanto
l'accesso alla banca dati sarà libero e illimitato. Soltanto la
richiesta di copie conformi degli atti dovrà essere presentata
secondo l'attuale procedura. Il sistema è pronto per entrare in
funzione e presumibilmente lo sarà verso metà novembre.
Presidente
- La parola alla Consigliera Squarzino
Secondina.
Squarzino (Arc-VA)
- Sono soddisfatta della risposta.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK