Consiglio Regionale della Valle d'Aosta - Oggetto del Consiglio n. 2094 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2094 del 27 luglio 2006 - Resoconto
OGGETTO N. 2094/XII - Predisposizione di un piano per
l'assistenza notturna in tutta la Regione. (Interpellanza)
Interpellanza
Ricordato che in Valle d'Aosta esiste un unico centro di
assistenza notturna, costituito per iniziativa e a spese, della
città di Aosta, con un'offerta di quattordici posti uomo e un posto
donna, con la media di 400 pernottamenti al mese;
Venuti a conoscenza che nell'anno 2005 la richiesta di tale
assistenza è andata notevolmente crescendo tanto da portare a 392
respingimenti, l'80% dei quali a causa della mancanza di posti a
disposizione;
Evidenziato che di tali domande inevase 2/3 sono riferibili a
maschi e 1/3 a donne, per 2/3 maghrebini, per un 20% italiani e,
specie tra le donne per il resto dell'est europeo;
Messo in evidenza che tale servizio ha evidentemente un
rilievo regionale e necessita di una pianificazione su tutto il
territorio, nonché sia un servizio la cui aumentata richiesta è
legata a fenomeni sempre più diffusi come quello del ricorso a
badanti straniere per l'assistenza della nostra popolazione a
disagio per età o condizioni fisiche;
i sottoscritti Consiglieri regionali
Interpellano
l'Assessore competente per conoscere se vi sia intenzione
di:
1) predisporre un piano regionale per l'assistenza notturna
che dia risposte a questo problema su tutto il territorio
regionale;
2) aumentare, nell'attesa di tale piano, la disponibilità di
posti letto, soprattutto per la popolazione femminile;
3) intervenire nei confronti del ricorso al personale badante
attraverso provvedimenti che, da una parte, garantiscano la
professionalità di questi operatori, ma dall'altra parte
garantiscano agli operatori un supporto logistico nei periodi
intervallari tra una assistenza e l'altra.
F.to: Fontana Carmela - Sandri
Président
- La parole à la Conseillère Fontana
Carmela.
Fontana (GV-DS-PSE)
- Questa interpellanza evidenzia come
l'unico centro di assistenza notturna esistente nella città di
Aosta sia a carico del Comune, che l'offerta di 14 posti letto uomo
e un posto donna con media di 400 pernottamenti al mese sia
insufficiente.
Siamo venuti a conoscenza che nel 2005 la richiesta di tale
assistenza è andata notevolmente crescendo, tanto da portare a 392
respingimenti per mancanza di posti letto, che le domande inevase
sono pari all'80% di cui 2/3 per gli uomini e 1/3 per le donne,
dovute a situazioni di disagio come la perdita di lavoro, le
separazioni o per le lavoratrici conviventi, ad esempio, le
badanti, fenomeno sociale che è divenuto indispensabile per la
Valle d'Aosta. Questa crescita di richiesta di assistenza evidenzia
la necessità di una pianificazione su tutto il territorio
regionale, per questo chiedo all'Assessore competente di conoscere
se vi sia l'intenzione di predisporre un piano regionale per
l'assistenza notturna, che dia risposte a questo problema su tutto
il territorio regionale; aumentare, nell'attesa di questo piano, la
disponibilità di posti letto, soprattutto per la popolazione
femminile; intervenire nei confronti del ricorso al personale
badante attraverso dei provvedimenti che, da una parte,
garantiscono la professionalità di questi operatori ma, dall'altra,
garantiscono agli operatori un supporto logistico nei periodi di
intervallo fra un'assistenza e l'altra.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Ringrazio il Consigliere Fontana, perché
questo è un problema sicuramente emergente: di fronte a tante
richieste di assistenza, di gente che non sa dove dormire, le
risorse non sono ancora sufficienti.
Come è stato segnalato correttamente, questo è un compito degli
enti locali, la Regione su questo fornisce indicazioni e dei fondi,
ma poi sono gli enti locali che devono attivarsi per dare una
risposta a tutte queste domande. Qui premetto ancora che il
problema dei dormitori si situa nel grande problema delle emergenze
abitative e di come anche queste dovrebbero essere affrontate dai
Comuni e dalle Comunità montane, ma questo non avviene ancora in
tutti i casi; si parla di tanti alloggi nel Comune di Aosta di
proprietà del Comune, ma non ammessi ancora alle graduatorie delle
emergenze abitative. È quindi un grande problema a cui gli enti
locali che sono a ciò deputati non hanno ancora risposto nella loro
completezza. Ed è questo il grande problema: che le uniche risposte
a questo problema - che non è solo di Aosta - vengono finora
fornite solo dal Comune di Aosta. Non solo, ma comunque questi
lavoratori e queste lavoratrici operano in altri Comuni, la forza
lavoro è utilizzata in altri Comuni, ma le risposte sociali, i
supporti a una loro convivenza decorosa vengono offerti solo dal
Comune di Aosta.
È questo quello che stiamo cercando di fare: esiste un piano
regionale, che va nella direzione di sensibilizzare tutti gli altri
Comuni ad affrontare queste emergenze, dando delle risposte sia
come case, che come dormitori. C'è un'analisi del Consiglio
Territoriale per l'immigrazione che è stato rimesso in funzione,
sta lavorando, si è fatto un monitoraggio di tutto il problema, si
sono raccolti ad un tavolo tutti quelli che ne occupano - la
Procura, eccetera -; dall'altra parte è stato accettato dal "CELVA"
- su nostra proposta - che il centro comunale per l'immigrazione
non servisse più solo al Comune di Aosta, ma servisse a tutta la
Regione: questo è già stato accettato, abbiamo già avuto degli
incontri perché il centro comunale è finanziato dalla Regione, e
con questo finanziamento il centro comunale allargherà i suoi
interventi a tutta la Regione, perché finché non si delineerà un
quadro di risposta a queste emergenze su tutta la Regione, il
problema non sarà risolto, ma avrà solo un affondo parziale, verrà
demandato tutto al Comune di Aosta che non è giusto che si
preoccupi da solo su questa che è ancora un'emergenza e tanto più
lo sarà se questi flussi di immigrazione aumenteranno e non saranno
regolati, per dare dignità a chi viene a lavorare.
Président
- La parole à la Conseillère Fontana
Carmela.
Fontana (GV-DS-PSE)
- Ringrazio l'Assessore per la
risposta data; lei sa come sia importante garantire un servizio
sociale molto più ampio di quello pensato e offerto ai barboni.
Infatti sono tante le necessità della vita che portano a trovarsi
senza una casa: per questo motivo è indispensabile il sostegno
dell'Assessorato competente, ma anche di tutte le amministrazioni
comunali della politica in generale. Richiedo ed auspico che le
proposte di intervento da lei menzionate trovino attuazione in
tempi molto brevi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK