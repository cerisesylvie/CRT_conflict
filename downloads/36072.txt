Consiglio Regionale della Valle d'Aosta - Oggetto del Consiglio n. 356 del 16 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 356 del 16 gennaio 2014 - Resoconto
OGGETTO N. 356/XIV - Interpellanza: "Strategie e intendimenti
per il risanamento della qualità dell'aria".
Président -
Pour l'illustration, la parole au collègue
Roscio.
Roscio (ALPE)
- Grazie Presidente. Buongiorno
colleghi.
Questa interpellanza si riallaccia in qualche modo a quella
precedente, nel senso che costituisce un prolungamento più in
generale, in quanto si parla di qualcosa che ha a che fare con gli
interessi comuni, in quanto si parla di aria e, come ha detto
poc'anzi l'Assessore Marguerettaz, se sui trasporti pubblici
l'incidenza riguarda migliaia di persone, figuriamoci sull'aria
quante persone possono essere interessate, visto che mi risulta che
tutti respiriamo! Nel complesso, questa interpellanza parte dalla
delibera di Giunta n. 2091, appena approvata lo scorso dicembre,
che prevede un accordo di programma, per il risanamento della
qualità dell'aria. Allora questo strumento è sicuramente uno
strumento importante, che però non deve essere - come tutti gli
strumenti - lasciato andare a sé stesso, ma deve avere un
supporto...per permettere a questo strumento importante di
monitoraggio, di controllo, di produrre degli effetti, visto che
gli effetti ricadono su tutta la popolazione. È uno strumento
complesso, in quanto al suo interno individua già tutte le
possibili fonti di emissione che possono andare ad influire sulla
qualità dell'aria, e sono ricordati: le biomasse, i trasporti,
appunto, il riscaldamento, l'industria, l'energia e l'agricoltura.
Nel documento si prevede un'azione congiunta, a livello proprio
statale, quindi non solo delle Regioni, ma a livello statale, di
diversi Ministeri; c'è il Ministero dell'ambiente (ma non solo),
c'è il Ministero dello sviluppo economico, dei trasporti, della
salute, delle politiche agricole...quindi è uno strumento piuttosto
complicato.
Allora, a questo proposito, cercando di reperire della
documentazione, ho potuto osservare che, da un'analisi complessiva,
negli ultimi anni la qualità dell'aria nel capoluogo regionale,
dove peraltro ricordo che si trova concentrata quasi un terzo della
popolazione valdostana, ma le percentuali arrivano anche a essere
superiori, perché nel capoluogo regionale svolgono attività
lavorativa molte più persone...quindi è una cosa che interessa
larga parte della popolazione e, nonostante vi sia complessivamente
un miglioramento generale della qualità dell'aria, anche per
effetto di alcune prescrizioni volute anche dalla Regione, per
esempio l'aria dell'acciaieria, comunque rimangono delle criticità
nel contesto urbano e sono le note: oltre all'acciaieria, c'è il
traffico, c'è il riscaldamento, c'è il contesto che pone delle
difficoltà di per sé naturali, perché noi abbiamo la città che sta
nel fondo di una valle alpina, dove, purtroppo, nei mesi invernali,
c'è l'inversione termica. Infatti, anche osservando i dati di ARPA,
si possono osservare alcune criticità, soprattutto relative ai mesi
invernali, tant'è vero che, recentemente, un articolo apparso
proprio su
La Stampa
metteva in evidenza - partendo proprio
da dati ARPA - criticità nei superamenti dei livelli delle polveri
e anche un numero di giorni in cui questo succedeva, piuttosto
consistente, si parla di circa la metà dei giorni dei mesi
invernali interessati da questo problema...mese di dicembre...beh,
ma siamo solo a gennaio, bisogna ancora aspettare, e quindi esiste
una certa criticità. Allora, proprio in quanto questa criticità
interessa la popolazione ed è una criticità non da sottovalutare,
in quanto le polveri sono recentemente state riconosciute dall'IARC
(Istituto che si occupa della ricerca sul cancro) come un
cancerogeno di classe uno, di potere cancerogeno accertato, è un
qualcosa su cui bisogna porre l'attenzione.
Allora, siccome come gruppo ALPE riteniamo che sia opportuno
aderire al programma, anche perché dà...come dire? un respiro
maggiore rispetto a quello solo regionale, in quanto c'è anche la
presenza statale, quindi consente di avere coordinamenti migliori,
bisogna individuare, anche noi come Regione, delle precise
strategie e delle azioni precise. E noi del gruppo ALPE riteniamo
che, possibilmente, queste strategie vadano condivise almeno nella
fase iniziale...poi il Governo si preoccuperà di dare attuazione,
ma gli indirizzi generali, come già più volte ricordato, vorremmo
che fossero un qualcosa di condiviso. Ecco, per questo la nostra
interpellanza va a chiedere quali sono o se ci sono delle idee già
in proposito di attuazione, nel senso che intendete intervenire sul
Piano del traffico, sui trasporti, sull'acciaieria, sul
riscaldamento domestico, in che modo...o, comunque, se non ci sono
idee o se sono solo abbozzate, che questi indirizzi vengano
condivisi, magari nelle commissioni opportune, per poter avere un
potere più forte quando si vanno a definire le modalità di
attuazione. Aspetto la risposta e poi replicherò. Grazie.
Président
- Pour la réponse, la parole à l'Assesseur
Bianchi. Prego, Assessore.
Bianchi (UV)
- Intanto ringrazio i firmatari di questa
interpellanza, perché porta in Consiglio un tema estremamente
importante, come ha sottolineato il collega Roscio. Anticipo che
lunedì prossimo, proprio come ricordava anche quell'articolo che ha
menzionato lei, uscito mi sembra il 28 di dicembre, ci sarà
l'osservatorio convocato dal Comune di Aosta, dove parteciperanno
la Regione, l'ARPA, la CAS e le associazioni ambientaliste, e lì si
farà il punto della situazione, sulla qualità dell'aria della
Plaine
per l'anno 2013.
Tornando invece all'interpellanza, rispetto al punto 1:
"quali strategie e obiettivi sono previsti per il controllo e la
diminuzione delle concentrazioni di polveri sottili, soprattutto
nei mesi invernali"
, occorre innanzitutto richiamare il vigente
Piano aria approvato con legge regionale del 30 gennaio del 2007
che, in coerenza con le disposizioni comunitarie e statali,
interviene nel settore aria con le linee-azioni volte a mantenere e
a migliorare la qualità dell'aria stessa, anche in considerazione
del fatto che nella nostra regione si possono e si devono
perseguire obiettivi di ulteriori miglioramenti delle condizioni
ambientali. Il piano, una volta effettuata un'analisi dello stato
di fatto ed evidenziati i settori di maggior criticità, vale a dire
il traffico, l'energia, in particolare il riscaldamento domestico,
e le attività produttive, ha individuato una serie di azioni per
ottenere obiettivi di miglioramento della qualità complessiva
dell'aria.
Le azioni attuate o in fase di attuazione, anche in
collaborazione con altri Assessorati e strutture regionali, nonché
con il Comune di Aosta, che hanno contribuito ad un miglioramento
complessivo - come ricordava appunto il collega Roscio - sono: il
rinnovo tecnologico del parco circolante (ricordo il discorso degli
Euro 0), il rinnovo del parco mezzi pubblici con l'acquisto di
mezzi alimentati a metano, e anche quelli della raccolta rifiuti di
questi ultimi; il finanziamento degli interventi per il
miglioramento dell'efficienza energetica degli edifici; la
sostituzione delle caldaie per l'incentivazione all'uso di fonti
rinnovabili; il finanziamento di reti di distribuzione metano o
GPL, in sostituzione di combustibili più inquinanti (sto pensando
al gasolio, olio combustibile, e via dicendo); la prevenzione e la
riduzione dell'inquinamento di origine industriale mediante
applicazione delle BAT, migliori tecnologie disponibili nel settore
siderurgico, definite in occasione dell'AIA della Cogne; poi
abbiamo l'incentivazione delle mobilità dolci con aumento delle
postazioni di bici comunali e aumento dei chilometri delle piste
ciclabili, l'attività di monitoraggio e di sorveglianza.
Si tratta quindi di azioni su molteplici fronti che, sommate tra
loro in sede di verifica delle azioni del Piano aria, stanno
contribuendo - come ricordava appunto il Consigliere Roscio - ad
una tendenza al miglioramento complessivo della qualità dell'aria
della
Plaine
. Tale miglioramento è confermato dal controllo
delle concentrazioni di polveri sottili, svolto con regolarità da
ARPA con tre stazioni di monitoraggio continuo: quelle di fondo
urbano di piazza Plouves (PM 10 e PM 2,5), del quartiere Dora (PM
10), e la stazione industriale suburbana di via 1° Maggio (PM 10).
Nello specifico, e cito i dati ARPA, l'analisi dei dati annuali dei
PM 2,5 evidenzia come i limiti previsti dalla normativa vigente
sono rispettati ed evidenziano una sostanziale stabilità dei
livelli di concentrazione dei PM 2,5 tra il 2009 e il 2013. Per
quanto riguarda le concentrazioni medie annue dei PM 10, sempre i
dati annuali relativi agli anni 2009-2013 evidenziano che i valori
si posizionano largamente al di sotto dei limiti imposti dalla
normativa; inoltre si evidenzia un trend di diminuzione intorno al
20 percento per le stazioni di fondo urbano, piazza Plouves e
quartiere Dora, e maggiori del 30 percento per la stazione
industriale di via 1° Maggio.
In relazione al numero di giorni di superamento del valore
limite sulle 24 ore nel 2013 si rileva il rispetto dei limiti in
tutte le stazioni di monitoraggio, sia di fondo urbano che quella
industriale suburbana...i dati mostrano, infatti, una considerevole
diminuzione del numero di giorni di superamento rilevata nelle
stazioni industriali di via 1° Maggio; un quadro incoraggiante, che
è di stimolo per proseguire e rafforzare l'attenzione sul tema
degli interventi intrapresi. ARPA, inoltre, ha elaborato un'analisi
dei dati dei PM 10 su base mensile misurati nella stazione di
piazza Plouves negli anni 2011-2013. Com'è noto, i mesi freddi sono
caratterizzati da valori di concentrazione di polveri di PM 10
maggiori di quelli rilevati nei mesi estivi: tale fenomeno è dovuto
ad un aumento delle sorgenti emissive, traffico e riscaldamento, e
al concomitante instaurarsi di condizioni meteorologiche più
sfavorevoli alla dispersione appunto degli inquinanti,
caratteristiche che nei mesi freddi, essendo pressoché costante il
contributo "industriale".
I valori medi mensili dei PM 10 relativi al 2013, con
particolare riferimento ai mesi invernali, presentano
concentrazioni atipiche nei mesi di febbraio e dicembre. Se andiamo
a vedere le condizioni meteo di questi mesi, vediamo che febbraio è
stato caratterizzato da un'inconsueta variabilità e conseguente
(relativamente elevato) rimescolamento dell'aria atmosferica,
mentre a dicembre abbiamo avuto il contrario, la stabilità
atmosferica con inversione termica è stata più persistente di
quanto in questo mese già abitualmente accade. Tali anomalie si
sono parzialmente compensate, tanto che la media relativa al numero
di giorni di superamento riferita all'intero anno solare,
chiaramente in tutto l'anno, rimane sotto il valore limite
normativo. I valori degli ultimi 3 anni dei parametri relativi al
PM 10, giornate di superamento e media annue, nell'area di Aosta
mostrano infatti una progressiva ed evidente diminuzione...quindi
così come non abbiamo enfatizzato il mese di febbraio, non andiamo
a drammatizzare il mese di dicembre.
Bisogna, infatti, guardare alla tendenza e alle medie annuali,
che sintetizzano e mediano gli alti e i bassi delle condizioni
meteo. La tendenza evidenzia la bontà anche delle azioni
strutturali intraprese. A questo riguardo, sottolineo ancora
l'importanza del Piano aria e le azioni legate all'AIA della Cogne:
sotto il profilo dell'AIA, gli obiettivi e le azioni sono già
delineati nel provvedimento di rinnovo del dicembre 2012, dove le
prescrizioni contenute vanno nella direzione di mettere CAS nelle
condizioni di proseguire le proprie attività produttive con la
stretta osservanza delle disposizioni in materia di tutela della
qualità dell'ambiente e della salute dei cittadini, tenuto conto
del ruolo che questa azienda ha comunque nella nostra regione dal
punto di vista occupazionale.
Per quanto attiene al Piano aria, nel corso della legislatura si
procederà ad una revisione di quello ora vigente, che ha scadenza
nel 2015, partendo dall'analisi del risultato delle azioni finora
intraprese e costantemente monitorate. Si può ragionevolmente
ipotizzare che tale analisi critica consentirà di mantenere ed
eventualmente rafforzare le misure di maggiore efficacia, di
rimodulare le azioni che hanno mostrato margini di miglioramento e
di introdurre nuove azioni, grazie non solo alle risultanze
dell'accordo di programma che coinvolge tutte le Regioni e le
Province autonome del bacino padano, ma anche grazie all'analisi
critica di misure poste in atto in altri territori, regionali e
nazionali, come possono essere adattabili alla nostra realtà.
Proprio in quest'ottica abbiamo deciso responsabilmente di
sottoscrivere quell'accordo, perché sia la Regione autonoma Valle
d'Aosta che la Provincia di Bolzano sono gli unici territori che
erano stati esclusi dalle manifestazioni più preoccupanti del
superamento dei valori limiti delle concentrazioni dei PM 10. Si
tratta quindi di non abbassare la guardia, nella maniera più
assoluta, bensì di tendere verso condizioni sempre migliori in
un'ottica di miglioramento costante della qualità di un comparto
ambientale di notevole rilevanza quale è quello dell'aria.
Sul fatto...finisco Presidente...sul fatto del punto 2
dell'interpellanza, chiaramente diamo piena disponibilità per
andare in commissione per discutere quali potrebbero essere le
nuove iniziative per migliorare e per portare i dati delle
risultanze di questo accordo di programma. Grazie.
Si dà atto che dalle ore 10,09 assume la presidenza il
Vicepresidente André Lanièce.
(Lanièce) Presidente
- Grazie. Ha chiesto la parola il
Consigliere Roscio, per la replica; ne ha la facoltà.
Roscio (ALPE) -
Grazie.
Guardi, Assessore, se nel punto 2 e sulla condivisione non posso
che essere soddisfatto, in quanto confrontarsi e andare a cercare
di individuare le azioni e gli indirizzi migliori è proprio quanto
auspicavamo, sul punto 1 devo dire qualche perplessità permane,
insomma. Lei ha citato tutta una serie d'interventi derivanti dal
Piano aria che sono anche condivisibili...peccato che nella gran
parte non sono ultimati! So che la pista ciclabile è parziale, il
risanamento energetico degli edifici non è che è completato, e
permangono ancora diverse cose inattuate.
Io, prima, già l'ho ricordato: effettivamente ho riconosciuto un
generale miglioramento del quadro complessivo dell'aria, ma il
problema sta nei mesi invernali! Allora, come ha citato lei, nei
mesi invernali ci sono fattori climatici che influenzano, ma
siccome si parla sostanzialmente di veleno, non è che io posso
dire: se la dose complessiva annua di veleno sta sotto la soglia
mortale, allora va bene...peccato che metà è concentrato in un paio
di mesi! Io, in inverno, ho dei problemi. Andando a fare un paio di
conti, in base ai dati - e nel solo mese di dicembre - quasi tutte
le stazioni di rilevamento hanno contemplato praticamente la metà
dei giorni con superamento, con una media che va da oltre 40 a
quasi 60, su una normativa di 50, quindi, esiste una forte
criticità. E dove sono stati quei giorni nei quali le polveri si
sono disperse maggiormente? Sono andato a vedere i dati
meteoclimatici: quando faceva vento o quando faceva neve o pioggia.
Allora, non è che possiamo aspettare che tiri vento o che ci siano
le precipitazioni per aspettare il miglioramento della qualità
dell'aria, bisognerebbe sperare che ci siano delle azioni in grado
di controllare! È vero che non possiamo pensare di controllare il
meteo, ma è proprio per quello che bisogna fare degli interventi
per compensare, visto che sappiamo tutti che, proprio in virtù di
questa situazione complicata, abbiamo delle criticità in più
rispetto ad altre zone. Non basta dire la Valle d'Aosta, come
Bolzano, non era compresa nelle sanzioni europee per il superamento
della...l'aria è complessivamente migliorata, ma rimane una
criticità nei mesi invernali, sui quali bisognerebbe intervenire,
anziché aspettare che tiri vento o che venga la pioggia...questo
chiediamo.
Andremo comunque in commissione a confrontarci per vedere se ci
sono delle iniziative ulteriori da approfondire. Grazie.
Presidente
- Grazie. Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK