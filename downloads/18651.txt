Consiglio Regionale della Valle d'Aosta - Oggetto del Consiglio n. 1758 del 21 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1758 del 21 dicembre 2000 - Resoconto
OGGETTO N. 1758/XI Solidarietà nei confronti dei lavoratori
della Cogne Acciai Speciali a seguito di loro recenti
rivendicazioni sindacali. (Reiezione di mozione)
Mozione Il Consiglio regionale della Valle
d’Aosta
Preso atto delle difficoltà esistenti nel rapporto tra le
organizzazioni sindacali e i vertici aziendali della Cogne Acciai
Speciali di Aosta;
Constatato che i sindacati hanno esternato il loro disagio a più
riprese, con comunicati stampa, in audizione in 4° Commissione
consiliare, con la stessa proclamazione dello sciopero;
Avendo appreso dei ripetuti tentativi d’incontro
e di riproposizione dei problemi da parte dei rappresentanti
sindacali al fine di addivenire ad un dialogo con
l’azienda;
Ritenuto urgente riaffermare il valore importante del rispetto
delle tradizioni sindacali e dei corretti rapporti tra azienda e
lavoratori;
Condividendo l’impegno dei sindacati per
migliorare la vita dei lavoratori nell’azienda, nel
rispetto dell’obiettivo di garantire e migliorare la
produttività dell’azienda;
Avendo appreso di forme di intimidazione adottate
dall’azienda nei confronti di lavoratori che avevano
scioperato o che si erano fatti portatori del disagio di compagni
di reparto;
Avendo inoltre appreso dell’intenzione
dell’azienda di procedere ad uno scorporo
dell’attuale società e contemporaneamente
dell’acquisizione della società Novacciai nel
Novarese;
Esprime
- apprezzamento per le organizzazioni di rappresentanza dei
lavoratori, e stima per il ruolo sociale che rivestono
all’interno e all’esterno
dell’azienda;
- preoccupazione per un eventuale scorporo
dell’azienda e per lo spostamento di parte della
produzione dalla C.A.S. di Aosta a Novacciai;
Dichiara
la propria solidarietà ai lavoratori che, di fronte al
comportamento aziendale, chiedono il rispetto dei loro diritti
sindacali previsti e sanciti dalle norme di legge e contrattuali
vigenti;
Auspica
che l’azienda tenga conto del ruolo e delle
tradizioni sindacali presenti sul territorio italiano e nei paesi
europei, e che reinterpreti il proprio ruolo direttivo e sociale
affinché i suoi rapporti con i dipendenti siano improntati al
massimo rispetto e collaborazione.
F.to: Squarzino Secondina - Curtaz - Beneforti
Président
La parole au Conseiller Cottino pour motion
d’ordre.
Cottino (UV)
Pour demander au Président si
c’est possible de revoir la suggestion
qu’il venait de faire tantôt à propos de
l’exécution des travaux. On préférerait continuer la
séance le matin pour terminer les travaux au lieu de rentrer dans
l’après-midi.
J’ai demandé l’avis de tout le
monde et il me semble que tout le monde est
d’accord.
Président
Dans un esprit de Noël ce consensus ne peut me
trouver que d’accord, donc nous procéderons au
prolongement de la séance de ce matin, pour examiner également le
point n° 75.
La parole au Conseiller Beneforti.
Beneforti (PVA-cU) Abbiamo presentato questa mozione perché non
siamo rimasti soddisfatti della risposta che è stata data alla
nostra interpellanza nella precedente seduta del Consiglio
regionale. Per noi si tratta di riprendere il confronto su due
aspetti fondamentali: il primo è il rispetto dei diritti sindacali
all’interno della società Cogne Acciai Speciali, il
secondo è la salvaguardia dell’attività produttiva e
dell’occupazione dagli scorpori e dal trasferimento
all’esterno della produzione verso altra
società.
Come abbiamo detto e ripetuto in più occasioni, per ciò che
rappresenta la CAS per Aosta agli effetti occupazionali, economici
e sociali, non possiamo pensare di lasciare tutto al libero
controllo della CAS.
È vero che un ruolo importante è affidato alle rappresentanze
sindacali interne ed esterne alla società, ma credo che di fronte a
quanto sta accadendo la politica non possa essere assente o
prendere le distanze.
Non dico, come diceva l’Assessore
l’altra volta, che non si debba tener conto della
separazione dei ruoli, ma l’esperienza insegna che
non sempre il mondo del lavoro è in condizione di tutelare da solo
i propri diritti, che non sempre le istituzioni sono in condizioni
di difendere il sistema democratico senza l’apporto
del mondo del lavoro. L’esperienza insegna altresì
che occorre intervenire per vigilare al fine di evitare sorprese
sul piano produttivo, sul piano occupazionale e sul piano
sociale.
Da che mondo è mondo (e molti di quelli che sono seduti qui lo
sanno perché hanno fatto il mestiere come l’ho fatto
io un tempo) i datori di lavoro non sempre adempiono al ruolo
sociale che sono chiamati a svolgere nella società: prima guardano
ai loro interessi e poi a quelli del prossimo. Concertazione,
mobilità, flessibilità, libertà di licenziare, riforma delle
pensioni, cassa integrazione: sono le parole che risuonano nelle
rivendicazioni dei datori di lavoro e che hanno trovato spazio
anche nella contrattazione fra le parti tanto da ridurre il potere
sindacale nei luoghi di lavoro nel settore pubblico come nel
privato e come è avvenuto alla Cogne Acciai Speciali.
Il comportamento della CAS, tendente a porre in essere scorpori
e trasferimenti di produzione, tendente a creare un clima di
rappresaglia e di intimidazione che è stato denunciato dalle
organizzazioni sindacali e dai lavoratori, la mancata applicazione
delle norme di legge e contrattuali che riguardano i diritti
sindacali e dei lavoratori, richiedono un intervento forte della
Regione come delle forze politiche presenti in questo Consiglio
regionale. Si tratta di difendere sia la nostra tradizione
siderurgica, sia di favorire quel clima di collaborazione che deve
sussistere in ogni ambiente di lavoro.
Infine si tratta di scegliere, Assessore, da quale parte stare.
Certo, può essere una scelta difficile, ma quando si impone, come è
oggi il caso, non si può evitare e non si può nemmeno evitare: la
scelta la si deve fare.
E la mozione ha proprio questo indirizzo: esprimere solidarietà,
ma nello stesso tempo dimostrare di essere presenti come Regione e
come forze politiche.
Se votiamo la mozione in modo unitario, diamo una risposta, che
è la risposta che come Regione e come Consiglio diamo ai problemi
che oggi agitano i lavoratori, e nello stesso tempo incoraggiamo e
acceleriamo la ripresa del dialogo fra le parti interessate, che
sembra stia lentamente riprendendo.
Nello stesso tempo otteniamo il rispetto dello statuto dei
lavoratori che è lo strumento per l’effettiva tutela
dei lavoratori da parte del sindacato nei luoghi di lavoro. Le
relazioni sindacali non si mantengono con le chiusure
conservatrici, né con le aperture reazionarie da qualsiasi parte
provengano.
Occorre comprendere che il metodo della contrattazione e della
concertazione offre maggiori possibilità di collaborazione fra le
parti. Ci auguriamo che questo lo comprenda anche la Cogne Acciai
Speciali, ma molto dipende da noi e soprattutto da voi della
Giunta, dipende dalla volontà politica che avete di sostenere
questa linea.
Non è con l’ordine del giorno che avete proposto
e approvato ieri sera che ci si pone con forza di fronte alla CAS
come Regione e si ricrea fiducia nei lavoratori e nelle strutture
sindacali; infatti, con il vostro ordine del giorno, date per
scontato il processo di riorganizzazione che
l’azienda vuole realizzare, un processo che comporta
lo scorporo della CAS e il conferimento della produzione di rami
aziendali a due nuove società.
Ma ci vogliamo rendere conto che lo scorporo oltre alla
produzione porta con sé anche la forza lavoro, il personale!
Tant’è vero che in molti casi le aziende si servono
degli scorpori per far fuori gli esuberi o le persone indesiderate
perché con gli scorpori si vanno a costituire altre società, si
passa l’attività lavorativa, si passano le
maestranze, si chiude quell’attività e quindi quelli
che lì sono stati trasferiti si ritrovano senza lavoro come è
accaduto e come accade anche qui.
Non so a chi si è accesa la lampadina e ha proposto
l’ordine del giorno di ieri, ma per essere credibili
occorre essere trasparenti e lei, Assessore, non lo è stato. È
comprensibile che cerchiate di recuperare il terreno che avete
perduto nei confronti della CAS che è andata avanti senza mostrare
alcuna considerazione sia nei confronti delle strutture sindacali,
sia nei confronti vostri dimenticando addirittura
l’accordo definito allora storico raggiunto alla
fine del 1993.
Ma il recupero dei rapporti fra le parti si può realizzare in
due maniere: da parte dei lavoratori con l’azione
sindacale, che è la via tradizionale, oppure da parte vostra con la
richiesta di aggiornamento degli accordi esistenti, ma questo può
essere giusto, se c’è una proposta da presentare, su
cui confrontarsi con la società in alternativa alle proposte che la
società avanza.
Se non avete proposte, o andate a prendere atto di quanto la CAS
ha già deciso, e questo è quello che andrete a fare, oppure
tratterete sulla piattaforma della controparte che poi alla fine vi
porterà alle conclusioni di quello che vuole
l’azienda. L’azienda magari darà un
contentino cedendo qualcosa sui diritti sindacali, in cambio degli
scorpori che ha deciso già di realizzare; l’azienda
quindi prende due piccioni con una fava: riporta la normalità
all’interno dell’azienda e ottiene
gli scorpori che aveva già deciso.
In questo caso accontenta la Regione e accontenta anche le
organizzazioni sindacali e dirà che questo è nel rispetto degli
accordi del 1993. Dopo però non venite qui a dire che
l’accordo storico del 1993 è stato rispettato, dato
che l’azienda manterrà, se li manterrà, gli 800
addetti che si era impegnata a tenere in forza, nonostante che oggi
abbia avviato il processo di riorganizzazione.
Non venite domani a dirci, siccome l’ordine del
giorno di ieri richiama l’aggiornamento
dell’accordo del 1993 e del protocollo del 1993 (se
alla luce di quel protocollo si mantengono gli 800 addetti oggi
nonostante la riorganizzazione) che questo è stato un successo da
parte vostra. Tenete presente che dagli 800 si era arrivati a 1.100
dipendenti alla CAS.
Quello che dispiace, nel vedere l’ordine del
giorno di ieri, è che da parte della Regione ci si presenti
all’azienda con il cappello in mano, nonostante la
forza che le deriva dal mandato che potrebbe ricevere da questo
Consiglio, approvando unitariamente la mozione che presentiamo.
Termino qui, vedo che non c’è molto interesse nei
confronti dei dipendenti della Cogne; ce n’era molto
di più quando i dipendenti della Cogne erano in piccionaia, allora
i consiglieri erano tutti seduti qua e tutti parlavano e
intervenivano e ce la mettevano tutta. Oggi c’è
disinteresse, questa la si considera una quisquilia da discutere
all’ultima ora della mattinata, con la fretta,
perché non vogliamo tornare nel pomeriggio.
Verrà il momento, state tranquilli se non ci si porrà con forza
nei confronti della società, che gli operai torneranno sopra e
torneranno anche ad occupare questo Consiglio, come è successo
diverse volte.
Mi ricordo che in passato si andava in fabbrica a fare i
consigli aperti per tutelare il posto di lavoro in
quell’azienda; mi ricordo anche i volantini che sono
stati distribuiti dalle forze politiche che sono presenti qua,
l’altra sera me li rileggevo, allora
c’era qualcuno che qui sosteneva che i dipendenti
dovevano essere 2.000, guai se erano 1.999!
Poi siamo arrivati alla fine del 1993 che sono diventati 800 e
si è detto che quell’accordo era storico.
Non vorrei che si tornasse ad essere storici con accordi che
portano a ridurre la presenza della CAS in Aosta. Concludo perché
mi sembra di aver illustrato ampiamente i motivi di questa
mozione.
Président
La discussion est ouverte.
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito alle questioni poste dal
Consigliere Beneforti che sono sostanzialmente due: i problemi
relativi allo scorporo e all'acquisizione di Novacciai e la
questione relativa alle relazioni sindacali, credo che, rispetto al
momento in cui è stata presentata la mozione, ci troviamo in una
situazione in cui sono emerse delle sostanziali novità.
Innanzitutto, per quanto riguarda la questione dello scorporo e
dell’acquisizione della Novacciai,
l’ordine del giorno, indipendentemente dalle
opinioni che ha espresso il Consigliere Beneforti, il documento
votato ieri a maggioranza dal Consiglio, impegna la Giunta
regionale ad avviare un aggiornamento degli accordi sottoscritti
dal protocollo del 1993 anche allo scopo di valutare i riflessi
dell’accordo stesso sul processo di riorganizzazione
in atto: quello che vogliamo fare è qualcosa di più di quello che
sosteneva in quest’aula il Consigliere
Beneforti.
Sono passati 7 anni dal protocollo d'intesa, nel frattempo
c’è stato un consolidamento della società,
c’è stato un mantenimento dei livelli occupazionali,
oggi ci troviamo di fronte a una nuova situazione determinata dagli
scorpori, dall'acquisizione di una nuova società, da eventi esterni
che hanno coinvolto l’azienda,
l’alluvione e l’incendio, per cui
riteniamo opportuno non solo una verifica ma soprattutto un
aggiornamento agli accordi del 1993.
L’ordine del giorno dice una cosa con grande
chiarezza: l’impegno della Regione consiste, così
come era scritto nel protocollo del 1993, nel sostenere iniziative
imprenditoriali nella nostra Regione al fine di rafforzarne il
tessuto economico.
Questo è l’intervento forte che deve realizzare
la Regione.
La Regione indica anche una precisa direzione di marcia che è
quella di andare nella direzione di far sì che in una Regione come
la nostra il settore industriale sia un settore che abbia un suo
ruolo e una propria importanza, però qui è bene chiarire chi fa che
cosa: la Regione ha un proprio compito istituzionale, così come
all'azienda compete predisporre i piani aziendali.
I piani aziendali non li fa il Consiglio regionale, quando non
solo i Consigli regionali, ma il Parlamento si è intromesso nella
gestione delle aziende come nel caso delle aziende a partecipazione
statale i risultati sono stati negativi.
La giunta regionale non deve neanche predisporre una
piattaforma. Le piattaforme le fanno i sindacati e le presentano
alla controparte.
La Cogne non è una controparte della Regione, la Cogne è un
interlocutore così come qualunque altra impresa che opera in questa
Regione.
La Regione non può ragionare di politica industriale in termini
di parte e controparte.
Questo semmai è il mestiere del sindacalista.
La Regione svolge un ruolo istituzionale che è quello di
sostenere e creare condizioni per lo sviluppo.
Sulla base di questo si adottano delle misure, si definiscono
dei provvedimenti, si vanno a creare quei fattori che possono
facilitare l’insediamento delle aziende.
Vi siete mai posti il problema del costo energetico per
l’industria nazionale?
In Italia il costo dell’energia elettrica è il
più caro in Europa e voi sapete che l’industria
siderurgica un po' di energia elettrica la consuma; non pensate che
questo potrebbe essere un tema di discussione con
l’azienda insieme ai problemi di sviluppo
dell’azienda, del consolidamento
dell'occupazione?
Ma non sarà mai questa Giunta che andrà a discutere con
l’azienda su come deve essere articolata la società
stessa, intanto perché è bene separare i ruoli, ma anche perché,
qualora andassimo a concordare con l’azienda le sue
modalità di riorganizzazione, nel momento in cui queste non
funzionassero, le responsabilità ricadrebbero
sull’Amministrazione regionale e questo non vogliamo
assolutamente che accade.
Per tornare alla questione posta dalla mozione, direi che la
prima questione, che è quella relativa a cosa fare rispetto al
processo di riorganizzazione e di scorporo, forniamo con l'ordine
del giorno votato dal Consiglio una risposta precisa: siamo perché
venga approfondito con l’azienda il nuovo processo
di riorganizzazione e contemporaneamente siamo per un aggiornamento
del protocollo del 1993. Seconda questione: le relazioni
sindacali.
Nella mozione si fa riferimento a rapporti sindacali corretti e
rispettosi di una tradizione sindacale consolidata in Valle e qui
siamo tutti d’accordo.
Ieri abbiamo sentito in quest'aula l’intervento
del Consigliere Borre che rispecchiava i sentimenti della
maggioranza come pure l’attenzione che viene rivolta
dalla maggioranza nei confronti dei lavoratori, della dignità del
lavoro, delle condizioni in cui il lavoro si svolge
all’interno di ogni impresa di questa Valle, quindi
posso dire che il livello di attenzione è decisamente alto rispetto
a questo problema.
Ci troviamo anche qui di fronte a una situazione diversa
rispetto al passato, in sede di Associazione valdostana industriali
le organizzazioni sindacali e l’azienda stanno
scrivendo un testo base per quanto riguarda i rapporti sindacali in
azienda, si sta predisponendo un accordo e c’è un
impegno della CAS a sottoscriverlo.
Sapete che questa è una delle questioni che i sindacati avevano
posto nell’incontro con la IV commissione
consiliare; da questo punto di vista mi pare che nelle sedi proprie
le cose stiano andando avanti in modo positivo.
Ci viene chiesto di schierarci; non abbiamo problemi a
schierarci, lo dicevo prima.
Noi ci schieriamo per un dialogo con le imprese che consenta lo
sviluppo dell’occupazione e migliori condizioni di
lavoro in fabbrica e per questo ascoltiamo sia le imprese che le
organizzazioni dei lavoratori e oggi proprio queste ultime ci
chiedono di acquisire maggiori certezze rispetto al futuro dello
Stabilimento e per questo mi stupisce che una forza politica che
ritiene essere sensibile e, sicuramente lo è, alle esigenze dei
lavoratori abbia votato contro l’ordine del giorno
di ieri, che va nelle direzioni richieste anche nell'ordine del
giorno.
Ma aggiungo un altro elemento: non ritengo opportuno, nel
momento in cui c’è un confronto aperto in una sede
propria, che il Consiglio regionale intervenga rispetto a una
trattativa che si sta normalmente svolgendo proprio perché, nei
momenti in cui le parti stanno trovando una soluzione, interventi
esterni non sono di aiuto; la situazione si è sbloccata, si sta
andando verso un accordo, non credo che sia opportuno che il
Consiglio regionale, rispetto ad ogni vertenza che in questa
Regione c’è stata e ci sarà in futuro, debba
esprimersi con degli ordini del giorno nel momento in cui si svolge
la normale dialettica fra le parti.
Nella mozione si parla di solidarietà; a me questa solidarietà
appare un po' "pelosa" perché, ripeto, rispetto a una richiesta
delle organizzazioni sindacali di riaprire il confronto con
l’azienda e andare a un adeguamento del protocollo
di intesa del 1993, il gruppo dell’Ulivo vota contro
e poi sulle questioni relative alla sicurezza nello stabilimento
abbiamo assistito ieri all’illustrazione di
un'interpellanza i cui toni mi facevano pensare che la Cogne fosse
l’Acna di Cengio, per chi se lo ricorda, una bomba
ecologica che c’era in Piemonte e che poi è stata
chiusa.
La Consigliera Squarzino nel corso del suo intervento, forse
accorgendosi della foga, aveva corretto la sua posizione dicendo
che non era in discussione la vita dello stabilimento, con questo
in ogni caso evidenziando una evidente contraddizione nelle
posizioni del gruppo dell'Ulivo.
Per concludere noi chiediamo, proprio perché le questioni poste
dalla mozione le riteniamo già affrontate, al gruppo
dell’Ulivo di ritirare la mozione, altrimenti ci
asterremo.
Président
La parole au Conseiller Beneforti.
Beneforti (PVA-cU) È la risposta che prevedevo, più o meno è la
stessa che l’Assessore aveva dato all'interpellanza
presentata nel precedente Consiglio.
Faccio una piccola premessa: non è che ci siamo alzati una
mattina e abbiamo presentato la mozione; ci sono stati incontri,
anche con rappresentanti sindacali e rappresentanti dei lavoratori,
con i quali abbiamo parlato e che ci hanno raffigurato il quadro
della situazione che c’è all’interno
della Cogne; quindi non è che siamo venuti qui e abbiamo fatto una
strumentalizzazione politica, come qualcuno sempre dice che
vogliamo fare.
Mi rendo conto anch'io, e lo avevo già anticipato nel mio
intervento, se lei lo ha seguito, che ci sono compiti istituzionali
e compiti della Regione e ci sono compiti
dell’azienda e ci sono i compiti delle
organizzazioni sindacali ma, quando si chiede un intervento forte,
si chiede una presa di posizione per favorire la ripresa del
dialogo e perché le parti che sono interessate siano aperte al
confronto e ricerchino una soluzione effettiva ai problemi che sono
di fronte agli operai della Cogne.
L’obiettivo che si pone la Giunta, si dice, sia
quello di rivedere l’accordo del 1993, ma si tenga
presente che con quell’accordo si entrò nel merito,
si stabilì che la nuova azienda Acciai Speciali doveva avere 800
dipendenti e si stabilì quali erano gli esuberi, qual era
l’attività che doveva essere svolta, andiamocelo a
rileggere quel protocollo?
(interruzione dell’Assessore Ferraris, fuori
microfono)
? c’era chi passava alla Cogne Acciai Speciali e
chi restava da un’altra parte, che poi si è trovato
fuori dall’azienda: ce lo rileggiamo
quell’accordo, Assessore; voi lo avete definito
storico a quel tempo!
Penso che, se si sono stabiliti allora certi presupposti, quei
presupposti bisognava rivederli oggi, e non dire che non possiamo
intervenire in fatti che sono propri dell’azienda e
delle organizzazioni sindacali, perché come si intervenne allora
dobbiamo intervenire oggi, per andare a verificare se quanto fu
contrattato è stato rispettato. Con il clima che
c’era allora si deve riprendere oggi il dialogo.
Ma quando mi sento dire che adesso è tutto risolto perché hanno
ripreso le trattative in sede sindacale io voglio conoscere ciò che
hanno stabilito sui rapporti sindacali, Assessore.
Mi auguro, e lo andremo a leggere il protocollo sui
miglioramenti dei rapporti sindacali. Con il protocollo migliora lo
statuto dei lavoratori, migliorano le norme dei diritti sindacali
previsti dai contratti di lavoro? Si va oltre oppure no?
Perché sarebbe triste andare sotto a quanto già prevede lo
statuto dei lavoratori, o le norme contrattuali. Io credo che non
si possa non tener conto di quello che già esiste. Caso mai
c’è da migliorare l’esistente e non
peggiorarlo.
Stiamo attenti, Assessore, a non fare passi falsi anche come
Regione e a non dover rincorrere l’azienda per
legalizzare a posteriori scelte produttive e programmi che, come
quelli di oggi, non saranno mai nell’interesse della
Valle d’Aosta.
Il riferimento di certe scelte alla maggiore funzionalità e alla
competitività?, è un ritornello che si sente ripetere sempre a
giustificazione delle decisioni prese sul piano produttivo e sul
piano occupazionale; si invoca sempre la funzionalità e la
competitività per giustificare le ristrutturazioni aziendali.
Del resto la competitività e la funzionalità sono il cavallo di
battaglia delle aziende e anche la CAS si comporta di
conseguenza.
Oggi ho l’impressione che si chieda di rivedere
l’accordo del 1993 rincorrendo la società e andando
a legalizzare quello che la società ha già deciso, e questo non
farebbe onore nemmeno alla Regione, alla Giunta e al Consiglio
regionale. Pertanto gli scopi che volevamo ottenere con la mozione
sono ancora evidenti, riteniamo di non doverla ritirare e
dichiariamo di votarla in quanto firmatari.
Président
Je soumets au vote la motion:
Conseillers présents: 28
Votants: 3
Pour: 3
Abstentions: 25 (Agnesod, Borre, Cerise, Charles Teresa, Collé,
Cottino, Cuc, Ferraris, Fiou, Frassy, Lattanzi, Lavoyer, Louvin,
Marguerettaz, Nicco, Ottoz, Pastoret, Perrin, Piccolo, Praduroux,
Rini, Tibaldi, Vallet, Vicquéry, Viérin D.)
Le Conseil n’approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK