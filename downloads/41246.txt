Consiglio Regionale della Valle d'Aosta - Oggetto del Consiglio n. 406 del 19 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 406 del 19 febbraio 2019 - Resoconto
OGGETTO N. 406/XV - Interrogazione a risposta immediata:
"Toponimi di epoca fascista riportati sui documenti di identità
elettronica di cittadini valdostani".
Rini (Presidente)
- Passiamo al punto 3.03. Pour
l'illustration, la parole au collègue Bertin.
Bertin (RC-AC)
- Nei giorni scorsi abbiamo appreso dalla
stampa, in seguito a una denuncia pubblica fatta dal sindacato SAVT
di un fatto estremamente grave, a mio avviso, che un cittadino
valdostano, residente ad Aosta, nato a La Thuile nel periodo della
dittatura fascista, in seguito alla richiesta di rinnovo della
carta d'identità, ha ricevuto come documento una carta d'identità
che riportava quale luogo di nascita Porta Littoria, nome
attribuito a La Thuile nel periodo dal '39 al '46. Una situazione
estremamente grave, anche offensiva per la storia della nostra
Regione, che ha chiaramente richiesto il ritorno alla toponomastica
originale.
Ci chiedevamo pertanto se si possono approfondire le ragioni che
hanno portato a questo increscioso fatto e implicitamente come si
può porre rimedio a questa situazione, che è oggettivamente
scandalosa, in tempi brevi.
Dalle ore 9:59 assume la Presidenza il vicepresidente
Rollandin
Rollandin (Presidente)
- Per la risposta, la parola al
presidente Fosson.
Fosson (GM)
- Sono completamente d'accordo con lei,
collega Bertin, la situazione, che ci aveva già segnalato il SAVT è
incresciosa e grave, ma soprattutto assurda, ed è dovuta
all'adesione da parte dei comuni valdostani nel 2018 all'anagrafe
nazionale della popolazione residente, che è la banca dati nella
quale stanno progressivamente confluendo le anagrafi dei comuni
italiani, i comuni della Valle d'Aosta sono stati i primi a
conferire i dati a questa anagrafe. La predisposizione della banca
dati ha comportato un processo di reperimento d'informazioni da
tutti i comuni, compresi i comuni valdostani al fine di poter
creare una base informativa completa, che tenesse conto anche delle
variazioni verificatesi negli anni e che fosse utilizzabile da
tutti i comuni italiani. Nell'ambito di questo percorso è stato
applicato il principio della tracciabilità della denominazione
storica dei comuni di cui al regolamento dell'ordinamento dello
stato civile numero 396 del 2000, per cui il nome del luogo da
riportare nelle certificazioni anagrafiche deve corrispondere a
quello indicato nell'atto originale di nascita, ovvero il principio
secondo cui il luogo di nascita deve essere storicizzato, ovvero
riferito al momento in cui l'evento della nascita si è
verificato.
Questo è il motivo per cui per i comuni valdostani sono inseriti
nella banca dati dell'anagrafe nazionale le denominazioni imposte
dal regime, che sono così automaticamente riportate nelle nuove
carte d'identità elettroniche per coloro che sono nati durante il
regime fascista dal '39 al '46. Questa situazione chiaramente non è
accettabile, in nome di un certamente corretto principio di
storicizzazione, si dimentica che l'italianizzazione delle
denominazioni dei nostri comuni non è assolutamente stato un atto
volontario, come lo sono state invece poi decisioni di scorporo dei
comuni come quella tra Issime e Gaby e tra Hône e Bard, ma è stata
un'imposizione violenta e volta a cancellare l'identità francofona
della Valle.
Abbiamo, pertanto, già scritto e invitato i sindaci valdostani,
tramite il CPEL, a dare indicazioni ai funzionari dei servizi di
anagrafe e di stato civile affinché inseriscano manualmente la
corretta denominazione dei comuni valdostani, così come
ripristinati dal Decreto Legislativo luogotenenziale 545/45 per
cancellare quelle denominazioni italianizzate imposte dal regime
fascista.
Con l'occasione abbiamo anche ricordato ai sindaci che gli
addetti all'anagrafe devono provvedere a selezionare la lingua
francese, subito dopo la lingua italiana, nel rilascio delle carte
di identità elettroniche, dato che di default la seconda lingua
impostata nel sistema risulta l'inglese e non il francese.
Presidente
- Per la replica, la parola al collega
Bertin.
Bertin
(RC-AC)
- Questo ritorno al passato è stato
francamente qualcosa di scandaloso per la nostra regione, anche
un'offesa alla nostra storia. È importante mettere rimedio subito e
a mio avviso - al di là dell'intervento diretto dei sindaci per
fare sì che non si ripetano più queste situazioni, tra l'altro
erano cose già segnalate, che erano uscite in altri comuni, che mi
avevano anche segnalato - è importante anche poi intervenire
direttamente sul database ufficiale perché è scandaloso che lo
Stato continui a riportare queste diciture, che sono un retaggio di
un periodo triste, che vorremmo dimenticare al più presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK