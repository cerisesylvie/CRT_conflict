Consiglio Regionale della Valle d'Aosta - Oggetto del Consiglio n. 1847 del 20 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1847 del 20 febbraio 1986 - Resoconto
OGGETTO N. 1847/VIII - RISPETTO DELLA CONVENZIONE STIPULATA
DALLA REGIONE PER L'INSEDIAMENTO IN ARNAD DI UN'AZIENDA DELLA
OLIVETTI ACCESSORI. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Cout:
INTERPELLANZA
RICORDATO che la Convenzione tra la Regione e la Olivetti
Accessori per l'insediamento di una azienda in Arnad prevede
all'allegato 1 "un utilizzo per circa il 50% dei casi di manodopera
attualmente in Cassa Integrazione Guadagni Straordinaria in aziende
della zona di Arnad";
AVUTA NOTIZIA che le assunzioni sin qui operate dalla
Olivetti non rispettano criteri chiari nella scelta dei
cassaintegrati da assumere e che tale situazione genera sconforto e
sfiducia tra i numerosi lavoratori in attesa di una
occupazione;
i sottoscritti Consiglieri regionali
INTERPELLANO
la Giunta regionale per sapere:
1)
quanti cassaintegrati e con quali criteri sono
finora stati assunti dalla Olivetti di Arnad;
2)
quali iniziative la Giunta intende prendere, con
eventuali modifiche della Convenzione Olivetti e di altre analoghe,
per garantire il rispetto di giustificati e trasparenti criteri
nelle assunzioni di cassaintegrati o disoccupati da parte di
aziende lautamente finanziate dalla Regione.
PRESIDENTE:
Ha chiesto di parlare il Consigliere Cout; ne
ha facoltà.
COUT (P.C.I.):
A volte sembra di ripetere le stesse cose,
che se poi si va a vedere bene non sono le stesse: infatti se per
alcuni aspetti si parla di situazione occupazionale in Valle,
questa situazione, malgrado ci sia stato il protocollo d'intesa,
malgrado abbiamo votato in Consiglio la legge per gli interventi in
favore dell'occupazione, in attesa di quegli effetti non possiamo
dire che migliori, anzi che peggiora.
Non sto a ripetere tutti i segnali che ci sono pervenuti, tra
cui una petizione che era stata firmata da numerosi giovani della
zona di Verrès che chiedevano nuovi posti di lavoro (in particolar
modo per i giovani e per le donne) e non starò qui a ripetere, se
non per riprenderli molto brevemente, gli ultimi dati che sono
stati forniti nel mese di febbraio 1986 dall'Ufficio del lavoro e
della massima occupazione, dati. che forniscono una indicazione di
come stia andando l'occupazione in Valle.
Da questi dati possiamo vedere che, nel corso del 1985, la media
mensile dei disoccupati che sono iscritti nelle liste di
collocamento in Valle è di 3.144 unità, mentre era stata di 2.929
nel 1984 e di 2.432 nel 1980, con un aumento del 29%. In modo
significativo viene sottolineato anche nella relazione che le donne
sono aumentate, per ciò che riguarda l'iscrizione alle liste di
occupazione, del 51%, contro il 10% degli uomini.
Non starò a ripetere come anche in altri settori oltre a quelli
dell'industria (il commercio è l'unico settore che quest'anno ha
visto aumentare gli avviamenti a 788 unità contro le 753 del 1984)
comprese le aziende dei settori dei servizi, hanno subito una
contrazione per ciò che riguarda l'occupazione.
Vi sono poi in Valle alcune zone in cui la situazione è molto
peggiore: l'abbiamo sottolineato in altre occasioni e non staremo a
ripetere come questo si verifichi in particolare nella zona di
Verrès e nei comuni limitrofi.
Da questo abbiamo preso spunto per presentare questa
interpellanza su una fabbrica di quella zona: però è un discorso
che, alla fine, va bene per le fabbriche di tutta la Valle d'Aosta
ed è la situazione per ciò che riguarda le assunzioni nelle
aziende.
Quando la situazione occupazionale è grave, anzi più la
situazione occupazionale diventa grave, più il bisogno del posto di
lavoro fa sorgere delle discussioni sul tipo di assunzioni che
vengono fatte, in alcuni casi anche giustamente, perchè se andiamo
a vedere quello che avevamo richiesto alla Diasprondisk di
considerare al momento delle assunzioni forse è stato rispettato,
ma può darsi che non abbiamo chiesto abbastanza. Infatti le
assunzioni avvengono secondo gli schemi prefissi, alla fine di
febbraio mi sembra dovrebbero essere una settantina di operai, si
dovrebbe arrivare alle centotre persone e forse superarle.
Se però andiamo a vedere all'interno di queste assunzioni,
vediamo che queste sono state almeno sinora tutte nominative, non
essendoci ancora state delle assunzioni numeriche.
E poi andiamo a vedere cosa vuol dire assunzioni nominative ed
assunzioni numeriche.
Ci sono diversi modi per assumere. C'è il contratto di
formazione lavoro per giovani dai 15 ai 29 anni, la Diasprondisk ha
presentato un progetto che è già passato alla Commissione regionale
per l'impiego per l'assunzione di cinque persone, e ne
presenteranno un altro, e qui ci sarà la possibilità di assumere
nominativamente (cioè chi vuole l'azienda). C'è poi la possibilità
di assumere con passaggio interaziendale: a livello regionale c'è
stato un accordo all'Ufficio del Lavoro fra i Sindacati, Ufficio
del Lavoro ed aziende per ciò che riguarda la possibilità di far
entrare nei passaggi interaziendali anche le assunzioni dei
cassaintegrati, cosa che va più che bene, però anche queste
assunzioni sono nominative. Questo allora vuol dire che solo dopo
questo tipo di assunzioni - e quasi tutti sono stati assunti con
contratto di formazione oppure si richiedevano particolari
competenze professionali dei laureati o dei diplomati - si
arriverebbe a delle assunzioni numeriche.
Ma anche arrivando alle assunzioni numeriche, le nuove
disposizioni prevedono che il 50% di esse porterebbero al limite
essere nuovamente nominative.
Forse ci siamo dimenticati di alcuni aspetti quando abbiamo
richiesto alle aziende di assumere i cassaintegrati e di mandarci
una lista di quelle persone che vengono assunte, perchè abbiamo
lasciato molto margine di scelta; tant'è vero che sono sorte delle
discussioni anche molto antipatiche sul tipo di assunzione che
viene fatta, che non segue dei criteri chiari e limpidi, ma che
dipende esclusivamente dall'azienda, che assume al limite, come
dice qualcuno, chi vuole.
La Regione deve intervenire, visto che tra l'altro quasi tutte
le aziende della Regione sono interessare ad avere dei grossi
contributi regionali: proprio per questo la Regione può pretendere
maggiori garanzie per ciò che riguarda l'occupazione. Dico questo
non solo per ciò che riguarda la Diasprondisk (l'occasione è
questa) ma in vista di ulteriori e future concessioni che farà la
Regione in cui sarebbe necessario tenere conto di questo.
Addirittura con la nostra interpellanza chiediamo all'Assessore se
non è possibile andare a rivedere la convenzione con la
Diasprondisk, o Olivetti Accessori come la si voglia chiamare, di
Arnad per vedere se questo può ancora essere modificato.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
C'è solo un dato della convenzione che
secondo me non rispecchia la realtà nella quale viviamo, ed è
quando alla fine si parla di aziende lautamente finanziate dalla
Regione. Mi pare che qui o si prende atto di una situazione che è
profondamente modificata, oppure rientriamo in una logica che
sarebbe bello esistesse, ma che non esiste più.
Ancora recentemente, nel corso di incontri con degli
imprenditori, la situazione a livello nazionale, soprattutto nei
confronti con altre Regioni, fa dire che l'Amministrazione
regionale della valle d'Aosta non interviene lautamente a
finanziare le aziende: ci sono delle Regioni che offrono molto di
più, perchè questa è la realtà. Di fronte ad un processo, che è
generalizzato in tutto il paese, di diminuzione dei volumi
occupazionali per i settori produttivi si è scatenata una guerra
che possiamo dire di concorrenza fra le Regioni; di conseguenza la
nostra Regione non dà di più, non regala di più, non offre di più
rispetto a quello che altre Regioni, anche interessate da normative
nazionali, possono offrire agli imprenditori. Quindi il dire che la
Regione stende tappeti d'oro alle imprese è una favola vera e
propria, che non ha traduzione pratica.
Oltre a questi dati vi sono delle spinte politiche nazionali che
tendono ad indirizzare le aziende, le poche nuove aziende che
sorgono, verso altre Regioni d'Italia. Quindi sotto questo profilo
quel "lautamente" è ora di cominciare a toglierlo e di affrontarlo
in maniera più pertinente con la realtà.
Per quanto riguarda poi le trattative con le aziende, queste
tengono conto delle possibilità di contrattazione da una parte e
dall'altra. Di fronte ad aziende che hanno possibilità di fare
questi insediamenti a parità oppure con vantaggi superiori, le
possibilità di contrattazione della Regione sono di un certo tipo,
non sono a 360°. In poche parole non siamo in condizione di dettare
delle leggi al 100%, siamo nelle condizioni di far valere certi
nostri diritti a fronte di certi interventi che non sono
assolutamente i migliori o i primi in Italia. Ci sono delle Regioni
che intervengono a favore delle aziende in maniera molto più
pesante.
Qual'è il dato che nelle convenzioni facciamo emergere? Quello
dell'assunzione della manodopera locale. Molte altre Regioni non
stabiliscono questa normativa, tant'è che la stessa Olivetti in
altre Regioni non ha questi limiti e nello stesso bacino di Ivrea
assume personale proveniente da ogni Regione d'Italia. Uno dei
limiti che abbiamo posto è questo dell'assunzione, tranne per
capacità tecniche non reperibili in Valle d'Aosta, di manodopera
locale. E ancora all'interno di questi bacini la precedenza va ai
cassaintegrati, cercando di stabilire delle percentuali.
Per quanto riguarda la convenzione stipulata con l'Olivetti, i
termini relativi alla manodopera erano di questo tipo: 63 unità da
assumere entro la data di consegna dello stabilimento, più 40 unità
entro 18 mesi dalla data di consegna dello stabilimento, per un
totale di 103 unità. La priorità era data a personale residente nel
Comune di Arnad e comuni limitrofi. Inoltre la convenzione
stabiliva che era prevedibile un utilizzo di circa il 50% di cassa
integrati nella zona di Arnad.
Do la situazione al 17.2.1986: lo stabilimento verrà consegnato
nel prossimo mese di marzo, manodopera locale assunta 65 persone,
la cui assunzione è stata operata nel seguente modo: 55 operai di
cui 42 donne e 13 uomini, 10 impiegati di cui 4 donne e 6 uomini,
per un totale di 46 donne e 19 uomini. Comune di residenza degli
operai: Arnad 17, Issogne 16, Verrès 5, Donnaz 3, Champdepraz 1,
Pont-Saint-Martin 1, Montjovet 6, Challand 2, Issime 1, Gaby 1,
Aosta 2; Comune di residenza degli impiegati: Issogne 1, Verrès 3,
Pont-Saint-Martin 2, Châtillon 3, Aosta 1.
Provenienza da aziende in cassa integrazione per gli operai
cassaintegrati: n. 50, di cui 24 provenienti dalla Siv, 21
provenienti dalla Fortuna West e 5 provenienti dall'Ilssa-Viola;
per gli impiegati: n. 4, di cui 1 proveniente dalla Siv e 3
provenienti dall'Ilssa Viola.
I criteri adottati sono quelli selettivi, stabiliti per
convenzione dall'Olivetti, che è molto gelosa di tenere questi
sistemi per assumere il personale, e cioè verifica dei requisiti
psico-attitudinali e visita medica.
Questo è quanto ho da dire.
PRESIDENTE:
Ha chiesto di parlare il Consigliere Cout per
la replica; ne ha facoltà.
COUT (P.C.I.):
Solo per dire che non vogliamo
assolutamente contestare i dati per ciò che riguarda le assunzioni,
perchè più o meno sono i dati che abbiamo anche noi e che alla fine
daranno una occupazione alla Diasprondisk maggiore di quella che
era prevista addirittura nella convenzione con questa azienda.
Quello che non mi convince è che non possiamo intervenire in
modo diverso per ciò che riguarda il tipo di assunzioni che vengono
fatte. L'Assessore, volendo, avrebbe anche potuto aggiungere che le
leggi sul collocamento sono queste e non possiamo intervenire:
questo è anche vero. Non potremmo ad esempio obbligare ad assumere
al di fuori della Valle d'Aosta, però su questo ci siamo accordati,
ed inoltre potremmo accordarci anche su qualcosa in più, ad esempio
sul tipo di assunzioni. È vero che la Olivetti Accessori è gelosa
dei suoi tests, infatti proprio in base ai tests assume chi vuole,
ma in questo modo vedremmo comunque sempre esclusi i cassaintegrati
oltre una certa età; Allora è come se dicessimo ai cassaintegrati
della zona di Verrès o di tutta la Valle d'Aosta che al di sopra
dei 35 anni non hanno quasi nessuna possibilità di essere
reimpiegati. Questa non mi pare una scelta giusta per la Regione,
che potrebbe invece chiedere un impegno per ciò che riguarda le
assunzioni: di tenere conto non solo dei tests attitudinali, ma
anche delle situazioni dei vari cassaintegrati.
Ho ancora presente una signora, che penso sia di
Pont-Saint-Martin o di Donnaz, che il giorno dello sciopero
generale, quando si è minacciata la chiusura dell'Ilssa-Viola,
diceva: quello che mi preoccupa è che ci saranno dei nuclei
familiari che non avranno la garanzia di avere un lavoratore
occupato, mentre bisognerebbe cominciare a pensare a questo.
Penso che la Regione negli accordi con le aziende possa anche
superare certe difficoltà che ci sono con il collocamento.
Si dà atto che alle ore 11,02 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA (P.C.I.):
Volevo fare qualche considerazione
sull'atteggiamento dell'Assessore, non tanto sulla sostanza della
risposta. Rispetto al passato, abbiamo dato atto più volte che la
Giunta regionale ha cominciato a guardare ai problemi
dell'industria con maggiore serietà; dobbiamo dire però che non
siamo soddisfatti di un atteggiamento che io - se l'Assessore
permette - definisco razionale ma fatalista rispetto a queste cose,
e cerco di spiegarmi.
L'Assessore dice: non diamo più soldi delle altre Regioni e
questo credo che non possa essere contestato, l'Assessore me lo può
dimostrare. Quando abbiamo parlato di lauti finanziamenti, non
abbiamo però scelto come riferimento le altre Regioni, perchè il
lauto è sempre commisurato al riferimento, il lauto è commisurato
all'impegno del bilancio regionale ed ai risultati ottenuti. Ora,
non per continuare a rovistare con il coltello nelle piaghe, ma i 7
miliardi che abbiamo speso per la Maxel sono serviti oppure non
abbiamo saputo esercitare il ruolo effettivo di controllo
all'interno di questa azienda? I finanziamenti che diamo
garantiscono occupazione stabile ed in settori che avranno un
futuro, o sono investimenti che siamo costretti ad accettare perchè
non abbiamo soluzioni migliori?
La nostra richiesta alla Giunta regionale è quella di non fare
il notaio della crisi, ma di fare il soggetto di guida dello
sviluppo; pensiamo che in questa direzione qualche sforzo ancora,
pur dando atto del miglioramento dell'azione complessiva, possa
essere fatto, ed in questo senso quando chiediamo criteri
trasparenti e giustificati di assunzione, riteniamo che qualche
maggiore indicazione alle imprese che vengono ad insediarsi in
Valle possa essere ragionevolmente accettata da queste imprese. Se
partiamo dal presupposto che una impresa che viene da Torino o da
Modena non ha collegamenti particolari con gli abitanti della Valle
d'Aosta e quindi per questa impresa è indifferente avere Tizio
piuttosto che Caio, se concordiamo al momento della convenzione
alcune criteri, come ad esempio dare la precedenza nelle assunzioni
al fatto di avere almeno un lavoratore in una famiglia, qualcosa di
più penso che la possiamo ottenere.
Quindi poniamo alla Giunta come obiettivo, dal punto di vista
politico, di compiere uno sforzo per esercitare un ruolo maggiore
rispetto agli insediamenti, e come problema riferito ai lavoratori
che ci sia una trasparenza massima e dei criteri giustificati.
Siamo disponibili a dare un nostro contributo, sentiamo molto la
difficoltà della situazione, che non è certo facile, però pensiamo
che qualcosa di più si possa fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK