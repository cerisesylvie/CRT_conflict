Consiglio Regionale della Valle d'Aosta - Oggetto del Consiglio n. 1815 del 12 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1815 del 12 febbraio 1986 - Resoconto
OGGETTO N. 1815/VIII - NUOVA IMPOSTAZIONE ORGANIZZATIVA DELLA
FIERA DI SANT'ORSO. (Interpellanza)
PRESIDENTE
: Do lettura dell'interpellanza in oggetto
presentata dai Consiglieri Torrione e Breuvé:
INTERPELLANZA
Per la prima volta nella sua ormai millenaria storia, la
Fiera di S. Orso ha subito, sul piano dell'organizzazione, una
variante per quanto riguarda le vie interessate alla esposizione.
La fiera infatti ha visto quest'anno, con una innovazione peraltro
molto discutibile, sistemare i banchi degli espositori - seppure di
un determinato genere - anche lungo la via De Tillier, infrangendo
così una tradizione tra le più radicate e legate all'esistenza
stessa della manifestazione e cioè la sua localizzazione al di
fuori dei limiti storici del vecchio Borgo.
Se questa discutibile impostazione ha preso posizione, il
Comité des traditions valdôtaines il cui Presidente ha tra l'altro
giustamente affermato che "portare questa esposizione nella zona
più commerciale del Centro Storico di Aosta è in contraddizione con
i principi ispiratori della manifestazione".
Tutto ciò premesso i sottoscritti Consiglieri regionali
Gianni TORRIONE e Lilliana BREUVÈ
INTERPELLANO
l'Assessore competente per conoscere:
a) le ragioni che hanno determinato il trasferimento di una
parte della tradizionale Fiera di S. Orso lungo la via De Tillier e
via E. Aubert, al di fuori cioè dei limiti storici del vecchio
Borgo;
b)
i motivi che hanno consigliato di considerare come
tipici dell'artigianato di S. Orso gli espositori che hanno trovato
sistemazione lungo la via De Tillier;
c)
se è intenzione dell'Amministrazione regionale
mantenere questo tipo di impostazione anche per le future edizioni
alla luce anche della più giustificata presa di posizione assunta
al riguardo dal Comité des traditions valdôtaines.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
L'argomento che abbiamo voluto
sollevare con questa interpellanza è stato anche affrontato dal
benemerito Comité des traditions valdôtaines. In effetti non può
non destare meraviglia il fatto che per la prima volta, lungo la
sua storia millenaria, la tradizionale fiera di Sant'Orso "abbia un
pochino cambiato i suoi panni" ed abbia, addirittura, visto
posizionare i banchi espositivi anche al di fuori del suo ambito
tradizionale. Io credo che la presa di posizione del Comité des
traditions valdôtaines sull'opportunità che la millenaria Fiera di
Sant'Orso debba rimanere nel vecchio borgo sia assolutamente
incontestabile. Svolgendo una piccola ricerca storica ci si accorge
che i primi documenti che parlano della Fiera di Sant'Orso citano
un tratto di via che non può che essere localizzato nel vecchio
borgo e quindi al di là delle Porte Pretoriane. Un testo dice anzi
che la Fiera si svolgeva dalle Porte Pretoriane sino ad un
ponticello che esisteva alla confluenza tra la via Sant'Orso e la
Via Sant'Anselmo ("Pontellium de Bonaverio"). La Fiera ha poi
subito una sua legittima e giustificata evoluzione ed ha occupato
l'intera via Sant'Anselmo, "debordando" anche oltre le Porte
Pretoriane per invadere anche la via omonima. Non era mai successo
però che fossero utilizzate anche altre vie, come la Via De
Tillier, anche perché quest'ultima è già privilegiata dall'edizione
estiva della Fiera di Sant'Orso.
Io non credo che questo aspetto debba essere sottovalutato,
perché la Fiera di Sant'Orso, grazie anche all'intervento
dell'Amministrazione regionale, ha assunto una notevole importanza
nel contesto fieristico e commerciale della nostra Regione. Rilevo
però con molto rammarico che quest'anno la Fiera è stata spostata,
invadendo un pochino la Via De Tillier, a causa delle numerose
richieste di partecipazione da parte degli artigiani, che hanno
superato di gran lunga il numero dei banchi che possono essere
contenuti nelle vie Sant'Anselmo e Porte Pretoriane; questa è una
delle motivazioni che sono state riportate dalla stampa. Però se
così non è, mi sorge il dubbio che ci si sia incamminati lungo la
strada pericolosa di fare della commistione piuttosto discutibile
tra l'oggetto tipico dell'artigianato e oggetti che nulla hanno a
che spartire con la Fiera di Sant'Orso. Infatti certi banchi
localizzati lungo la Via De Tillier avevano poco in comune con
l'artigianato tipico della Fiera di Sant'Orso che, molto
approssimativamente, può essere caratterizzato dai lavori sul
legno, che sono quelli più tipici dell'artigianato valdostano.
Credo pertanto che si possa anche fare un piccolo ripensamento
sull'impostazione della Fiera di Sant'Orso, riservando alla Fiera
propriamente detta gli spazi delle vie tradizionali e facendo "a
latere" delle altre manifestazioni che coinvolgano un altro tipo di
artigianato. Per dare più spessore e consistenza all'aspetto della
manifestazione fieristica, io consiglierei però "di non confondere
il sacro con il profano" e di scegliere un altro giorno, anche se
pure nel contesto della Fiera di Sant'Orso, ed un altro luogo per
svolgere una fiera che vuole accontentare, non l'artigianato
tipico, ma un tipo di artigianato molto più generico. Io preferirei
mantenere la Fiera di Sant'Orso legata alle sue tradizioni e alla
sua impostazione originaria, però, se ci sono delle esigenze
particolari, io credo che l'Amministrazione regionale abbia il
dovere di prendere atto della mutata realtà e dell'esigenza di
adeguare la manifestazione alle legittime aspettative degli
artigiani. Aspetto ora le risposte dell'Assessore competente.
Grazie.
Si dà atto che dalle ore 11.00 assume la Presidenza il Vice
Presidente DE GRANDIS.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Credo di poter affermare con una certa
obiettività che alcune considerazioni hanno tratto origine da un
equivoco iniziale e cioè: alcune voci o alcune notizie hanno
portato il presidente del Comité des traditions valdôtaines a
mettere, come si suol dire, le mani avanti. Però non c'erano nel
modo più assoluto i rischi paventati, nel senso che la Fiera, per
quanto riguarda l'occupazione di vie da lasciare a disposizione dei
prodotti artigianali tipici, è stata mantenuta nelle stesse zone
degli anni scorsi, cioè l'artigianato tipico è stato collocato
lungo le vie Sant'Anselmo, Porta Pretoria e Sant'Orso.
Su sollecitazione del Comune di Aosta, al quale annualmente,
pochi mesi prima dell'esposizione, inviamo una lettera per
sollecitare qualche incontro per definire alcuni problemi
logistici, le bancarelle "non dell'artigianato tipico", che prima
venivano poste lungo la Via Plouves e nel piazzale Plouves e poi
sulla Piazza del Ponte di Pietra, di fronte alle Scuole Elementari,
e che del resto non erano ben tollerate dagli espositori tipici,
sono state dislocate lungo la Via De Tillier, anche per creare una
più netta separazione tra l'artigianato tipico e quello che tipico
non è. Pertanto possiamo dire che gli espositori tipici hanno
mantenuto le loro posizioni, mentre le altre forme sempre
artigianali, ma che non si richiamano alla tradizione ed alla
tipicità dell'artigianato valdostano, invece di essere sistemate
nel piazzale delle Scuole Elementari del Ponte di Pietra, sono
state sistemate lungo la Via De Tillier. Si è trattato di un primo
esperimento e possiamo benissimo tornare indietro. Comunque, come
ho già detto, il cuore della Fiera non è stato minimamente
intaccato.
Qual'è stato il ragionamento alla base di questa leggera
variazione? Da un lato si è trattato di rendere più agibile e meno
pericoloso il piazzale di fronte alla Scuola Elementare; dall'altro
si è cercato di mantenere una separazione più netta tra
l'artigianato tipico, che rimane nelle vie tradizionali, e quello
che tipico non è, che è stato allontanato anche in termini
spaziali. Inoltre si è cercato di rendere un po' più agibile il
Piazzale del Ponte di Pietra e, creando questa specie di coda lungo
la Via De Tillier, di rendere anche meno congestionata
l'utilizzazione della Fiera.
Per quanto concerne il discorso iniziale sul successo o meno di
tutta una serie di iniziative che non sono state attuate, diciamo
che non è neppure possibile tracciare un bilancio perché le
condizioni del tempo sono state eccessivamente negative. Le
intenzioni comunque miravano a mantenere il cuore della Fiera di
Sant'Orso nelle vie tradizionali, creando dei percorsi che
diluissero e non congestionassero pesantemente, anche per ragioni
di sicurezza, le vie tradizionali. Tutto ciò era stato concordato
anche con il Comune di Aosta e ci era sembrato trattarsi di una
sperimentazione che non intaccasse le peculiari caratteristiche
della Fiera, con il trasferimento di una parte dell'artigianato
tipico lontano dalle zone tradizionali. Ma ciò poi non si è
verificato, e del resto anche il presidente del Comité des
traditions valdôtaines aveva accettato le nostre proposte quando ne
era venuto a conoscenza.
In ogni caso queste erano le nostre intenzioni e abbiamo già
invitato il Comune di Aosta e le varie associazioni culturali
interessate a ritrovarci per meglio definire alcuni problemi
logistici, anche perché il grande risalto ed il prestigio della
Fiera di Sant'Orso fanno sì che in quei giorni ad Aosta ci sia un
notevole congestionamento ed una condizione di quasi
"invivibilità". Chi ha visitato la Fiera quest'anno, forse proprio
per le pessime condizioni climatiche, ha potuto osservare ed
ammirare i vari oggetti esposti, che di solito possono essere
osservati con grande difficoltà.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ringrazio l'Assessore per la sua
risposta precisa e puntuale. Vorrei raccomandare però di effettuare
un ripensamento generale sull'esperimento che è stato fatto, anche
perché, alla luce della sua ultima affermazione, si può concordare
sulle pessime condizioni climatiche, però, stranamente, chi era
intenzionato a visionare la Fiera poteva apprezzare di più gli
oggetti esposti, proprio perché non era pressato da una ressa
eccessiva. Questo è un dato di fatto che può aver scontentato gli
artigiani, ma che, paradossalmente, può aver accontentato quei
pochi turisti che si sono recati a visitare la Fiera.
Vorrei raccomandare all'Assessore di evitare nei limiti del
possibile la commistione tra artigianato tipico e artigianato che
tipico non è. Senza voler rifare la storia della Fiera di Sant'Orso
dobbiamo riconoscere che essa ha una sua tradizione e pertanto se
accanto ad essa mettiamo un'infinità di oggetti, anche se di
produzione locale e con un loro pregio che io non disconosco, si
crea una sorta di simbiosi che, a mio avviso, non è in sintonia con
le peculiarità della Fiera di Sant'Orso. Per essi si può pensare
magari ad una manifestazione alternativa e l'Assessore nei suoi
vari confronti può tener conto del fatto che la Fiera di Sant'Orso
ha ormai un suo specifico assetto che deve essere mantenuto entro
quei caratteri peculiari e di identificazione che la tradizione le
ha conferito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK