Consiglio Regionale della Valle d'Aosta - Oggetto del Consiglio n. 1689 del 13 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1689 del 13 gennaio 2016 - Resoconto
OGGETTO N. 1689/XIV - Interpellanza: "Interventi per
garantire il maggior utilizzo possibile di mezzi pubblici di
trasporto da parte dei dipendenti del comparto unico".
Viérin M. (Presidente) -
Punto 21 all'ordine del giorno.
La parola al Consigliere Ferrero.
Ferrero (M5S) -
È indubbio che i tagli ai trasporti
abbiano riguardato e penalizzato soprattutto i pendolari, i
lavoratori e, in particolare, i lavoratori che vengono dalla Bassa
Valle. Il problema del trasporto in Valle sappiamo tutti che è
molto sentito e ci sono poche possibilità alternative quando viene
a mancare un mezzo pubblico di linea che fa i collegamenti. Noto
che manca l'Assessore, ma c'è il Presidente, quindi non ci sono
problemi. Probabilmente l'Assessore non risente molto del problema
dei trasporti, perché io volevo portargli proprio l'esempio dei
dipendenti regionali che si recano da Aosta al suo Assessorato.
Vedo che l'Assessore è arrivato...peraltro so bene che l'Assessore
è un assiduo utilizzatore dei mezzi pubblici di
trasporto...ovviamente scherzo, tutti sanno che l'Assessore ha quel
mega SUV che da solo potrebbe trasportare tutti i dipendenti del
suo Assessorato da Aosta fino alla sede...non è vero, non è un SUV
da ventidue posti, ne ha venti, quindi non esageriamo.
Quando si va a fare un taglio di orari...io capisco che ci sono
delle problematiche, e le problematiche ci sono, com'è stato
evidenziato per la vallata di Champorcher, ma io ho sentito altre
persone di Valtournenche che mi hanno detto: "accidenti, lo stesso
pullman per i turisti, per i pendolari e per gli studenti", alla
fine viene fuori una specie di pastrocchio in cui diventa veramente
difficile utilizzare i mezzi di trasporto. Mettiamo poi che un
turista voglia scendere dalla Valtournenche con un mezzo pubblico e
arrivare alla stazione di Verrès o di Pont-Saint-Martin, non può
fare il biglietto perché non c'è la biglietteria, quindi diventa
una cosa comica, se non fosse tragica.
Porto all'Assessore un esempio, uno tra i tanti che ci sono
nelle variazioni e nelle riduzioni dell'orario: un orario che
collega la navetta che porta non solo i dipendenti, ma anche gli
utenti all'Assessorato dei trasporti che è giù al vicino alla
discarica. Non si sa bene perché, che punizione debba scontare
l'Assessore Marguerettaz, ma questo lo chiederemo poi al Presidente
Rollandin dopo. C'è un orario che è quanto meno strano, perché c'è
una partenza da Aosta alle ore 7.00 con arrivo alle ore 7.17,
quindi, partendo alle 7.00, chi arriva alle 7.17 giù
all'Assessorato dei trasporti? Nessuno degli utenti, perché
sappiamo che l'Assessorato apre ben dopo e stare fermi fuori
dall'Assessorato in quella zona un'oretta in questo periodo non è
una cosa proprio gradevole, anche se è stato allestito un gazebo
con delle panchine, però per adesso non abbiamo ancora visto molte
persone che lo utilizzano. La corsa successiva parte alle 8.00 da
Aosta e arriva alle 8.17. Vi porto un esempio che riguarda i
lavoratori del comparto unico, ma potrebbe riguardare anche altri
lavoratori. Sappiamo bene che il lavoratore non può iniziare il
lavoro, perché manca quest'elasticità, prima delle ore 8.00, però
se parte alle 8.00 e arriva alle 8.17 e se prende magari un altro
mezzo pubblico, automaticamente la sera deve recuperare e rischia
di perdere nuovamente il mezzo pubblico che lo riporta a
destinazione. Tenuto conto poi che il treno che arriva dalla Bassa
Valle arriva alle 7.23, è ovvio che il lavoratore alle 7.00 non può
prendere la navetta e, se prende quella delle 8.00, arriva alle
8.17, però perde circa un'ora. Questo è un semplice esempio, perché
non è che si vuole privilegiare un lavoratore piuttosto che un
altro, ma, quando si fa una riduzione, una rettifica o una
razionalizzazione, bisognerebbe fare una cosa complessiva, una cosa
che va a vedere non le esigenze del singolo, ma qui ci sono delle
esigenze sia degli utenti che utilizzano le navette per andare
all'Assessorato, sia dei dipendenti che utilizzano la navetta anche
per andare all'Assessorato, perché poi alla fine sono tutti in
macchina e sono tutti incavolati. Certo, perché diversamente per
uno che abbia, ad esempio, famiglia e viene dalla Bassa Valle, è
ovvio che se perde un'ora al mattino e perde un'ora la sera e perde
un'ora e mezza sul treno, alla fine passa più ore in viaggio per
arrivare al posto di lavoro che le ore poi che effettivamente sta
in servizio: ecco perché ci riagganciamo alla questione anche del
telelavoro, che può sollevare parzialmente questi problemi.
Globalmente si parla del famoso piano di bacino di traffico che
dovrebbe essere ridefinito e rideterminato in maniera complessiva,
perché basta andare in piazza Chanoux per vedere degli autobus - ne
possiamo vedere almeno una decina - vuoti costantemente in tutte le
corse che si avvicendano in piazza. Ci sono quindi questi
carrozzoni che viaggiano con l'autista che fa la fermata in
automatico, non sale nessuno e non scende nessuno. Quello che si
chiede quindi è se è possibile, al di là del contenuto
dell'interpellanza, rivedere o mettersi a rivedere il famoso piano
di bacino di traffico con tutti i problemi che ne derivano, perché
capiamo che è una questione complessa, ma adesso che si continua a
tagliare, a ridurre e a variare gli orari ovviamente bisognerà
prendere qualche parametro per fare queste variazioni. Senza - e lo
ripeto - voler fare la battaglia per i regionali piuttosto che per
i lavoratori del Carrefour o per i lavoratori di un'altra parte,
però cinquanta da una parte, cento dall'altra e duecento dall'altra
ancora, alla fine con questi tagli sostanzialmente si sono
scontentati tutti e si è ridotto un servizio che si chiama servizio
pubblico di linea, ma di pubblico non ha più nulla, perché se
semplicemente gli orari e le corse vengono determinate in base alle
disponibilità di denaro, tagliamo così e poi vediamo che cosa
rimane, però non mi pare che questo sia un grande servizio alla
collettività.
Presidente -
La parola al Presidente della Regione.
Rollandin (UV) -
Pensando che fosse una cosa seria e che
fosse in effetti collegata alle premesse dell'interpellanza, mi
sono messo di buzzo buono per cercare di rispondere in modo
adeguato, invece era tutta un'altra roba, che ne so io del treno
delle 7.15, delle 7.35! Tutto il resto che hai sbrodolato sono
effettivamente dei punti che rientrano nel traffico locale, nel
trasporto locale. Io pensavo che qui fosse una roba da guardare nel
suo insieme e facesse
pendant
con il discorso fatto al
mattino correttamente del telelavoro, quello è stato corretto e
giustamente avevamo risposto.
Qui io ho cercato di prepararmi, ma, al di là di dirle quelle
cose che forse non la soddisferanno, devo dirle che ad oggi, per
quanto riguarda la questione che mi ha scritto - non quello che mi
ha detto, perché sennò sono fuori tema io, nel senso che rispondo a
qualcosa che non era previsto -, il Dipartimento personale ci ha
segnalato che al momento non risultano segnalazioni da parte dei
dipendenti regionali al fine di estendere l'orario degli uffici e
la conseguente attività oltre l'arco previsto dalle 8.00 alle
18.00. Questo era un po' il sunto, cioè dire: c'è l'esigenza di
essere più flessibili all'entrata o all'uscita? Questa onestamente
io l'avevo presa come una motivazione che aveva e che ha un
senso.
Il Dipartimento del personale, peraltro, rappresenta che di
norma l'attività prestata al di fuori di tale orario è considerata
non ordinaria e pertanto soggetta ad una maggiorazione economica
differenziata per posizione contrattuale, con maggiori costi per
l'Amministrazione, però non è esclusa, quindi tanto per dire che è
prevista. Chiaramente come logica si danno gli orari che sono
legati a quello che è il pubblico. Occorre inoltre segnalare che la
distribuzione dell'orario di lavoro nei diversi settori
dell'Amministrazione regionale è improntata a criteri di
flessibilità finalizzati all'assolvimento delle esigenze
organizzative così come indicate dai competenti dirigenti, quindi
si è lasciato anche un discorso organizzativo fatto dai dirigenti,
che quindi possono conoscere meglio la situazione lavorativa dei
propri dipendenti. A tal fine, l'Amministrazione regionale ha
introdotto fin dal 2010 nuove disposizioni in merito alla
determinazione degli orari di lavoro con l'obiettivo, pur
rispettando le esigenze funzionali della struttura organizzativa di
riferimento del dipendente, di ottenere una maggiore
semplificazione e una maggiore flessibilità degli stessi, in modo
da permettere il miglioramento della qualità della prestazione da
parte del personale, la valorizzazione del capitale umano e la
conciliazione lavoro/famiglia, quindi questo è esplicitamente detto
nel contratto. L'orario di lavoro ordinario del dipendente
regionale è quindi articolato in cinque giorni nella fascia oraria
8.00-18.00, con un'area di ingresso 8.00-9.00, quindi già lì c'è
una prima flessibilità, e una sola fascia obbligatoria dalle 9.00
alle 12.00. Questa fascia obbligatoria, come lei mi insegna, è
legata soprattutto allo sportello, alla presenza delle persone,
tale da consentire la massima concentrazione della presenza, quindi
la massima interrelazione giornaliera dei dipendenti.
Ancora: è stata prevista la contabilizzazione del dovuto totale
a livello mensile calcolato su sette ore e dodici minuti
giornalieri, con un obbligo giornaliero minimo di sei ore e massimo
di nove ore, quindi già con questo c'è una compensazione molto
ampia, quindi io rispetto le sette ore e dodici, anche se ho questi
scarti legati a possibili evenienze o orari differenziati, quindi
c'è una flessibilità importante.
L'articolazione dell'orario di lavoro appare pertanto
caratterizzata da una marcata flessibilità piuttosto che da una
rigidità, per cui, considerati complessivamente le esigenze
organizzative degli uffici, gli orari di apertura al pubblico, le
aree estese di flessibilità utilizzabili dai dipendenti che
risultano ampiamente rispettose dei principi di conciliazione
lavoro/famiglia, non si ritiene attualmente necessario intervenire
a modifica dell'attuale impianto organizzativo degli orari come
Regione, perché sono in grado di assolvere e di rispettare queste
eventuali flessibilità necessarie per il rapporto lavoro/famiglia.
Eventuali esigenze personali e individuali peraltro possono, come
sempre, essere prese in considerazione con il ricorso alla mobilità
all'interno dell'Amministrazione, tenuto conto che in particolari
settori l'orario di lavoro è strutturato al di là della fascia
8.00-12.00, rendendo quindi possibile soddisfare le esigenze
particolari.
Credo di aver dato un po' un quadro di com'è articolata
l'Amministrazione soprattutto nel punto che credo interessasse
anche lei, cioè la flessibilità, al di là dell'articolazione come
lei ricordava poi degli orari, dei mezzi di trasporto rispetto agli
orari di arrivo, dove ci può essere ancora un'articolazione
diversa. Sul fatto però dell'articolazione vera degli orari
all'interno della pubblica amministrazione c'è una flessibilità che
pochi hanno. In questo modo la contabilizzazione è veramente in
grado di assorbire tutte le evenienze possibili che sono legate al
discorso lavorativo. Spero di avere risposto alla domanda che mi
aveva fatto. Grazie.
Presidente -
La parola al Consigliere Ferrero.
Ferrero (M5S) -
Grazie Presidente.
La risposta c'è. La flessibilità di cui parlavo io è
un'estensione della flessibilità in entrata che soprattutto per i
mezzi di trasporto, treno e navette per quanto riguarda la cintura
di Aosta e Aosta, effettivamente viene a mancare, perché è in
quella mezz'ora che si giocano magari due ore di disponibilità del
tempo del lavoratore. Era in questo senso che volevo vedere se era
possibile, ma, da quanto mi ha accennato il Presidente Rollandin,
parrebbe che, in presenza di situazioni particolari, si possa
magari anche fare una deroga, che ovviamente non riguarda tutti,
perché se uno abita ad Aosta e lavora ad Aosta, non deve venire
alle 7.30, ma è ovvio che se uno deve utilizzare il mezzo di
trasporto, magari viene anche dalla Bassa Valle e prende il
treno... In questo senso quindi era una sollecitazione per avere
un'idea da parte del Governo regionale sull'indirizzo da
trasmettere, anche per quanto di competenza, ai dirigenti...che,
senza derogare all'elasticità dell'orario che già ci sta, ma
proprio per il fatto che il problema si presenta all'entrata, si
potesse magari avere un occhio ulteriore di riguardo ai problemi
familiari e alle altre cose.
Chiederò poi al Presidente Rollandin perché ha spedito giù
l'Assessore Marguerettaz alla discarica, ma me lo dirà dopo, non
pretendo che me lo dica adesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK