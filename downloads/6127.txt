Consiglio Regionale della Valle d'Aosta - Oggetto del Consiglio n. 570 del 15 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 570 del 15 maggio 1984 - Resoconto
OGGETTO N. 570/VIII - INCARICO ALLA COMMISSIONE CONSILIARE
AFFARI GENERALI, ALLARGATA AI CAPIGRUPPO, DI ESAMINARE, IN
COLLEGAMENTO CON IL GOVERNO REGIONALE, PROPOSTE E POSSIBILITA' PER
LA GESTIONE DELLA CASA DA GIOCO - APPROVAZIONE DI ORDINE DEL
GIORNO.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
L'ordine del giorno concordato nella
riunione dei Capigruppo rispetta l'ossatura del nostro ordine del
giorno, per cui riteniamo che possa andare bene.
PRESIDENTE:
Ha chiesto di parare il Consigliere
Riccarand, ne ha facoltà.
RICCARAND - (N.S.):
Se l'ordine del giorno resta quello
che ci è stato consegnato e che è quello concordato nella riunione
dei Capigruppo, ritiro il mio ordine del giorno.
PRESIDENTE:
Do lettura del testo concordato nella
riunione dei Capigruppo:
ORDINE DEL GIORNO
Il Consiglio regionale della Valle d'Aosta
NEL PRENDERE ATTO della relazione sui lavori della
Commissione Consiliare Affari Generali allargata ai Capigruppo,
incaricata di effettuare accertamenti e verifiche sulla gestione
della Casa da Gioco di Saint-Vincent;
CONSIDERATO che sono state riscontrate numerose irregolarità
nell'applicazione delle Convenzioni in atto;
RISCONTRATA la partecipazione rilevante di alcuni azionisti
comuni sia nella società SAISET che nella SITAV;
RILEVATA l'inadeguatezza del sistema dei controlli
regionali;
CONSTATATO come la Commissione prevista dalla deliberazione
del Consiglio
regio
nale del 24.11.1983, non abbia ancora
affrontato, così come prescritto nel provvedimento n. 267/VIII del
19.12.1983, le questioni del controllo delle mance e delle
assunzioni, oltre a non aver esaminato le eventuali forme diverse
di gestione delle attività della Casa da Gioco di
Saint-Vincent;
DELIBERA
di dare mandato alla Commissione Affari Generali allargata ai
Capigruppo per una nuova fase di lavori, da effettuarsi in
collegamento con il Governo regionale, finalizzata a:
1°) formulare proposte, qualora non si verificassero le
condizioni per la revoca delle concessioni alla SITAV e alla
SAISET, per una tempestiva revisione delle convenzioni in
atto;
2°)
affrontare concretamente, con idonee proposte, la
questione del sistema dei controlli regionali;
3°) esaminare la possibilità di forme diverse di gestione
della Casa da gioco di Saint-Vincent;
4°) avviare una riflessione sulle caratteristiche che ha
assunto la Casa da gioco di Saint-Vincent e sul ruolo che le dovrà
o non dovrà essere assegnato nel prossimo futuro.
Ha chiesto di parlare il Consigliere Baldassarre, ne ha
facoltà.
BALDASSARRE - (P.S.D.I.):
Non c'è stato un accordo
unanime nella riunione dei Capigruppo; pur condividendo la premessa
di questo ordine del giorno in linea di massima, perchè le mie
riserve sul lavoro della Commissione rimangono, presento due
emendamenti nella parte deliberativa.
Il primo emendamento, sostitutivo del primo punto, recita
così:
1) di esaminare la possibilità di procedere alla rescissione del
contratto Regione-SITAV, esistendo le condizioni giuridiche ed
amministrative per un tale atto in quanto sono venuti a mancare i
presupposti di fiducia nei confronti della Società SITAV e di
pervenire ad una gestione per il tramite di una società dei giochi
tradizionali e dei giochi americani.
Presento inoltre un secondo emendamento aggiuntivo, per cui dopo
il 4° punto viene aggiunto il seguente nuovo punto:
5) All'applicazione completa di quanto previsto all'art. 8 della
Convenzione Regione/SITAV, ciò in considerazione della sprezzante
risposta della Società SITAV ad una precisa richiesta in tal senso
avanzata dal Presidente della Giunta regionale.
PRESIDENTE:
Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Dichiaro di astenermi da questo ordine
del giorno per la motivazione che non è stata presa in
considerazione la situazione degli ex controllori regionali nel
modo con cui l'avevo esplicata stamani mattina.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Ci asterremo sugli emendamenti
proposti dal Consigliere Baldassarre perchè abbiamo concordato
nella riunione dei Capigruppo su questo ordine del giorno che, come
dicevo, riprende lo schema di quello presentato dal nostro Gruppo
stamani.
Voglio aggiungere una sola considerazione nell'esprimere il voto
favorevole a questo ordine del giorno, ed è la seguente: la
discussione di stamani, per come si è sviluppata, ha posto
l'accento sul problema del sistema dei controlli regionali.
Con questo ordine del giorno, al punto 2, si afferma che la
Commissione, continuando i suoi lavori, deve fare idonee proposte
per risolvere quei problemi, quindi non credo che si possa
affermare che la cosa è dimenticata.
Invece credo di dover dire, senza fare polemiche ma riferendomi
alla discussione di stamani, che mettendo l'accento in modo
particolare su una questione che nella relazione era trattata non
in modo accusatorio per i controllori, ma semplicemente riferita ad
un dato di fatto (cioè non esistevano deliberazioni del Consiglio
che regolavano la questione dei fuori busta) si sia spostata la
discussione da quella che era la realtà stessa della relazione.
Questa relazione, in tutte le sue altre parti, aveva messo in
evidenza una serie di irregolarità, che rappresentano una "summa"
molto pesante per l'Amministrazione regionale precedente e per chi
ha consentito quelle irregolarità.
Spostando invece l'attenzione su un solo problema, si è forse
data una mano - questo lo dico come rappresentante dell'opposizione
- alla maggioranza, che ha avuto così modo di defilarsi rispetto ad
altre gravi questioni presenti nella relazione e di mantenere la
discussione su un solo problema.
Crediamo che la Commissione abbia prodotto un lavoro positivo
che può essere migliorato nel futuro. Le questioni non ancora
risolte potranno essere affrontate; solo non vorremmo che si
perdesse il significato di questa relazione, che a nostro avviso è
abbastanza forte, soffermandosi su un solo problema per quanto
importante.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Voterò a favore dell'ordine del
giorno che è stato concordato nella riunione dei Capigruppo, perchè
ritengo che contenga alcune questioni importanti, faccia alcune
affermazioni che sono significative e sancisca ufficialmente alcuni
dati, presenti all'interno della relazione e su cui bisognava
trarre alcune conclusioni, che in parte si ritrovano nel testo
proposto.
L'ordine del giorno è importante inoltre perchè rinnova il
mandato alla Commissione per proseguire la propria attività, in
collegamento con l'attività e l'azione della Giunta regionale.
Infine, è stata accettata la proposta che è particolarmente
importante per Nuova Sinistra, cioè quella di avviare all'interno
della Commissione stessa una riflessione su quello che è il ruolo
del Casinò nella società valdostana e sulle funzioni e sul ruolo
che dovranno essere assegnati alla Casa da gioco in futuro.
Il mio voto dell'ordine del giorno concordato è favorevole, però
nel contempo vorrei fare due veloci considerazioni sul dibattito
che si è svolto e su alcuni elementi che ne sono emersi.
Il dibattito di stamattina, che si conclude con la votazione
dell'ordine del giorno, ha dimostrato una certa pesante
inadeguatezza del Consiglio regionale nell'affrontare la
problematica nel suo insieme. Sono stati pochi gli interventi che
hanno affrontato il problema Casinò in tutti i suoi aspetti; ci si
è limitati spesso ad argomenti molto parziali, anche se importanti,
senza affrontare la tematica nel suo complesso. Soprattutto mi è
sembrato che manchi all'interno del Consiglio una capacità ed un
respiro di affrontare in modo globale questo problema in tutti i
suoi aspetti.
C'è stato un silenzio pesante di alcuni gruppi (anche della
minoranza) in questo dibattito, c'è stato un silenzio da parte
delle forze di maggioranza che hanno delegato l'unico intervento
sul contenuto della relazione al Presidente della Giunta,
intervento che, mi permetto di dire, non affrontava in modo
organico l'argomento, ma si limitava più che altro ad una
manifestazione di buoni intenti, che non mi pare sorretta da un
orientamento politico ed una volontà di azione ben definita.
C'è stato soprattutto, ed è un dato politico che secondo me il
Consiglio regionale deve sottolineare in questo momento, l'assenza
voluta e cercata dell'intero gruppo consiliare del P.S.I.. Questo è
un dato su cui dobbiamo riflettere perchè è la conclusione di un
comportamento del rappresentante del P.S.I. che è stato costante,
all'interno della Commissione.
Non si potrà venire a dire che il P.S.I. non è stato presente a
questo dibattito importante perchè aveva il congresso, perchè il
gruppo socialista è composto di tre Consiglieri ed almeno uno dei
tre poteva cercare di essere presente. Oltretutto il congresso è
finito ieri.
Ho letto sulla stampa che qualcuno avrebbe detto che ci sono dei
silenzi che hanno il fragore del tuono, e si riferiva al silenzio
con cui il Segretario del P.S.I., Bettino Craxi, ha taciuto in
tutta la sua relazione al congresso sulla questione della P2 e sul
ruolo del Ministro Pietro Longo.
Ci sono dei silenzi che hanno il fragore del tuono: dico che
l'assenza oggi del PSI è un segnale molto preciso, il segnale di
come questo partito che si è rinnovato, ha ritrovato la sua unità e
si è riconsegnato nelle mani di Bruno Milanesio, vuole interpretare
un certo ruolo di piccolo cabotaggio, di politica di compromissione
che non vuole pronunciarsi mai chiaramente, che non vuole prendere
posizione.
La dimostrazione l'abbiamo avuta in questo dibattito ed è la
conseguenza di un atteggiamento che già avevamo potuto verificare
in Commissione con il comportamento del Consigliere Torrione.
Questi sono dati che non vanno taciuti, che vanno tenuti
presenti perchè anche rispetto a scadenze che avremo in futuro,
sono elementi di riflessione politica molto importanti.
Con questi limiti molto pesanti che ha avuto il dibattito e che
purtroppo non sono stati superati, l'esito è questo ordine del
giorno che certamente può anche non soddisfare, che dice poche
cose, però alcune cose le dice, alcuni spazi di iniziativa li
mantiene aperti ed in questo senso voterò a favore.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Per dichiarazione di voto
all'ordine del giorno. Ho ascoltato il Consigliere Riccarand, forza
di sinistra, schieramento politico regionale, quella forza di
sinistra che cerca sempre, e lo chiede a noi dell'area socialista,
un'alternativa a sinistra insieme al P.C.I..
Ma l'alternativa si fa con dei rapporti leali, non con la
scorrettezza come poc'anzi ha fatto il Consigliere Riccarand,
accusando il gruppo socialista di non essere presente al dibattito
perchè ha tentato di eclissarsi.
Penso che i compagni socialisti siano stati impossibilitati a
partecipare a questa riunione.
Ma non è tanto questo il problema che mi ha preoccupato, quanto
il fatto che il Consigliere Riccarand, come l'On. Tina Anselmi,
come il compagno Berlinguer, fanno di una prerelazione una accusa
specifica, al compagno Longo, di appartenenza alla P2.
E' dal gennaio del 1981 che andiamo ripetendo che il compagno
Longo non ha niente a che fare con la P2; ogni vigilia di campagna
elettorale si viene fuori con questa idiozia! Lo ripeto, mi sembra
di averlo già detto personalmente al Consigliere Riccarand: il
compagno Longo non ha mai incontrato Licio Gelli, non è iscritto
alla P2.
Se poi vogliamo confondere la P2 con la Massoneria, allora
dobbiamo rimandare la discussione ad un'altra sede.
Chiederei alle forze di sinistra, se si vuol creare
un'alternativa di sinistra, di smetterla di polemizzare con le
altre forze di sinistra.
PRESIDENTE:
Ha chiesto di parlare il Consigliere Lanivi,
ne ha facoltà.
LANIVI - (Féd. DP-UVP):
Intervengo per esprimere il voto
favorevole della Federazione DP-UVP all'ordine del giorno che è
stato concordato nella riunione dei Capigruppo e per fare anche
alcune considerazioni sulla riunione di questa mattina.
Il mio intervento, che sarà molto breve, vuole sottolineare
questi aspetti: primo, diamo un giudizio positivo, complessivo, sul
lavoro svolto dalla Commissione.
Stamattina ho annotato, con un certo stupore, alcuni
atteggiamenti che non erano assolutamente in regola con quanto è
avvenuto all'interno della Commissione, Commissione che ha
lavorato, nei limiti delle sue capacità e possibilità, al massimo,
ed il fatto che oggi il Consiglio regionale possa, con questa
relazione, avere un quadro sufficientemente delineato della
complessità dei problemi che investono la Casa da Gioco ed i
rapporti fra Regione e Casinò, credo che non sia cosa da poco.
Il lavoro svolto ha consentito, fra le altre cose, al Consiglio
regionale ed a tutti noi Consiglieri regionali di avere un quadro
molto più preciso di quanto avremmo potuto avere alcuni mesi fa,
quando questa vicenda è iniziata.
Quindi è un lavoro positivo quello svolto dalla Commissione,
concretizzato in una relazione che credo non abbia l'ambizione di
essere un documento perfetto: ma un documento perfettibile si, un
punto di riferimento preciso per avere chiaro il quadro dei
problemi che investono la Casa da Gioco.
Le difficoltà erano tante: alcuni difetti o alcuni limiti o
alcune tentazioni che si potevano prevedere fin dall'inizio si sono
regolarmente presentati, tipo le uscite di notizie, anche se la
Commissione aveva deciso di mantenere un certo riserbo durante i
lavori: questo per evitare di turbare un ambiente, un clima di
lavoro che solo in quella situazione avrebbe potuto consentire la
confezione di una relazione dignitosa, come credo sia quella
presentata al Consiglio regionale.
In secondo luogo, questo ordine del giorno non ha la presunzione
di risolvere l'insieme dei problemi, però delinea alcune tendenze
che vanno in senso positivo. Credo che l'insieme del Consiglio
possa aver verificato che gli atteggiamenti assunti dalla Giunta,
dal suo Presidente, dal Consiglio stesso in questi mesi siano
andati nel senso delle dichiarazioni che il Presidente Rollandin ha
fatto al momento della sua elezione, cioè verso una chiarezza nei
rapporti con la Casa da Gioco, il miglioramento dei rapporti con il
Consiglio regionale risolvendo con la politica dei passi meditati e
concreti una vicenda tutt'altro che semplice e chiara.
Credo che ciò che è avvenuto in questi mesi vada in questa
direzione, come pure l'ordine del giorno che andremo ad approvare,
o almeno a cui il nostro Gruppo dà la sua adesione.
Ripeto che i rapporti Casa da Gioco e Regione sono diventati
rapporti molto difficili e complessi; districare una matassa così
voluminosa non è un impegno facile, nè è ragionevole pensare che
questi problemi possano essere risolti con un colpo di spada.
E' con queste motivazioni e nella certezza che il Governo
regionale procederà in questa direzione, ed anche con la speranza
che la Commissione Affari Generali allargata ai Capigruppo proceda
come ha fatto negli ultimi tempi in questo lavoro che ritengo utile
per la nostra Regione, che il Gruppo della Federazione DP-UVP dà il
suo assenso all'ordine del giorno concordato, mentre si asterrà
sugli emendamenti proposti dal Consigliere Baldassarre.
PRESIDENTE:
Ha chiesto di parlare il Consigliere Fosson,
ne ha facoltà.
FOSSON - (D.C.):
Il Gruppo della D.C. voterà a favore
dell'ordine del giorno concordato, che è in discussione.
Il lungo periodo di tempo intercorso da novembre ad oggi ha
permesso a questa Commissione di affrontare un problema difficile e
complesso come quello dei rapporti fra la Casa da Gioco e la
Regione.
Non è stato un lavoro facile, ci sono state diverse difficoltà,
sono sorti diversi problemi durante il lavoro della
Commissione.
Il fatto stesso di essere arrivati ad un documento perfettibile,
come qualcuno ha detto, che però stabilisce un punto fermo, è già
estremamente importante.
La Commissione ha lavorato seriamente, e serio, pur con le
critiche che qualcuno ha mosso, è il risultato a cui si è
arrivati.
L'importante era arrivare ad acquisire dei fatti, a stabilire un
punto fermo dal quale ripartire per fare delle proposte e mi pare
che il lavoro della Commissione in questo senso sia stato
fatto.
Al di là di tante considerazioni, si può vedere come ci sia
stata una serie di incrostazioni, di consuetudini che hanno fatto
sì che un qualcosa, o molte cose, non funzionassero nei rapporti
fra Regione e Casinò.
Non è il caso di dare in questo momento colpe
particolari, e mi riferisco agli interventi di stamattina di un
Consigliere che diceva che tutte le colpe di questa relazione
vengono date ai controllori. Questo non è vero. Con il lavoro della
Commissione abbiamo stabilito che c'era un complesso di cose che
non andavano; quello che conta non è tanto il passato quanto il
futuro, l'affermare che si vuol cambiare il tipo di rapporti,
instaurare un rapporto nuovo e diverso. E in questo senso mi sembra
che sia il deliberato di questo ordine del giorno dove dice
"formulare proposte per una tempestiva revisione delle convenzioni,
affrontare la questione del sistema dei controlli regionali,
esaminare le responsabilità" e soprattutto l'ultimo punto, quello
che forse è mancato in questi anni in cui la consuetudine ha
prevalso, "riuscire ad esaminare da un punto di vista oggettivo
quale deve essere veramente la funzione del Casinò nell'ambito
della vita regionale".
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI - (P.L.I.):
Ricopio un pochino quello che ha
detto il Consigliere Voyat, con una considerazione che faccio
mia.
Considerato che sono state riscontrate "numerose irregolarità",
allo sprovveduto, a chi non conosce a fondo la questione, al
forestiero, a chi legge il giornale che domani verrà pubblicato,
sulla parola "numerose" si soffermerà un attimo. Da questo può
avere l'impressione che fosse tutto un Casino, senza l'accento
sulla o: questa è la realtà di fatto.
Che ci siano state delle irregolarità siamo tutti quanti
convinti, ma diamo una impressione sgradevolissima con quel
"numerose"; quindi o aboliamo la parola "numerose" o la sostituiamo
- io faccio questa proposta, se poi sarà bocciata non ha
importanza, ma mi metto a posto la coscienza - con "alcune", perchè
con quel "numerose" sembra che ci fosse una situazione di degrado
portato all'ultimo punto.
Per il resto diamo il nostro voto favorevole a questo ordine del
giorno che riteniamo ponderato e giusto.
PRESIDENTE:
Ha chiesto di parlare il Vice-Presidente De
Grandis, ne ha facoltà.
DE GRANDIS - (P.R.I.):
Intendo annunciare il voto
favorevole a questo ordine del giorno, che è stato concordato nella
riunione dei Capigruppo e intendo votarlo non solo per il suo
contenuto esplicito, ma soprattutto anche per il significato
politico che questo ordine del giorno racchiude.
Il dibattito di questa mattina ha messo in evidenza, dal mio
punto di vista, alcuni fatti estremamente positivi. Gli interventi
dei Consiglieri Riccarand e Mafrica, pur esponendo posizioni
politiche che possono essere in parte condivise ed in parte no,
hanno dimostrato con quanta serietà, con quanto senso di
responsabilità sia stato affrontato questo problema non solo
nell'ambito della Commissione consiliare, ma anche nell'ambito di
questo Consiglio.
Hanno dimostrato anche che quando il dibattito si mantiene su
questi livelli, c'è una grossa possibilità di collaborazione fra
tutte le forze politiche per raggiungere quello che è il fine che
ognuno di noi deve, o dovrebbe perseguire nell'interesse della
collettività.
E' pur vero che ci sono state delle stonature anche gravi, le
quali tuttavia hanno avuto se non altro il merito di sottolineare
la validità del rimanente dibattito, e quindi non devono nè
scandalizzarci al di là di certi limiti, ma piuttosto farci
meditare su un altro fatto: tutti noi che sediamo in questo
Consiglio non possiamo autoassolverci in maniera totale per quanto
è avvenuto nella nostra Regione. Ognuno, dalla propria posizione di
responsabilità, di opposizione e di maggioranza, non è stato in
grado di svolgere il suo compito fino in fondo, e di questo credo
che ognuno di noi debba responsabilmente prendere atto, debba anche
chiederne scusa alla collettività, ma debba soprattutto da questa
considerazione trovare l'incentivo e la forza per agire con
maggiore determinazione, con maggiore capacità di analisi su tutti
i problemi che riguardano la nostra Regione.
Stamane non sono intervenuto nel dibattito di carattere
generale, anche perchè le mie opinioni personali, quelle del mio
Gruppo, le ho correttamente esposte nell'ambito della maggioranza,
ed anche perchè credo che nessuno di noi abbia in questo momento la
soluzione ottimale in tasca.
D'altra parte proprio l'ordine del giorno, che affida alla
Commissione Affari Generali allargata ai Capigruppo il compito di
studiare soluzioni in collaborazione con la Giunta regionale, sta a
significare che una soluzione ottimale ancora non esiste, ma questa
soluzione va ancora ricercata e verificata.
La Commissione, a mio avviso, dovrà in questa seconda fase di
lavoro ricercare una soluzione politica del problema, che dovrà poi
essere verificata nella sua concreta realizzazione attraverso un
controllo di carattere giuridico.
I contatti che abbiamo avuto con i consulenti legali ci hanno
messo in evidenza che non si può con un colpo di spada, come diceva
il Consigliere Lanivi, eliminare tutto, azzerare tutto e
ricominciare daccapo. Una convenzione esiste, dei rapporti
giuridici esistono, quindi si tratta di verificare in quale misura
possiamo modificarli per evitare che si ripetano errori ed
inadempienze che sono avvenute nel passato e per cercare di porre
la Regione, in qualità di contraente, nelle migliori condizioni
possibili.
L'ordine del giorno è abbastanza generico, proprio per lasciare
alla Commissione la possibilità di sviscerare a fondo ogni
soluzione e proprio perchè non bisogna togliere alla Commissione la
possibilità di prospettare diversi tipi di soluzioni; pertanto
dichiaro che non voterò il 1° emendamento presentato dal
Consigliere Baldassarre, in quanto vuole precostituire delle
soluzioni che invece spetteranno alla Commissione di concerto con
la Giunta, così come non voterò il 2° emendamento presentato dal
Consigliere Baldassarre, in quanto del tutto non pertinente con
quelli che sono i compiti della Commissione.
Per quanto riguarda i compiti della Commissione, vorrei
ricordare al Consiglio un altro fatto: stamani, discutendo della
relazione, ci si è dimenticati di sottolineare che la Commissione
consiliare ha dei compiti di carattere amministrativo che sono
estremamente limitati. Per qualcuno sembrava che si volesse fare
confusione con quelle che sono le Commissioni d'inchiesta
parlamentare, le quali assumono i poteri della Magistratura, che
sono ben altra cosa di quello che può fare una Commissione
consiliare di questo Consiglio. Ecco perchè a volte può sembrare
che la relazione presentata dalla Commissione non abbia
approfondito certi temi. Ha potuto farlo nei limiti che ci
consentono le nostre possibilità; al di là di questi non si può
andare senza commettere anche reato.
Detto questo, credo che il Consiglio debba approvare questo
ordine del giorno così come è stato concordato, perchè a mio avviso
apre anche una nuova fase di collaborazione tra il Consiglio, di
cui la Commissione allargata ai Capigruppo è ampia e qualificata
espressione, ed il Governo regionale.
Lo spirito di collaborazione, di responsabilità, che oggi è
stato manifestato in quest'aula, almeno dalla stragrande
maggioranza dei Consiglieri, può essere foriero di una migliore
gestione della cosa pubblica nella nostra Regione, che è nelle
intenzioni e nella volontà di tutti. Si tratta di lavorare: questa
Commissione non avrà certamente un compito facile, ma non sono le
cose facili quelle che ci piacciono di più, anzi le difficoltà sono
quelle che meglio ci stimolano, alle volte, a trovare soluzioni
migliori.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Simplement pour donner l'avis de l'Union
Valdôtaine sur l'ordre du jour qui a été présenté au Conseil, mais
avant tout pour répondre à M. Riccarand, qui nous a rappelé, il y
a un moment, les devoirs des Groupes présents dans ce
Conseil, sur ce qui concerne nos responsabilités et celles des
Groupes politiques que nous représentons.
Nous n'avons pas voulu intervenir ce matin parce que nous
croyons, et nous en sommes encore plus convaincus aujourd'hui, que
la relation qui a été présentée par le Président Beneforti (moi
j'ai pensé, au début, au nom de toute la Commission, mais
maintenant je commence à en douter un petit peu ) était la
photographie objective que toute la Commission avait pu faire de la
situation, à ce moment, sur la question du Casino de
Saint-Vincent.
Il nous paraissait à ce point presque inutile faire des
considérations. Nous partageons le contenu de la relation, mais ce
que nous pensons à cet égard nous nous réserverons de le dire dans
le futur, parce que même dans le deuxième point de considération de
l'ordre du jour que nous allons voter on parle de irrégularités, et
quand nous irons les examiner, chacun d'entre nous sera libre de
s'exprimer sur ces irrégularités, d'en tirer les conséquences et de
faire des propositions, parce que ce n'est pas dit que ce qui est
irrégulier soit mal pour l'intérêt de l'Administration. Que cela
soit bien clair!
Nous n'acceptons absolument pas toutes les accusations que ce
matin nous ont été faites sur la gestion du Casino: au contraire.
Nous dirons avec force, au moment dans lequel nous serons appelés à
discuter de quatre points qui sont contenus dans la délibération de
l'ordre du jour qu'aujourd'hui nous nous préparons à voter, quelles
sont nos positions sur les différents thèmes en discussion.
Peut-être que là les positions de l'U.V. seront différentes des
positions d'autres Groupes politiques, au moins je l'espère, parce
que je ne pense pas qu'un ensemble de positions égales soit le
chemin à choisir pour donner une solution aux problèmes assez
complexes et difficiles concernant le Casino de Saint-Vincent.
Dans ce sens nous nous préparons à voter cet ordre du jour, qui
n'est pas l'ordre du jour que nous aurions voulu voter, parce que
nous ne partageons pas toutes les considérations qui y sont faites;
c'est l'ordre du jour qui est possible de voter aujourd'hui à
l'intérieur de ce Conseil.
Nous pouvons garantir au contraire notre présence active à
l'intérieur de la Commission pour faire de façon qu'on puisse
donner dans un bref délai, des réponses aux quatre questions que
nous posons dans les délibérations de cet ordre du jour.
Nous nous abstiendrons sur les modifications à l'ordre du jour
présentées par le Conseiller du P.S.D.I., car nous retenons que la
première est assez complexe et ne tient pas compte de la réalité,
et la deuxième, comme vient de le dire M. De Grandis, n'est
absolument pas pertinente à l'ordre du jour.
Avec l'espoir qu'on puisse reprendre les travaux de la
Commission avec sérénité et décision, nous nous préparons, même si
un peu contre coeur, à voter cet ordre du jour.
PRESIDENTE:
Si passa alla votazione degli emendamenti
proposti dal Consigliere Baldassarre, di cui do lettura.
Il punto primo della delibera dovrebbe essere sostituito dal
seguente testo:
"di esaminare la possibilità di procedere alla rescissione
del contratto Regione/SITAV, esistendo le condizioni giuridiche ed
amministrative per un tale atto in quanto sono venuti a mancare i
presupposti di fiducia nei confronti della società SITAV e di
pervenire ad una gestione per il tramite di una società dei giochi
tradizionali e dei giochi americani".
Lo metto in approvazione:
ESITO DELLA VOTAZIONE
Presenti 28
Votanti 1
Favorevoli 1
Astenuti 27 (Aloisi, Bajocco, Beneforti, Berti, Bondaz, Chabod,
Cout, De Grandis, Dolchi, Faval, Fosson, Lanièce, Lanivi, Mafrica,
Marcoz, Martin, Millet, Pedrini, Perrin, Pollicini, Riccarand,
Ricco, Rollandin, Stévenin, Tamone, Tonino e Voyat)
Il Consiglio non approva
PRESIDENTE:
Do lettura del 2° emendamento, per cui viene
aggiunto dopo il 4° punto un nuovo punto:
"All'applicazione completa di quanto previsto all'art. 8
della convenzione Regione/SITAV, ciò in considerazione della
sprezzante risposta della società SITAV ad una precisa richiesta in
tal senso avanzata dal Presidente della Giunta regionale".
Lo metto in approvazione:
ESITO DELLA VOTAZIONE
Presenti 28
Votanti 1
Favorevoli 1
Astenuti 27 (Aloisi, Bajocco, Beneforti, Berti, Bondaz, Chabod,
Cout, De Grandis, Dolchi, Faval, Fosson, Lanièce, Lanivi, Mafrica,
Marcoz, Martin, Millet, Pedrini, Perrin, Pollicini, Riccarand,
Ricco, Rollandin, Stévenin, Tamone, Tonino e Voyat)
Il Consiglio non approva
PRESIDENTE:
Consigliere Pedrini, ho visto la sua
proposta, però in sede di dichiarazione di voto non è prevista la
possibilità di presentare degli emendamenti, a meno che il
Consiglio non li accetti.
Ha chiesto di parare il Consigliere Pedrini, ne ha facoltà.
PEDRINI - (P.L.I.):
Ho chiesto solo di togliere la parola
"numerose" o almeno di sostituirla con "alcune", nell'interesse
dell'ordine del giorno stesso.
Il Consiglio è sovrano agli effetti della decisione.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
L'ordine del giorno è stato
concordato in un certo modo, ho votato contro alle proposte di
modifica del Consigliere Baldassarre, non perchè non fossi
d'accordo con quelle proposte, ma perchè andavano a modificare un
certo risultato raggiunto nella riunione dei Capigruppo.
La proposta che fa il Consigliere Pedrini modifica in modo
sostanziale un punto della deliberazione, per cui credo che da
parte dei Capigruppo che hanno concordato questo ordine del giorno
non ci possono essere dubbi sul fatto che non può essere
accettata.
PRESIDENTE:
Pongo in votazione l'ordine del giorno così
come è stato presentato:
ESITO DELLA VOTAZIONE
Presenti 28
Votanti 26
Astenuti 2 (Aloisi e Baldassarre)
Favorevoli 26
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK