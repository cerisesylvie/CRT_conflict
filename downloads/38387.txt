Consiglio Regionale della Valle d'Aosta - Oggetto del Consiglio n. 1933 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1933 del 22 marzo 2016 - Resoconto
OGGETTO N. 1933/XIV - Interpellanza: "Interventi presso la
società Telcha per la presentazione di un piano lavori per l'anno
2016 condiviso e meno impattante per cittadini e operatori
commerciali".
Viérin M. (Presidente) -
Punto n. 24 dell'ordine del
giorno. La parola al collega Gerandin.
Gerandin (UVP) -
Merci Président.
Ormai siamo alla terza estate consecutiva e ogni anno quando
inizia la bella stagione c'è qualche sorpresa per quello che
riguarda i cittadini, i commercianti, le attività esercenti. Non
starò a dilungarmi molto nella presentazione, ne ho già discusso, è
una serie di lavori che comunque vanno conclusi, quello che
volevamo chiedere - poi peraltro le domande sono molto dettagliate,
per cui non starò a ripetere nulla - è se quest'anno è stato fatto
quel famoso piano di condivisione, di informazione per quel che
riguarda le attività commerciali con i cittadini e quant'altro.
Tutti gli anni era promesso, si diceva: "basta lavori...bensì un
piano di interventi che sia in parte condiviso anche con i
cittadini e quant'altro". Mi pare che a marzo siano iniziati i
lavori e questo programma di interventi sia di nuovo un programma
unilaterale, che viene calato dall'alto. Qual è la preoccupazione?
È che quest'anno interesserà tutta una serie di vie: da via Lys,
viale Partigiani, via Liconi, via Lexert, via Guido Saba, via Gran
Paradiso, via Capitano Chamonin, Saint-Martin-de-Corléans, Monte
Solarolo. Verranno eseguiti dei lavori e verranno istituiti anche
dei divieti di sosta con rimozione forzata. La domanda era proprio
riferita anche a questo, il primo punto è: tenuto conto di questi
disagi per il terzo anno, era il caso che già quest'anno si
partisse con il discorso di un aumento così considerevole delle
zone blu dei parcheggi a pagamento? Non si è cercato come
Amministrazione comunale e Amministrazione regionale a provare a
fare un ragionamento tenuto conto che per il terzo anno la città di
Aosta avrà una serie di disagi non da poco? Questa è una
preoccupazione, perché tra le altre cose sappiamo che questo piano
di esecuzione dei lavori per quello che riguarda il
teleriscaldamento interessa anche parecchie zone dove passano anche
le linee, acquedotto o quant'altro, leggiamo che tenuto conto che
ci sono dei lavori e sorprese legate al funzionamento e alle
manutenzioni dell'acquedotto...il Comune deve intervenire, ci
mancherebbe che non debba intervenire, ma sappiamo che gli
interventi poi gravano sulle bollette dei cittadini, per cui
aumentano i parcheggi, i disagi legati ai lavori, in più ci sono
aumenti legati alle manutenzioni che via via emergono.
Le domande sono molto precise, noi volevamo sapere: qual era la
situazione di questo cronoprogramma, tenuto conto che nel
cronoprogramma presentato e approvato nel 2015 scadeva tutta quella
serie di lavori che avevano ottenuto un contributo a fondo perso di
oltre 5 milioni di euro nel POR-FESR 2007-2013. Volevamo
soprattutto sapere i numeri, al di là degli edifici pubblici,
Regione o Comune, era interessante capire magari quali erano i
numeri legati ai privati per capire se c'era effettivamente
quest'esigenza di teleriscaldamento in una città come Aosta.
Grazie.
Presidente -
La parola al collega Donzel.
Donzel (PD-SIN.VDA) -
Merci Président.
Grazie collega, il tema è sicuramente un tema di fortissima
attualità, vista la sua complessità, nella presentazione
dell'iniziativa lei ha anche integrato con una serie di domande
aggiuntive a quelle che già erano presenti nell'interpellanza,
quindi mi scuso se per caso me n'è sfuggita qualcuna, l'ho seguita
con attenzione, ma cercherò di rispondere a quelle presenti
nell'iniziativa e anche di andare a colmare le sollecitazioni che
lei ha dato.
Intanto nel dare questa risposta devo ringraziare per la
collaborazione l'Amministrazione comunale di Aosta, in particolare
l'ingegnere Framarin, perché la prima precisazione che va fatta è
che questa materia è di competenza comunale, io so quanto le sta a
cuore il principio di sussidiarietà, quindi in qualche modo
cerchiamo di collaborare tra enti nel rispetto delle prerogative
reciproche.
Per quanto riguarda il cronoprogramma, la società Telcha ha
presentato un dettagliato programma mese per mese degli interventi
da fare, non glielo sto a leggere in dettaglio perché non avrebbe
senso, però nel caso in cui fosse interessato... Questo programma è
stato presentato dalla società, ma è da considerarsi ancora
provvisorio dal momento che non è ancora stato approvato dalla
Giunta comunale. Verranno analizzate quindi le criticità rilevate
nel programma e si potranno consigliare eventualmente degli
adeguamenti che sono volti a mitigare quelli che sono stati in
questi anni i disagi, disagi che va detto sono stati anche molto
pesanti, molto importanti. Alle volte alcune categorie, soprattutto
quelle dei commercianti che sono più organizzate li hanno
rappresentati meglio, ma sono dei disagi che ovviamente coinvolgono
gran parte della popolazione. Se riuscirò, poi cercherò di spiegare
quali ragioni sottendono a questo tipo di disagio, che comunque è
innegabile che ci sia stato e bisogna fare di tutto per mitigarlo.
Le tempistiche di questo programma quindi sono suscettibili di
modifiche ancora e soprattutto dovranno tenere conto degli
inconvenienti che penso si presentano. Alcuni rilievi sono di
carattere impiantistico, legati a delle esigenze del Comune di
Aosta di fare degli interventi, che per il 90 percento riguardano
di solito la tubazione dell'impianto idrico, di cui poi beneficiano
tutti i cittadini.
Io qui però colgo l'occasione per rappresentare una situazione.
Cosa avremmo fatto se, appena steso un nuovo manto di asfalto in
una via, avessimo visto intervenire di nuovo le ruspe e scavare
quello stesso tratto di strada per posare un tubo appena qualche
centimetro sopra il tubo del teleriscaldamento? Penso che si
sarebbe tutti inveito, si sarebbe detto: "qui bisogna andare alla
Corte dei conti", "l'Amministrazione non sa organizzarsi". In
qualche caso quindi alcuni interventi hanno degli appesantimenti
che in realtà però, concepiti in una visione un po' più ampia,
portano comunque ad un restringimento dei tempi dell'opera, perché
se noi dovessimo reintervenire due volte sullo stesso lavoro...con
un risparmio, soprattutto quello per quanto riguarda le
caratteristiche impiantistiche, che avrà delle ripercussioni io
spero positive negli anni a venire sulle bollette dei
cittadini.
Ci sono poi dei rilievi. Le sarà capitato...a me è capitato di
vedere queste situazioni in via Lys, dove vengono trovati degli
importantissimi reperti archeologici. Vediamo quello che è successo
nel caso dell'ospedale, dove si è fermato tutto ed è un cantiere
che è rimasto aperto. In questo caso naturalmente le tempistiche si
allungano ed è indubbio che questo crei disagio ai cittadini. Senza
dubbio quindi bisogna migliorare anche nell'informazione, nella
comunicazione preventiva, nello stabilire un rapporto più corretto
con i cittadini nel rappresentare questi tipi di problemi.
Il programma in generale è comunque decisamente meno impegnativo
rispetto ai lavori eseguiti negli scorsi anni. L'intenzione della
società è anche quella di prevedere la conclusione di questi
interventi, con asfaltature comprese, entro l'autunno 2016.
Nonostante ci sia ancora molto lavoro da fare, è importante che
però questi lavori siano perfettamente conclusi per l'autunno per
non andare ulteriormente ad aggravare la situazione. In ogni caso
tutte queste attività saranno monitorate da un gruppo di lavoro
preposto al coordinamento degli interventi, il fine è di superare
proprio queste criticità. Questo gruppo di lavoro è un gruppo che
comprende il Comandante della polizia locale, il Dirigente
responsabile della viabilità, gli Assessori all'ambiente e alla
viabilità del Comune di Aosta, i rappresentanti delle aziende di
pubblico trasporto SVAP e SAVDA, un rappresentante dell'APS e da
quest'anno c'è anche un rappresentante di ASCOM Confcommercio.
Forse bisognava pensarci prima, però è importante che finalmente
una categoria che era stata fortemente penalizzata sia coinvolta
proprio nel gruppo di lavoro che seguirà queste attività, proprio
in linea con quello che diceva lei che bisogna cercare di fare il
possibile per attutire le ripercussioni su questo lavoro.
Per quanto ci riguarda, come Governo regionale, riteniamo che
questo rapporto di comunicazione tra noi e il Comune di Aosta sia
quello di dire: "facciamo attenzione il più possibile", ma non di
sostituirci noi all'ente deputato e che, secondo noi, deve condurre
correttamente quest'iniziativa, anche perché - una precisazione che
serve anche a spiegare le risposte ai punti successivi -, per
quanto riguarda il finanziamento, in alcun caso i finanziamenti del
POR riguardano la rete, l'unico finanziamento ha riguardato la
centrale. Proprio in questi giorni il caso ha voluto che, in
coincidenza con quest'interpellanza, mi sia stata data la
possibilità di visitare la centrale e, fra l'altro, una cosa
estremamente importante è che la centrale sarà aperta,
probabilmente a partire dai giorni in cui si svolge l'evento di
Maison & Loisir
, anche ai cittadini di Aosta. È molto
importante che i cittadini vedano come funziona quel tipo di
centrale, capiscano qual è la realtà, prendano atto che c'è un
impianto che è di valore assoluto a livello europeo, dove c'è uno
scambio tra l'energia termica accumulata nelle acque utilizzate
dall'impianto COGNE al fine di produrre energia che è, dal punto di
vista ambientale, assolutamente esemplare (poi arriverò al
ragionamento rispetto alla questione del teleriscaldamento).
Per quanto riguarda il rispetto del cronoprogramma - ovviamente
ci riferiamo unicamente alla parte finanziata dalla Regione -, c'è
stata una proroga concordata dei termini, ma tutto è stato chiuso
entro il 31 dicembre 2015, pertanto si è provveduto a saldare
quanto dovuto: la quota di anticipazione del contributo dell'85
percento sul POR-FESR
Competitività 2007-2013
, pari a 4,437
milioni, che è stata erogata il 24 febbraio 2014, mentre il saldo
del 15 percento, pari ad euro 783 mila, è stato liquidato il 27
novembre 2015, pertanto dopo il termine dei lavori di realizzazione
della centrale di teleriscaldamento, che è l'unica che rientra nei
fondi POR, nessun'altra erogazione deve ancora essere effettuata a
favore della società beneficiaria.
Ciò detto, magari come Consiglieri regionali, come Commissione,
secondo me, è importante andare a visitare la centrale di
teleriscaldamento per rendersi conto di un impianto che è
estremamente controllato, è un impianto dove si usa soltanto il
metano, oltre allo scambio di calore termico delle acque della
COGNE, è un impianto che consente da quel punto di vista un
risparmio addirittura dal punto di vista del prelievo di acqua
dalla falda e dall'impianto COGNE, perché una parte delle acque
raffreddate ritornano all'interno dell'impianto - chiedo solo un
minuto in più, Presidente, perché il collega ha aggiunto una
domanda in più rispetto a quelle presentate - per cui serve o non
serve la rete di teleriscaldamento? Con il collega Roscio, ma con
altri colleghi ci siamo confrontati sulla necessità di migliorare
la qualità dell'aria, di ridurre le emissioni di CO2. Credo che non
ci sia un impianto migliore di questo che possa garantire alla
città una qualità ambientale migliore, ecco che molti di questi
sacrifici - alcuni ovviamente potevano essere contenuti con
accorgimenti - saranno ripagati quando questa città, anche in pieno
inverno, non sarà chiusa al traffico perché c'è l'inquinamento,
perché ci sono troppe emissioni, ma avrà un'aria più pulita e penso
che tutti, cittadini
in primis
e commercianti poi, potranno
beneficiare a quel punto di questi lavori e di tutti i sacrifici
che sono stati fatti per arrivare fin lì.
Si dà atto che dalle ore 16.07 assume la presidenza il
Vicepresidente Rosset.
Rosset (Presidente) -
Per la replica, chiede la parola il
Consigliere Gerandin, ne ha facoltà.
Gerandin (UVP) -
Merci Président.
Intervengo molto brevemente. Sono contento che anche lei,
Assessore, abbia condiviso la necessità di migliorare la
comunicazione, perché su questo siamo veramente carenti. Per la
terza estate creeremo questi disagi e veramente se ne sa poco, che
il cronoprogramma preveda mese per mese i lavori, che sia
provvisorio va bene e che la Giunta comunale di Aosta debba
approvarlo va bene, ci mancherebbe, però i lavori sono già
iniziati, i disagi la gente già li ha, per cui la condivisione non
c'è stata neanche questa volta, Assessore, me lo permetta.
Per quello che riguarda gli interventi sugli impianti idrici, io
non ho detto che non era opportuno intervenire, io ho detto che in
questo momento questo causa interventi programmati, più o meno, da
parte del Comune, e sappiamo che il Comune coordina tutto questo,
però questi comportano spese, investimenti, manutenzioni
straordinarie. Mi pare di qualche giorno fa la notizia che il
rincaro sulla bolletta che avranno i cittadini di Aosta è legata a
questi interventi. Se sommiamo il disagio dell'aumento dei
parcheggi, il disagio che subiranno perché comunque questi
interventi vanno fatti, ci mancherebbe ancora...però alla fine i
cittadini si trovano per il terzo anno con questi disagi, i
commercianti con questi problemi e poi per forza faranno i funerali
delle attività commerciali, come hanno minacciato di fare, di
arrivare davanti al Palazzo comunale, è normale questo. Quando io
dico che l'Amministrazione regionale - e su questo concordo - non
interviene direttamente...però comunque è una società che ha
usufruito di finanziamenti POR, è una società comunque partecipata
per il 28,1 dalla controllata CVA, io dico che ci va un po' di
raccordo magari per evitare quest'anno di avere questi tipi di
disagi: questo intendevo.
Un'ultima considerazione. Sono sicuro che questo sia un impianto
esemplare, però ci sono impianti molto simili da altre parti che
sfruttano altri tipi di possibilità di usufruire di altre fonti di
calore. Pensavo che lei avesse colto la mia ironia: quando chiedevo
se serve o meno la rete di teleriscaldamento, era non sull'utilità
del riscaldamento in sé che va nel senso di avere energia pulita,
bensì per il fatto che in questo momento la maggior parte degli
edifici collegati sono edifici pubblici, da parte dei privati non
c'è stata questa corsa ad allacciarsi: questo io stavo dicendo.
Quando io chiedo se serve o no il teleriscaldamento, è se in
prospettiva ci sarà un vantaggio economico di usufruirne, perché se
la Regione e il Comune hanno degli obblighi per allacciarsi,
comunque è oggetto di convenzione anche questo, il privato fa i
conti in tasca. La domanda quindi era volontariamente provocatoria
e pensavo l'avesse intesa in questo senso, perché è chiaro che il
teleriscaldamento è energia pulita e va sostituito...però in questo
momento non c'è questa corsa ad allacciarsi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK