Consiglio Regionale della Valle d'Aosta - Oggetto del Consiglio n. 3733 del 6 maggio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3733 del 6 maggio 1988 - Resoconto
OGGETTO N. 3733/VIII - RITARDI NELL'ULTIMAZIONE DEL
PARCHEGGIO PLURIPIANO DI VIA CARREL (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco:
INTERPELLANZA
Mentre il traffico di Aosta diventa sempre più caotico, anche
per la carenza di parcheggi, i lavori di costruzione del parcheggio
pluripiano di Via Carrel, aggiudicati con deliberazione di Giunta
n. 6707 dell'11 novembre 1983, non sono ancora ultimati.
Poiché le proteste dei cittadini non hanno finora ricevuto
risposta, i sottoscritti Consiglieri regionali del Gruppo
comunista;
INTERPELLANO
l'Assessore ai Lavori Pubblici per conoscere:
1)
i motivi che hanno portato a così clamorosi ritardi
nella ultimazione dei lavori di costruzione del parcheggio di Via
Carrel;
2)
le intenzioni della Giunta rispetto ai tempi di
ultimazione ed a quelli di utilizzazione della struttura
predetta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Ogni qualvolta mi trovo a circolare per
la città di Aosta devo ringraziare chi ha pensato - forse il
Presidente del Consiglio, avv. Bondaz - di concedere ai Consiglieri
quel piccolo privilegio di disporre di un parcheggio riservato in
prossimità della Regione, altrimenti sarebbe praticamente
impossibile trovare un parcheggio in prossimità di questo edificio.
Il traffico diventa sempre più caotico, le macchine vengono
lasciate dove capita e tutti i cittadini, per ogni commissione che
devono fare, incontrano delle difficoltà pressoché
insormontabili.
Alcuni anni fa, sembrava che ci fossero allo studio delle
soluzioni. Si parlava, infatti, di un parcheggio pluripiano in
prossimità dell'Ospedale, ma non so che fine abbia fatto quel
discorso, e cinque anni fa, cioè nel 1983, era stata approvata una
deliberazione con la quale si dava il via al parcheggio pluripiano
di via Carrel. Sono trascorsi cinque anni, ma quei lavori non sono
ancora ultimati.
Se non ricordo male, nella prima deliberazione, inerente al
primo capitolato, si parlava di 600 giorni per l'ultimazione dei
lavori, nel senso che il lotto allora appaltato avrebbe dovuto
essere terminato in 600 giorni. Sempreché io non ricordi male, si
era partiti da una cifra iniziale di circa 4 miliardi, alla quale
poi hanno fatto seguito perizie suppletive per un altro miliardo e
ci sono state alcune revisioni prezzi per circa 700 milioni. Fatto
sta che è passato il tempo, sono passati gli anni, si sono spesi
miliardi, miliardi e altri miliardi, anche perché, ovviamente, la
revisione prezzi è legata al fatto che i tempi si allungano, ma i
cittadini di Aosta non possono ancora usufruire di questa
attrezzatura.
Da parte dell'Assessore ai Lavori Pubblici noi vorremmo avere
delle spiegazioni: capire come mai sia trascorso così tanto tempo e
sapere che cosa si intende fare per ultimare quei lavori e per
rendere finalmente possibile l'utilizzazione del parcheggio
pluripiano.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Approfitto dell'interpellanza del
Consigliere Mafrica per riepilogare il quadro del parcheggio,
partendo dal fondo e cioè per assicurare che il secondo lotto di
lavori, quello necessario per l'ultimazione, è in procinto di
essere appaltato. E' comparso, in effetti, su "La Stampa" del 29
aprile 1988 l'avviso di licitazione privata del lotto riguardante i
lavori per le finiture. Le imprese interessate dovranno presentare
domanda, per essere invitate alla gara, entro il 16 maggio 1988.
L'elenco delle ditte da invitare sarà fatto, presumibilmente, nel
giro di una settimana; verrà dato un tempo di tre settimane per
predisporre le offerte, per cui si può ipotizzare che l'apertura
delle buste per l'affidamento dell'appalto del secondo lotto dei
lavori avverrà entro la metà di giugno.
Contemporaneamente a questo lotto principale di opere di
finitura, sono già in corso altri due appalti, non di tipo europeo,
perché interessano importi inferiori, uno per gli impianti
elettrici e l'altro per gli impianti di ventilazione e antincendio.
Gli inviti per questi ultimi sono già stati diramati e, quindi,
l'apertura delle buste per l'affidamento dei relativi appalti
avverrà prima della metà di giugno. Dico questo, ovviamente, per
assicurare il Consigliere Mafrica ed il Consiglio sul futuro.
Completo l'assicurazione fornita al Consigliere Mafrica
aggiungendo che il tempo previsto per l'ultimazione dei lavori è di
7 mesi, per cui i lavori potranno, presumibilmente, iniziare nel
corso dell'estate per essere completati alla fine dell'anno o nei
primissimi mesi del 1989.
Vorrei fare il punto e ricordare la cronistoria della struttura
di via Carrel, anche se ciò, probabilmente, è già stato oggetto di
diverse discussioni in sede di approvazione di deliberazioni o di
diverse interpellanze.
Nel febbraio del 1983 la Regione ha inoltrato al Comune di Aosta
la domanda di concessione edilizia. Nell'aprile del 1983 la
Commissione edilizia del Comune ha rilasciato il parere favorevole
alla realizzazione dell'opera. Nell'ottobre del 1983 il Comune ha
rilasciato la concessione edilizia, a condizione che il parcheggio
degli autobus non fosse localizzato nel 1° piano interrato, ma in
superficie. Nell'ottobre del 1984 sono iniziati i lavori.
Nell'aprile del 1985, da parte della Regione, è stata presentata la
variante, ma si trattava in realtà di un adeguamento alle richieste
del Comune e quest'ultimo ha risposto otto mesi dopo, e cioè nel
dicembre del 1985, dando poi la concessione edilizia nel gennaio
del 1986.
L'ultimazione del primo lotto dei lavori è avvenuta il 15 luglio
1987. Nel marzo del 1987 era stato richiesto al Comune il rilascio
della concessione edilizia per le opere da realizzare in
superficie. Nel progetto - e non sto a ricordare le discussioni che
abbiamo avuto sulla localizzazione del "terminal" degli autobus -
si prevedeva e si prevede l'occupazione di 235 metri quadrati di
proprietà dell'Ente Ferrovie dello Stato.
La concessione edilizia delle varianti per le opere da
realizzare in superficie ci è stata rilasciata dal Comune in data
10 settembre 1987. Il 30 settembre del 1987 è stata avanzata,
all'Ente Ferrovie dello Stato, la domanda per avere in concessione
i 235 metri quadrati di cui parlavo prima. Nell'ottobre del 1987 è
stato presentato al Comune il progetto dell'illuminazione pubblica
relativo alla zona ed il Comune ci ha risposto nel dicembre dello
stesso anno, facendoci delle osservazioni che ci hanno fatto
adeguare il progetto, che, insieme al suo appalto, è stato
approvato nella sua stesura definitiva dalla Giunta regionale il 25
marzo 1988. Dopo questa approvazione si è andati avanti con le
procedure di appalto che ho descritto all'inizio del mio intervento
e che, quindi, non sto a ripetere.
Capisco perfettamente il disagio della cittadinanza e, del
resto, io stesso mi trovo a circolare sovente in quella zona, però
devo dire che la complessità delle opere, il fatto di aver lavorato
vicino al muro romano ed il fatto di esserci trovati più di una
volta in contrasto con il Comune di Aosta non hanno certo
contribuito ad accelerare l'esecuzione dei lavori.
Sono fin troppo noti i dibattiti che si sono svolti anche in
questo Consiglio sulla dislocazione del "terminal" degli autobus e
su tante altre valutazioni.
Per quanto riguarda il parcheggio dell'ospedale, abbiamo già la
concessione edilizia del Comune di Aosta, anche se non ricordo con
precisione la data del suo rilascio, ed i lavori avranno inizio non
appena sarà stato completato quello di via Carrel, altrimenti
raddoppieremmo il disagio dei cittadini di Aosta e ci troveremmo
costretti ad eliminare un altro parcheggio senza aver completato la
realizzazione del parcheggio precedente.
Torno a ripetere, quindi, che il parcheggio di via Carrel sarà
agibile dalla fine del 1988 o dai primissimi mesi del 1989.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Riassumendo a modo mio la risposta
dell'Assessore Fosson, sostanzialmente ci è stato detto: "Dovete
aspettare ancora un anno, se tutto va bene, ed i ritardi sono da
imputare al Comune di Aosta". Io credo, comunque, che anche
l'Amministrazione regionale abbia le sue responsabilità, anche se
mi auguro, ovviamente, che i tempi che ci sono stati indicati
dall'Assessore vengano rispettati, almeno per questo 2° lotto di
lavori, e, soprattutto, che nella realizzazione del prossimo
parcheggio si cerchi di impiegare qualcosa di meno dei sei o sette
anni occorsi per la realizzazione di questo di via Carrel. Io so,
infatti, che in altre città si riesce a costruire un parcheggio in
soli due anni; qui da noi, invece, occorrono addirittura sei o
sette anni, che sono tempi veramente eccezionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK