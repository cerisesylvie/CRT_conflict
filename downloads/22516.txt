Consiglio Regionale della Valle d'Aosta - Oggetto del Consiglio n. 2039 del 12 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2039 del 12 luglio 2006 - Resoconto
OGGETTO N. 2039/XII - Privatizzazione della Casa da gioco di
Saint-Vincent. (Interrogazione)
Interrogazione
Premesso che:
? sia l'Assessore alle società partecipate sia il Presidente
della Regione hanno recentemente fatto propria la tesi da sempre
sostenuta dal gruppo CdL di procedere ad una privatizzazione della
gestione del Casinò di Saint-Vincent;
i sottoscritti Consiglieri regionali
Interrogano
il Presidente della Regione e l'Assessore alle società
partecipate per conoscere:
1) se hanno già politicamente definito azioni o percorsi
concreti per addivenire alla privatizzazione del Casinò;
2) se la privatizzazione è condivisa dalle altre forze della
coalizione e se rientra nel programma di legislatura.
F.to: Frassy - Tibaldi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione si fa una
premessa in cui si indicano alcune affermazioni fatte dal
sottoscritto e dal Presidente Caveri in merito alla privatizzazione
della gestione del Casinò.
Fatta tale premessa, vengono poste queste 2 domande:
"se
hanno già politicamente definito azioni o percorsi concreti per
addivenire alla privatizzazione del Casinò"
;
"se la
privatizzazione è condivisa dalle altre forze della coalizione e se
rientra nel programma di legislatura"
. Partendo dalla seconda,
il programma di legislatura è quello che è stato discusso e
proposto in quest'aula e in quel programma tale tipo di discorso
non è contemplato, perché in questo momento è stato avviato un
confronto di tipo politico anche in virtù di questi scenari che
possono delinearsi. Mi spiego: oggi siamo in una fase di trattativa
per l'acquisizione del "Grand Hôtel Billia", che dà sviluppi
sufficientemente positivi; ci sono ancora delle incognite e dei
nodi per cui non diamo per scontato nulla, ma nello stesso tempo un
certo percorso che è passato attraverso la "GS" e la "Casinò
S.p.a." e forse la rottura dell'accerchiamento può portarci ad
immaginare degli scenari diversi.
Dal punto di vista politico, ho potuto dare questo tipo di
contributo in un'assemblea politica del mio movimento, quindi non
sono legittimato, né conosco l'orientamento delle altre forze
politiche: questo tipo di discorso ovviamente ha la necessità di
avere un dibattito e un confronto, quindi, facendo parte di un
movimento, mi confronterò democraticamente con tutti gli organi
politici per trovare un momento di sintesi. Con tali scenari la mia
posizione personale va nella direzione di approfondire ed
analizzare la gestione in forma privata... questo cosa significa?
Significa che per arrivare a questa meta dovranno essere messe in
chiaro alcune cose e queste cose sono, da un lato, evitare che un
gestore privato massimizzi il profitto a discapito di tutto il
comprensorio e delle politiche che stiamo facendo. Quando parliamo
di difficoltà nel conto economico del casinò... se vi fosse un
gestore privato probabilmente la risolverebbe velocemente mettendo
in cassa integrazione e in mobilità metà del personale, in questo
modo i conti passerebbero dal colore rosso al nero. Così come
l'impatto sociale, sappiamo che il casinò è un luogo di svago e di
divertimento, ma è anche un luogo dove viene esercitata un'attività
che, se esercitata fuori dal casinò, è illegale: mi riferisco al
gioco di azzardo. Ecco perché credo che nel percorso che immagino
di privatizzazione questo aspetto debba essere guardato con grande
lucidità e anche lì dovranno essere introdotti dei criteri e dei
paletti affinché il contesto di Saint-Vincent non diventi una
"terra di nessuno", ma diventi un luogo dove nell'esercizio della
casa da gioco vi sia un vivere civile che salvaguarda gli interessi
della pubblica amministrazione; ecco perché questo tipo di discorso
deve essere affrontato con grande serenità, non con un approccio
ideologico: la privatizzazione è un bene, la privatizzazione è un
male, ma cercando di "mettere nero su bianco" e cercando di
valutare tutte le possibilità.
L'esperienza che sto facendo all'interno del Governo regionale e
gli elementi che emergono via via mi fanno propendere a un percorso
positivo... che nei prossimi anni immagini un certo tipo di
percorso... ricordo comunque che questo tentativo non è un
tentativo che ci siamo inventati, già anni or sono è stato lanciato
un bando per l'individuazione di un soggetto privato, che ci ha
incanalato verso un contenzioso che chissà quando verrà risolto:
ecco perché, pur guardando positivamente a tale privatizzazione,
dico che questa deve essere oggetto di un sereno confronto. Ci sono
tempi e modi e, secondo me, sono venuti i tempi per fare questo
tipo di passaggio; dico al gruppo "La Casa delle Libertà" di
evitare ragionamenti di primogenitura, perché questo è un
ragionamento che è sul tavolo, che dobbiamo cercare di affrontare
per dargli una soluzione.
Presidente
- La parola al Consigliere Frassy.
Frassy (CdL)
- La risposta non ci soddisfa assolutamente,
anzi, se dobbiamo essere sinceri, ci preoccupa profondamente,
perché la risposta che lei ci ha fornito su un argomento serio,
noto e dibattuto è la risposta che avremmo potuto acquisire nella
classica chiacchierata da bar sport. Su un argomento del genere non
può dire che sono posizioni personali le sue e che magari...
personali sono le posizioni del Presidente della Regione Caveri,
perché sarebbe il caso che questa maggioranza, se ancora esiste, e
questo Esecutivo che resiste...
(interruzione dell'Assessore Marguerettaz, fuori
microfono)
... sì, ma nella nostra premessa sono citate due posizioni: la
sua e quella del Presidente della Regione; ora, non siete due
turisti per caso che potete parlare di come vorreste vedere la
Valle d'Aosta e magari il casinò nella Valle d'Aosta. Quando il
Presidente Caveri va nel dettaglio e dice che l'appalto deve essere
mondiale, e non so a quale figura giuridica facesse riferimento
-poi avrà la bontà di spiegarlo forse in IV Commissione -, è il
Presidente della Regione che parla! Quando lei, Assessore, va al
Congresso dell'"Union", è l'Assessore che ha la delega alle
partecipazioni e parla di una materia che rientra nelle sue
deleghe! Quando poi lei cerca di sminuire dicendo: "tutto sommato è
una posizione personale, dobbiamo verificarla nel movimento, nella
maggioranza", vuol dire che ha "lanciato un sasso e poi ha ritirato
la mano".
Io le faccio notare che le poche analisi politiche della sua
risposta si sintetizzano nella paura che vi sia una massimizzazione
dei profitti a discapito dei livelli occupazionali. Le dico che
questa è una falsa preoccupazione, perché le questioni dei livelli
occupazionali non sono la causa della crisi del casinò, ma sono
l'effetto della crisi del casinò. Questo non lo diciamo solo noi,
ma lo dice uno dei componenti del "CdA", che mi sembra sia l'unico
ad avere degli elementi di attendibilità dovuti al fatto che ha
sempre frequentato gli ambienti delle case da gioco. Mi riferisco
al Consigliere Conca, che dice:
"il Casinò di Saint-Vincent vive
una situazione di crisi che è essenzialmente sua e non è una
questione da legarsi al mercato da gioco del casinò"
.
Assessore, lei dice la "GS"... la "GS" era forse una scelta
obbligata quando è stata inventata, perché eravamo di fronte a un
contenzioso che avrebbe potuto creare più di un qualche problema
nella gestione della Casa da gioco di Saint-Vincent. Il problema
successivo è che qualcuno si è innamorato della "GS" e ha gestito a
lungo e oltre ogni termine logico, che probabilmente era stato
ipotizzato all'inizio della "GS", e, nel momento in cui si è deciso
di porre fine alla "GS" - che peraltro rimane in vita attraverso la
sua fase di liquidazione -, si è costituita una s.p.a. che, di
fatto, era il prolungamento della gestione pubblica, perché la
s.p.a. è una società totalmente a capitale pubblico e partecipata
al 99% dalla Regione Valle d'Aosta.
Noi ci aspettavamo che la sua risposta fosse una risposta che
anticipasse un percorso politico, e non un passo indietro e una
smentita di affermazioni che probabilmente lei ha fatto per
conquistare una certa platea congressuale all'interno del suo
movimento, o affermazioni che il Presidente Caveri ha fatto solo
per riempire quello spazio mediatico che quotidianamente riesce ad
occupare, spesso partecipando a manifestazioni, spesso tagliando
nastri, di tanto in tanto facendo delle uscite ad effetto, ma sono
uscite ad effetto che non portano risultati, che non portano
chiarezze e non contribuiscono a risolvere nodi importanti della
politica valdostana! Lei, Assessore, è sempre sorridente, peccato
che non siano altrettanto sorridenti i componenti di quel "CdA" che
avete nominato! Nomina politica, nomina fiduciaria che in parte è
stata commissariata con l'invenzione della "task force", avete
adesso tirato in questa "task force" personaggi importanti di
quella imprenditoria privata italiana e noi ci aspettavamo che
questo fosse l'elemento di snodo, nel senso che la scelta di
portare nella "task force" personaggi che fanno la storia
dell'imprenditoria italiana fosse il segnale per un'imminente
privatizzazione delle quote della s.p.a.. Prendiamo atto invece che
forse è frutto del caso, è frutto di conoscenze personali, di
frequentazioni personali che comportano lo scambio di soggiorni
marini con soggiorni montani e quant'altro e che il casinò è solo
un "accidenti" per consolidare queste frequentazioni di tipo più
amicale che non di tipo manageriale finalizzate alla
privatizzazione. Ribadiamo perciò insoddisfazione per la sua
risposta, ma soprattutto sottolineiamo una grossa preoccupazione
perché la vostra Giunta anche sulla vicenda del casinò "vive alla
giornata", vive di grandi "boutades" che alla fine non hanno
concretezza amministrativa e men che meno convincimento
politico!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK