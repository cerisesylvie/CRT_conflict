Consiglio Regionale della Valle d'Aosta - Oggetto del Consiglio n. 1658 del 16 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1658 del 16 dicembre 2015 - Resoconto
OGGETTO N. 1658/XIV - Reiezione di risoluzione: "Revoca
incarico a Finaosta S.p.A. conferito con D.G.R. 1856/2015 ai fini
di concessione di ulteriore prestito alla Casino de la
Vallée".
Presidente
- Chi chiede la parola? La parola al collega
Ferrero.
Ferrero (M5S) -
Grazie Presidente.
Sulla questione dei 20 milioni dati in prestito al Casinò non
potevamo chiudere gli occhi e farla passare in maniera così
tranquilla. Se io o una qualsiasi persona va in banca a chiedere un
prestito, la prima cosa che viene richiesta sono le garanzie:
guardano la situazione patrimoniale, guardano quali sono gli ultimi
bilanci dell'azienda, guardano chi c'è nella ditta o nell'impresa e
poi ti concedono o meno il prestito a un tasso di interesse che
ovviamente varia ed è dato anche dal rischio che si corre prestando
i soldi. In questo caso si richiede esattamente lo stesso tipo di
trattamento alla Casa da gioco di Saint-Vincent. Dobbiamo dare 20
milioni? Bene, se andiamo a vedere i bilanci vediamo che quelli
degli ultimi anni sono tutti in passivo, l'ultimo perde un bel po'
di milioni di euro e anche quello precedente. Se andiamo a vedere
gli incrementi del fatturato, anche qui, non abbiamo buone notizie.
Se analizziamo poi i dati che ci sono stati portati l'ultima volta
in commissione da parte del Direttore e dell'Amministratore vediamo
che anche se portano dei segni più sono dati relativi, perché
sull'aumento ad esempio dell'occupazione delle camere del Billia,
ad espressa domanda del sottoscritto: "se l'aumento comprende anche
le camere che sostanzialmente si regalano ai clienti VIP", è stato
detto "sì". Allora, se noi ci mettiamo assieme anche le camere che
regaliamo e le consideriamo occupate in maniera redditizia...tutto
da definire "redditizia", perché poi bisogna vedere se queste
persone giocano e perdono o giocano e vincono, cosa fanno, quindi
un dato che, di per sé, dice tutto e dice niente. Se andiamo anche
a vedere l'aumento del fatturato nei confronti degli
Amministratori, ad espressa domanda: "se questo aumento tiene conto
anche eventualmente dei fidi, cioè di quegli sconfinamenti che voi
fate ai clienti più importanti e che vi consentono di accumulare un
debito nei confronti della Casa da gioco" è stato detto "sì". E
allora bisogna vedere, perché qui se ci fossero ipoteticamente un
milione o due milioni di aumento di fatturato ma se poi c'è un
milione di aumento nei soldi che io ho permesso di spendere in
pratica con una cambiale in bianco inesigibile a favore dei
clienti, capiamo bene che, anche in questo caso, non abbiamo i dati
sufficienti per fare una valutazione.
Sulla questione delle fatture relative ad acquisiti e forniture
che non vediamo ci torniamo, certamente, vorremmo valutare anche
questo, perché se non sappiamo quanti sono i potenziali sprechi a
cui noi facciamo riferimento perché dobbiamo dare dei soldi?
Potremmo continuare, ma cerchiamo di stringere. Tenuto conto poi
che la Casa da gioco in questo momento fa una concorrenza sleale
nei confronti di alberghi e ristoranti della zona di Châtillon e
Saint-Vincent - ci vengono ancora in mente tutte le proteste che
c'erano state - abbiamo ancora una perplessità in più a dare questi
soldi. Senza fare tante polemiche, chiediamo che sia utilizzata nei
confronti della Casa da gioco la diligenza del buon padre di
famiglia che comporta semplicemente il fatto di avere gli elementi
per valutare se il soggetto a cui si prestano i soldi è solvibile
oppure no. Non penso che si chieda chissà che cosa, e come lo si
può ottenere? Non so se si potrà accedere ai famosi documenti
top secret
, che secondo noi sarebbero molto importanti, per
determinare sprechi che sono in corso.
Di certo torniamo sul discorso dei dirigenti (oggi è stato
evidenziato chiaramente, ci siamo tornati con le interrogazioni del
collega Cognetta): è logico che se tolleriamo ancora delle specie
di branchi di dirigenti in ogni partecipata...dico "branchi" perché
alla fine sono branchi di lupi, con supertelefoni, supermacchine,
superbenefit, superstipendi...perché dobbiamo andare a prestare 20
milioni quando possiamo almeno tagliare una bella fetta di questi
benefici a questi signori, dato che le aziende poi non vanno bene?
Perché abbiamo ancora 30, 40, 45 persone che all'interno della Casa
da gioco, con ruoli dirigenziali e direttivi si assorbono oltre 5
milioni di euro? Ecco, possiamo andare a vedere questi elenchi di
persone con 144 mila euro, 206 mila euro, 248 mila euro come costo
aziendale per la Casa da gioco? Qui i milioni di euro li potremmo
tirar fuori! Allora noi vogliamo riuscire a capire una cosa: dato
che non ci è stato presentato un piano aziendale, industriale, o
comunque di rilancio della Casa da gioco, se ci sono i presupposti
per dare questi soldi, perché se non ci sono non dobbiamo darli e
dobbiamo far sì che ci siano delle economie all'interno della Casa
da gioco, perché quel qualcuno che adesso ha preso
l'amministrazione sostanzialmente, fino adesso, al di là dei buoni
propositi - capisco, avranno avuto anche delle difficoltà - fino
adesso ha fatto semplicemente quello che aveva promesso di fare il
precedente Amministratore, e cioè di andare a fare una
contrattazione per ridurre un pochino gli stipendi, perché io non
ho trovato altri provvedimenti in questa specie di promemoria
all'audizione che abbiamo avuto poi in commissione.
Chiediamo pertanto semplicemente che ci sia una sospensione
della concessione del mutuo di 20 milioni e che nell'arco di 30-45
giorni - prevediamo come scadenza la fine di gennaio - la nuova
amministrazione presenti un piano industriale di risanamento
dell'azienda che non colpisca unicamente quella fetta di stipendio
dei dipendenti - che pur dev'essere analizzata questa questione,
non c'è santo che tenga - ma che presenti elementi di novità
rispetto a quanto era stato fatto dalla precedente amministrazione.
Perché se andiamo a cambiare semplicemente gli Amministratori - tra
l'altro non si è mai detto, ma con un costo alla fine maggiore,
perché mentre il precedente Amministratore prendeva una cifra sulla
quale veniva pagata la ritenuta d'acconto, qui abbiamo un Direttore
che è assunto come dipendente e che quindi come costo aziendale
arriva a superare o sfiorare i 300 mila euro, attenzione, più i 50
mila euro dell'Amministratore - rispetto ai vecchi 270 mila euro
noi spendiamo un bel po' di più. Pertanto anche la storia del
risparmio che è stato fatto con il cambio degli Amministratori è
una grandissima bufala.
Allora, qui si chiede chiaramente - e qui termino - di avere i
dati, di avere nero su bianco le idee con un calendario degli
interventi che si vogliono fare e il peso di questi interventi,
cioè quanto riesco a risparmiare sulla singola voce, quanto voglio
risparmiare sulle forniture, quanto riesco a risparmiare sulle
manutenzioni, quanto riesco a risparmiare non dando all'esterno
alcuni servizi che possono essere fatti da personale interno (che
tra l'altro si gira i pollici), se si vuole intervenire riguardo a
quelle specie di "gruppetti di privilegiati" - uno l'avevamo anche
identificato tra alcuni dipendenti dei giochi francesi - che si
fanno 16 ore alla settimana di lavoro e hanno oltre 2 mesi-2 mesi e
mezzo di ferie all'anno, per 5, 6, 7, 8 mila euro lordi al mese, se
vogliamo andare a vedere altri casi di persone che sono
completamente inutili, perché è intervenuta una meccanizzazione (e
parliamo della questione delle
slot machine
), cioè ci sono
una serie di risparmi che possono essere fatti da subito o quanto
meno calendarizzati. Se si vuole fare un discorso del genere non si
è a priori contro i 20 milioni, ma semplicemente si vuole un
chiarimento, vogliamo garanzie!
Presidente
- Grazie collega. La parola al collega
Chatrian.
Chatrian (ALPE) -
Grazie Presidente. Ringraziamo anche i
colleghi del gruppo Cinque Stelle che hanno voluto modificare
questa risoluzione, non potevamo indubbiamente non parlare di Casa
da gioco in questo Consiglio.
Assessore Perron, qualche elemento in più da mettere nel
dibattito; il primo è sulla forma. Peccato che noi eravamo in
quest'aula a confrontarci in maniera serrata sul piano finanziario
2016/2018: dopo numerosi ordini del giorno, con la situazione di
difficoltà e con meno risorse, praticamente il giorno dopo il
Governo regionale approva questo mutuo e dà 20 milioni di euro alla
Casa da gioco! Noi ci siamo posti il problema e se fossimo stati
noi, al Governo, in tale momento di difficoltà, il giorno prima -
quale momento migliore? - avremmo annunciato che le forze di
maggioranza stanno confezionando questa proposta perché la
situazione è drammatica dal punto di vista della liquidità. Avremmo
probabilmente fatto così, Assessore Perron - lei probabilmente non
è d'accordo - perché altrimenti i cittadini valdostani non
capiscono che per certe operazioni le risorse si trovano e per
altre no!
Una curiosità interessante: noi diciamo ALPE, ma anche buona
parte della Giunta non era nemmeno a conoscenza di questa delibera,
e questo fa male, perché questo vuol dire che in un momento in cui
le ristrettezze economiche sono tali, non avere tutta una serie di
informazioni non aiuta comunque ad identificare la difficoltà di
questa società.
Terzo elemento: noi abbiamo incontrato il signor Scordato e il
signor Sommo, in commissione, e abbiamo avuto modo di avere qualche
informazione in più, tante sono state le domande che abbiamo posto,
in parte abbiamo avuto delle risposte, in parte avremo nelle
prossime settimane delle informazioni in più, delle risposte più
puntuali, ma il nodo centrale di questa risoluzione che noi
vogliamo sostenere è che chiediamo veramente al Governo regionale,
all'Assessore Perron, di accettarla e di sostenerla, per diverse
ragioni. Oggi, in quella delibera, c'è scritto nero su bianco che
la Casa da gioco sta utilizzando circa 26 milioni di euro di
aperture di credito, di fido, quindi sconfina per circa 26 milioni
di euro; c'è scritto, poi se non è così mi corregga, Assessore
Perron, nessun problema. Questa "iniezione" di ulteriori risorse va
nella direzione di calmierare gli scoperti e quindi di ridurre il
tasso di interesse per la Casa da gioco; in gestione speciale, dove
questo Consiglio non può assolutamente incidere, si decide di
aprire questo cassetto e donare, anticipare tramite un mutuo 20
milioni di euro, così la Casa da gioco dovrebbe rientrare in 24
mesi a un tasso dell'1 percento. Opzione due (cito sempre la
delibera): se eventualmente la Casa da gioco non riesce a far
fronte e ad onorare il prestito dato da Finaosta, eventualmente c'è
un 24 più 24, potrebbe restituire tale somma in 48 mesi, sempre a
un tasso dell'1 percento, cioè i 20 milioni più l'1 percento, che
grosso modo potrebbero essere 20 milioni e 300 mila euro o 20
milioni e 500 mila euro nei quattro anni. Il dubbio, la perplessità
più importante che abbiamo è: a fronte di quale impegno? Non è che
magari questi 20 milioni saranno utilizzati per impegni già assunti
e ridurre solo parzialmente le aperture di credito e il fido? La
partita da giocare praticamente è lì. Non vorremmo che questi 20
milioni andassero a finanziare magari cose già impegnate, che oggi
la società non può onorare perché ha difficoltà di cassa e,
dall'altra, non andare a ridurre in maniera violenta i 26 milioni
di euro di fido che oggi la società ha. E quindi facciamo una
proposta: non facciamo demagogia o populismo perché è tutto facile
stando all'opposizione, ma facciamo come si fa nelle migliori
famiglie, nelle piccole famiglie, magari di montagna, quelle un po'
più rurali, che fanno i loro conticini, se possono fanno
l'ampliamento, se possono ristrutturano, se possono fanno il
cappotto alla casa per spendere meno a livello di gestione, se
possono comprano magari un piccolo appezzamento di terreno, per
fare un po' di orto. Quindi, come un buon padre di famiglia, si
dice: se non possiamo fare certe cose fermiamo un attimo,
congeliamo, sospendiamo, facciamoci presentare dalla coppia
Sommo-Scordato un bel piano industriale, soprattutto vero,
credibile, "attendibile", e poi nella prima settimana del mese di
febbraio, valutato il
dossier
, se la società ha bisogno di
liquidità - non per la gestione, ma per aggredire il mercato,
aggredire l'obiettivo di aumentare gli introiti, l'obiettivo di
diminuire i costi di gestione - a quel punto il pubblico potrebbe
anche mettere mano al portafoglio e aiutare una società importante
che dà lavoro ancora a più di 700 persone direttamente e che ha un
indotto comunque impattante nella Media Valle e non solo. Questa è
la filosofia con cui noi andremo a sostenere questa risoluzione,
perché sappiamo l'importanza che ha tale società nel sistema Valle
d'Aosta.
Con questa risoluzione vogliamo essere assolutamente
costruttivi, vogliamo che ci sia all'interno di questo Consiglio
una responsabilità a fronte di un impegno serio, scritto, non come
la letterina del 26 novembre a cui è seguita una risposta del 3
dicembre in cui si dice che siamo alla frutta, che non riusciamo a
sostenere gli stipendi dei nostri dipendenti, che abbiamo quasi 30
milioni di euro di aperture di credito ai quali non riusciamo a far
fronte e che quindi chiediamo all'azionista un po' di liquidità,
l'ennesimo mutuo!
Il quinto elemento che vorrei mettere in evidenza -
probabilmente avremo dei chiarimenti da parte dell'Assessore - è
quasi surreale, o quanto meno molto particolare: nel 2012
l'azionista decide di finanziare con un mutuo di 50 milioni di
euro, tramite CVA, per fare i lavori; a ottobre 2013 altri 10
milioni di euro (quindi arriviamo a 60); nell'ottobre del 2014
l'azionista decide invece di ricapitalizzare e mettere sul tavolo
denaro vero: 60 milioni di euro. La prima cosa che la società fa di
questi 60 milioni di euro è di usarne 30 per abbattere i mutui
accesi nel 2012 e nel 2014. Oggi, dopo un anno, si abbattono quei
30 milioni e dopo un anno si va di nuovo ad aprire un altro conto
da 20 milioni di euro di mutuo per i prossimi 24-48 mesi...capite
che la schizofrenia è alta, è forte! Io penso che le persone che ci
stanno ascoltando ritengano che c'è qualcosa che forse non funziona
o siamo tutti matti, o altrimenti che ci sono cose nella zona del
limbo, nella zona grigia o sul crinale che non sappiamo. Se ci sono
cose che non sappiamo e per le quali c'è una totale mancanza di
liquidità, forse è meglio fermare il tutto, prenderci quei 40
giorni, darvi la possibilità di consegnarci un vero piano di
azione, valutarlo e poi erogare, se è il caso, la totale
liquidità.
Un'ultima considerazione e poi termino, Presidente. Noi siamo
per le pari condizioni, non vogliamo entrare nel tecnicismo: queste
sono risorse in gestione speciale, nulla c'entrano i fondi di
rotazione, sappiamo perfettamente tutto. Il dato politico, però, è
questo (non so se vi è successo in questi giorni, in queste
settimane): il piccolo-medio imprenditore o artigiano che ci chiede
di aver pari condizioni, anche per lui, all'1 percento. Benissimo,
per chi investe, per chi crea e mantiene posti di lavoro troviamo
la soluzione per mantenere comunque l'1 percento, soprattutto per
chi ha voglia ancora di investire in questa piccola Regione.
Ascoltiamo attentamente le proposte e le controproposte che
l'Assessore Perron o il Governo regionale ci faranno su questa
importante risoluzione. Grazie.
Presidente -
Grazie collega
Chatrian. La parola al
collega Laurent Viérin.
Viérin L. (UVP)
- Merci, Monsieur le Président.
È un po' come quando i giocatori si avvicinano ai tavoli del
Casinò e il
croupier
dice:
rien ne va plus
. Questa
vicenda del prestito di ulteriori 20 milioni di mutuo al Casinò
deve essere inserita in una situazione più generale che abbiamo
vissuto in questi ultimi anni, una situazione che in moltissime
occasioni e in tantissime adunanze di questo Consiglio abbiamo
denunciato come forze di opposizione. Con la logica della polvere
sotto il tappeto si è cercato in questa prima metà di legislatura
di cercare di far credere che le cose erano in ripresa e andavano
bene, e quando a un certo punto abbiamo cercato anche di scindere
le responsabilità della politica da quelle della gestione il
Consiglio regionale aveva votato in quest'aula per rimuovere
l'Amministratore unico del Casinò de la Vallée.
Al di là del modo di comunicare, è chiaro che oggi siamo stati
posti davanti alla questione di un aiuto al Casinò. È chiaro che la
comunità in generale, al di là della politica, non ha capito questa
operazione, proprio in conseguenza di tutto ciò che è successo in
questi due anni e mezzo: i lavori di ristrutturazione, lavori che
tra l'altro già subito dopo la loro esecuzione hanno presentato dei
problemi; i prestiti, che con il tesoretto CVA erano stati
veicolati al Casinò e, parallelamente, la situazione di un
Amministratore che un po' in solitaria continuava a gestire questa
Casa da gioco senza una strategia di effettivo rilancio, perché una
cosa era il piano votato all'interno di questo Consiglio, altra
cosa è stato quanto è successo nella realtà, dobbiamo dircelo. Ci
dispiace oggi che l'Amministratore non sia stato rimosso prima, a
un certo punto la politica ha anche detto che costa più la corda
del sacco, costa più rimuovere l'Amministratore rispetto a ciò che
risparmieremmo tenendolo; oggi forse vengono alla luce i danni che
sono stati fatti, soprattutto rispetto alla costruzione di
un'operazione.
Noi oggi non vogliamo rivangare tutto ciò che è successo in
questi due anni e mezzo, anche perché non basterebbero i 10 minuti
che abbiamo a disposizione, però vogliamo dire che sosteniamo
l'iniziativa dei colleghi con convinzione, e il dibattito in
commissione è stato un dibattito onesto e franco. Noi oggi non
diamo delle responsabilità alla nuova dirigenza appena arrivata,
sicuramente si sono trovati anche loro in una situazione, rispetto
al pregresso, di una Casa da gioco in cui tutti hanno fatto
sacrifici, ma probabilmente non sono stati sufficienti. Vorremmo
ricordare che i dipendenti del Casinò hanno effettuato dei
sacrifici, ci sono stati tagli sugli stipendi, tagli al personale,
pre-pensionamenti, cioè tutta una serie di iniziative che hanno
ridotto - e i dati sono stati evidenziati in commissione, è inutile
citarli qui - però è chiaro che qualcosa su questo prestito non
funziona. Intanto ci siamo trovati davanti a una situazione quasi
obbligata, perché o questo prestito, questo mutuo andava avanti, o
altrimenti si rischiava effettivamente, anche in termini di
liquidità, una crisi dell'azienda, e sicuramente nessuno di noi, in
quest'aula, auspica e spera che circa 600 famiglie, dopo i casi
Lavazza, piuttosto che altre aziende, piuttosto che altre crisi,
vengano messe in difficoltà proprio in una realtà che è
parapubblica. È chiaro che le modalità di comunicazione non ci sono
piaciute, l'abbiamo saputa dai giornali la questione, attraverso
fughe di notizie, ma abbiamo aspettato a prendere posizione, e
prima di prendere posizione abbiamo voluto vedere la delibera e
fare un'audizione in cui abbiamo avuto modo di dire ciò che oggi
esprimiamo in quest'aula. I sacrifici sono stati fatti. È chiaro
che se questo è un prestito ad una percentuale che va a ridurre
l'indebitamento fatto con altre percentuali - come ci è stato detto
- allora è chiaro che è un'operazione che da un punto di vista
aziendale va a ridurre gli oneri di indebitamento, sicuramente dà
una boccata d'ossigeno. È altrettanto chiaro però che, in un
momento di crisi, anche per come sono stati presentati
mediaticamente i servizi del TG, in cui il primo erano i tagli alla
sanità e il secondo l'aiuto al Casinò, la comunità dice: si taglia
la sanità e si aiuta il Casinò. Noi diciamo che, a monte di una
condivisione - quella polvere sotto il tappeto che si è nascosta
per anni, soprattutto in questi ultimi due anni e mezzo, quando noi
avevamo proposto una condivisione delle strategie per cercare di
salvare un'azienda di tutti i valdostani - la
task force
non
ha avuto l'esito sperato, anche perché sulla questione
dell'Amministratore unico non si è trovata una sintesi, perché alla
fine una task force, se poi doveva interloquire con un
Amministratore che continuava a fare quello che voleva e la
politica non ha avuto la forza di rimuoverlo, questo non è
sicuramente un qualcosa in cui noi ci saremmo fatti così
imbarcare.
Oggi siamo preoccupati perché sono timidi segnali di ripresa;
noi speriamo invece che i segnali siano di forte ripresa e che
questa nostra azienda ridiventi ad essere uno dei tesori della
Valle d'Aosta, un'azienda che nel tempo portava soldi nelle casse
della Regione e che in questo momento sarebbe importante avere,
soldi che venivano poi messi nel bilancio regionale, investiti sul
sociale e sulla sanità. Oggi il rapporto è inverso e la lettura è
che si toglie al sociale, si toglie alla sanità, ma si dà al
Casinò; allora qualcosa non funziona! Noi vorremmo vedere piani
strategici di rilancio e alla nuova dirigenza, a persone che hanno
una volontà comune di rilanciare l'azienda, abbiamo dato fiducia:
la sfida di oggi è questa.
L'altra questione che invece non ci è piaciuta, al di là della
comunicazione, è che per le aziende valdostane a un certo punto si
è detto che da oggi in avanti niente sarà più come prima, che si
tolgono i contributi e si passa ad un sistema di aiuto attraverso
fondi strutturali, attraverso fondi di rotazione, attraverso mutui,
per capirci, ma che l'1 percento non sarà più possibile per
nessuno. Se ne è parlato in quest'aula, Assessore Perron, e lei è
venuto a dirci che si prendevano questi 100 milioni ma che si
portava il tasso dall'1 al 2 percento, perché l'Europa...tutta una
serie di cose che noi, e la politica in generale, ha veicolato
fuori da queste mura. L'1 percento non esiste più, si andrà al 2,
meglio che niente in questo momento! E poi che tutte le aziende
valdostane vengono aiutate...tutte no, quelle che vengono aiutate
con le garanzie, con tutti i problemi che giustamente a volte ci
devono essere per i prestiti, ma per tutte almeno il 2 percento!
Perché fare una questione di differenziazione? Le aziende per
quanto ci riguarda vanno aiutate sicuramente tutte, le aziende
valdostane
in primis
.
Il Casinò è un'azienda al 99 percento, anche di più, è
praticamente interamente valdostana, è una battaglia che abbiamo
vinto anche con lo Stato attraverso una legge, quindi tutti hanno
oggi voglia di vedere il Casinò veramente rilanciato. Ma questa
cosa non è stata capita in primis da noi, e quando diciamo "noi"
diciamo la comunità in generale. Allora, anche qui abbiamo parlato
di organizzazione sanitaria, di metodo, di cercare magari una
condivisione a monte e anche su questo fino al giorno prima si
parlava di una certa situazione, abbiamo approvato il bilancio, ne
abbiamo parlato durante le ultime sedute, qui, in quest'aula, e
nessuno, anche in commissione - che è il luogo un po' più
tranquillo per poter dibattere - ci ha detto di questa questione.
Noi avremmo potuto magari aiutarvi a capire, un aiuto che, forse,
se spiegato in un certo modo, con certi crismi, magari con delle
percentuali, con un
business plan
- come ci ricordava il
collega Ferrero -, con un piano di rilancio che speriamo di vedere
allegato ai prossimi atti che voi ci fornirete, perché vorremmo
anche vedere qual è il piano di rientro...ma in questa situazione
ci mettete davanti a una chiusura: non vorrete mica che il Casinò
chiuda? No, questo sicuramente no, però vorremmo che tutte le
aziende valdostane fossero aiutate, che ci fosse attenzione per
tutti i settori, e soprattutto che tutti fossero trattati nel
medesimo modo.
Concludo, Presidente, per dire che oggi si è parlato anche di
partecipate. Noi avevamo presentato come UVP un ordine del giorno,
circa un anno fa, quando si parlava di costi della democrazia, e lì
c'erano, sì, i costi della politica, ma c'era anche tutto il
pubblico e il parapubblico, tutto ciò che si annida nella
costellazione delle società partecipate, Casinò incluso. I dati che
oggi abbiamo ascoltato da lei effettivamente gridano vendetta,
perché è la politica - che tra l'altro in questo momento è messa
nel frullatore per mille motivi - che spesso ha avallato queste
grandi cifre oggi inspiegabili per la comunità. Noi speriamo
veramente che oggi ci sia un metro e un parametro uguale per tutti
attraverso degli interventi che possano essere capiti dalla
comunità, che si metta ordine, e che finalmente questo Casinò
ritorni ad essere quello che deve essere. Ci è stato detto e
confermato dall'Amministratore l'altro giorno: non esiste un Casinò
che perde, è un paradosso un Casinò che perde. Quindi noi vorremmo,
al di là degli investimenti sbagliati, dei lavori, di un
Privé
che non è
privé
, del fatto che piove nelle
sale, della concorrenza sleale che fa, vorremmo che questo Casinò
iniziasse veramente a non essere più un problema neanche per chi
lavora all'interno, che poi spesso sono persone che vengono messe
contro altre categorie di lavoratori perché viste come
privilegiate, ma vorremmo che questo Casinò ridiventasse un motivo
d'orgoglio per la Valle d'Aosta e non un pozzo senza fondo, dove
l'Amministrazione deve mettere dei soldi per poi non vedere
risultati. Grazie.
Presidente -
Grazie. Altri colleghi?
Chiudiamo la
discussione. Per la replica, la parola all'Assessore Perron.
Perron (UV)
- Grazie Signor Presidente.
Se ho apprezzato l'onestà intellettuale con la quale il collega
Laurent Viérin ricostruisce una sua visione che può anche
legittimamente non coincidere, non condivido, collega Ferrero, il
suo modo di concepire l'appartenenza a questa Regione, glielo dico
con serenità, perché lei ha una sorta di soddisfazione perversa nel
portare in quest'aula ogni problema che esiste in questa Regione e
di presentarlo come un elemento di soddisfazione. Io mi chiedo che
senso di appartenenza abbia lei a questa comunità! Sembra che
viviamo in un mondo - scusate per l'espressione - schifoso, dove
tutto va al contrario. Allora, è bene ed è funzione
dell'opposizione che le questioni vengano poste qui, ma bisogna
anche avere l'onestà intellettuale di dire in questo Consiglio le
cose come stanno. Parto e poi vengo nel merito della questione, a
quello che lei ha detto stamattina e a cui io non ho replicato per
puntualità. Lei, collega Ferrero, che ha un modo anche molto
brillante di ricostruire e riportare le cose, dovrebbe però dire a
volte le cose come sono, perché quando parla - come ad esempio
questa mattina - di tinteggiatura riferita ai lavori di cartapesta,
che lei ogni volta ricostruisce in modo così goliardico, deve
sapere che questi lavori sono stati fatti nel 2007 in occasione del
centenario, ben dieci anni fa, c'era ancora l'STV che aveva
organizzato il centenario, quindi non sono lavori di questi anni!
Le dirò di più: se qualcosa ci è sfuggito, io sono ben contento di
accompagnarla, andiamo a vedere, sarà mia cura riprendere la
direzione lavori per le cose che non sono stati in grado di andare
a riparare qualora ci siano manutenzioni ordinarie o straordinarie
da fare nella Casa da gioco, però lei spesso pone in quest'aula un
modo di presentare le cose molto folkloristico che - mi permetta -
spesso non corrisponde a verità.
Nel merito della vicenda, io ritengo di poter dire che il
ragionamento fatto dal Governo regionale è stato quello di cercare
di dare una svolta sin da subito, col cambio di gestione, alla
società che gestiva il Casinò de la Vallée, immaginando un cambio
ai vertici, imponendo a questi vertici - collega Ferrero, se lo
vuole riconoscere con onestà, credo che questo lo abbia potuto
riscontrare in commissione - un cambio di tendenza rispetto al
passato. Avendola sentita un attimo fa, mi viene quasi da pensare
che lei rimpianga per certi aspetti "l'era Frigerio", cosa che non
ha fatto altro che demolire sin dal primo momento in cui si è
insediato in quest'aula. Noi abbiamo proposto una nuova dirigenza e
dato a questa esattamente il compito e il mandato che voi avete
evocato: di cambiare l'impostazione all'interno della Casa da gioco
per andare nella direzione di un risparmio. Se lei ascoltava
l'audizione di Scordato, poteva trovare tutti quegli elementi che
il Direttore generale ha evocato in modo puntuale, in commissione,
e che sono stati adottati in questi quattro mesi in tanti settori
(per economicità di tempo non glieli riassumo, ma sono pronto ad un
ulteriore confronto); anzi, Presidente Isabellon, qualora ci fosse
la necessità di un ulteriore confronto per approfondire in maniera
ancora più dettagliata i punti che il collega Ferrero evocava,
credo che sia il sottoscritto e sia la Direzione della Casa da
gioco siano disponibili sin da subito per affrontarlo. Abbiamo
quindi proceduto in questo senso: da una parte con dei risparmi
robusti, che io sono in grado di dimostrarle, dall'altra parte con
delle entrate, in questi quattro mesi - chiedo scusa se parliamo
solo di quattro mesi -, che segnano un'inversione di tendenza. Ci
sono quattro milioni di euro in più nelle casse del Casinò dovuti
ad un incremento di fatturato; non è molto, si può fare di più, ma
è un timido segnale, lo diciamo per primi, un "timido" segnale che
riscontriamo in una inversione di tendenza. A fronte di questo, noi
abbiamo constatato che esiste - ed è un problema che persisteva già
prima - un grave problema nel rapporto con le banche.
Ora, in un momento di difficoltà, vogliamo aiutare una società,
che è una società regionale, come facciamo con tutte le società e
tutti gli imprenditori presenti sul tessuto valdostano? Collega
Morelli, la vedo storcere il naso, ma io voglio ricordarle che
l'anno scorso, quando c'è stata una forte sollecitazione da parte
di questo Consiglio regionale nel reperire risorse per finanziare i
fondi di rotazione, il Governo regionale si è interrogato su dove
andare a reperire queste risorse, tant'è che abbiamo promosso
addirittura un incontro col sistema bancario della Valle d'Aosta
per chiedere se il sistema bancario stesso, che ha della forte
liquidità, era disponibile a darci delle risorse, perché altrimenti
come li finanziavamo noi i fondi di rotazione a disposizione di
questa Regione? Qualcuno me lo vuole spiegare?
Collega Chatrian, abbiamo fatto un mutuo BEI perché le
condizioni erano migliori e la differenza di tasso che applichiamo
- e lei lo sa molto bene - è dovuta al fatto che nel finanziamento
dei fondi di rotazione, che sono ventennali, in qualche modo
andiamo a recuperare una parte di quei fondi applicando una
commissione. Questa maggiore certezza di lungo periodo dà luogo a
un tasso - e credo lo giustifichi - leggermente più alto, quindi il
confronto di un tasso applicato da un'operazione di 20 anni ad
un'operazione di 20 mesi credo sia normale che possa essere
legittimamente diverso: da una parte parliamo di un finanziamento
di un mutuo a 20 anni o a 15 per la gran parte, dall'altra parliamo
di un finanziamento a 24 mesi. Voglio ricordare - e su questo non
abbiamo sentito grandi lamentele - che quanto giustamente la
Regione ha voluto applicare con le norme anticrisi ha comportato
per le casse dell'Amministrazione mancati rientri per 144 milioni
di euro. Ora, dire che la Regione abbia applicato posizioni
sfavorevoli nei confronti dell'imprenditoria francamente mi pare un
po' esagerato! Per sei anni abbiamo annullato tutte le rate di
rientro, con la finanziaria dell'anno scorso abbiamo deciso di
ricominciare in progressione con una semestralità e dalla
finanziaria di quest'anno abbiamo deciso di riprendere la
restituzione regolare dei rientri. Con questa delibera, tenendo
conto di una prima positiva inversione di tendenza, noi abbiamo
immaginato di intervenire dando un aiuto alla società Casinò per
quello che riguarda la gestione della liquidità e per alleggerirla
da questa situazione strangolatrice che ha nei confronti delle
banche. Lei chiedeva prima quanto viene usato: la società oggi ha
aperture di credito per 26 milioni di euro, ma non le utilizza
tutte, quindi quello è il
plafond
massimo disponibile. L'uso
- lo dico perché prima me lo chiedeva, ma le è stato detto anche in
commissione - è intorno ai 18-20 milioni, peraltro con condizioni
diverse, che non evoco qui, ma che spesso sono condizioni
unilaterali, nel senso che la banca decide a suo uso e consumo
nell'arco di 15 giorni se revocare o mantenere un
finanziamento.
Come Governo regionale abbiamo quindi voluto provare ad
intervenire, immaginando "un prestito" che il Casinò restituirà
nell'arco dei 24 mesi o, qualora non vi fossero le condizioni, che
sarà dilazionabile in 48 mesi; abbiamo immaginato di allineare i
tassi, perché all'interno di uno stesso raggruppamento di imprese
ci sembrava pleonastico applicare tassi diversi. Voglio ricordare
com'erano nati questi mutui: il primo mutuo che il Casinò fece fu
al 6 percento. In seguito abbiamo abbassato gli altri tassi tenendo
conto di una tendenza di mercato e li abbiamo ridotti ulteriormente
tenendo conto delle modifiche del mercato; qualora il mercato si
rimodificasse, questi potranno eventualmente essere riaggiornati.
Al tempo stesso immaginiamo di incaricare Finaosta a dare un
supporto consulenziale per un buon rapporto che deve esistere
all'interno delle partecipate facenti parte della stessa galassia.
Dopo che il Casinò per dei decenni ha dato tanto alla Regione
autonoma Valle d'Aosta - perché oggi ne parliamo come se fosse solo
un problema - vorrei ricordare soltanto che il Casino de la Vallée,
per la Regione, dal dopoguerra in poi, ha comunque rappresentato
qualcosa in termini di economia, ha rappresentato qualcosa in
termini di assunzioni (tante), ha rappresentato qualcosa in termini
di posti di lavoro, ha rappresentato qualcosa in termini di indotto
per la Regione quando era per dei decenni una delle principali
fonti di entrata per la Regione, e ha rappresentato un prestigio
per la Regione. Oggi vive una situazione di difficoltà - lo
riconosciamo - dovuta anche e soprattutto ai lavori che sono stati
fatti. Crediamo sia dovere di una parte di questo Consiglio - in
questo caso del Governo regionale, e ce ne assumiamo totalmente la
paternità e la responsabilità - fare tutte quelle azioni che si
possono immaginare per sostenere il Casinò a uscire da questa fase
di difficoltà, che noi speriamo possa essere transitoria. Ecco il
senso di questa delibera, ed ecco la disponibilità, collega
Ferrero, ad approfondire ulteriormente in commissione, se
necessario, l'aspetto di
marketing
e di piano di
investimento che altri colleghi sollecitano, sono contento che
possiamo approfondire maggiormente...
Presidente
- Le chiedo di concludere, Assessore.
...chiudo Presidente. Dall'audizione dell'altro giorno ad oggi
noi non ravvisiamo le condizioni per sospendere questa
deliberazione, perché è importante che questo ragionamento di
finanziamento vada avanti nei tempi che abbiamo immaginato; per
cui, ribadendo una disponibilità ad affrontare comunque gli altri
argomenti, su questo atto noi ci esprimeremo con un voto
contrario.
Presidente
- Grazie Assessore. La parola al collega
Ferrero.
Ferrero (M5S)
- Grazie Presidente.
È abbastanza singolare come il "riccio autonomista" si richiuda
su posizioni ideologiche quando è in difficoltà. Sinceramente io
non provo, mai ho provato e mai proverò una particolare
soddisfazione nel sottolineare le malefatte e tutti gli errori
fatti, non mi dà nessuna soddisfazione. Ha ragione l'Assessore
quando dice che io non ho un senso di appartenenza, io non ho un
senso di appartenenza alla banda di parassiti, di filibustieri e di
pirati che in questi anni ha saccheggiato la Valle d'Aosta spesso
su velieri che portavano bandiere con i vostri simboli, non ho
nessun senso di appartenenza e mai lo avrò, come non l'ha buona
parte della comunità valdostana.
Compito dell'opposizione è sottolineare le cose che non vanno e
non fare da tappetino, da zerbino o peggio alla maggioranza. Le
cose che non vanno ci sono, sono sotto gli occhi di tutti e solo in
questo Consiglio, con quanto è stato sottolineato da me e dal
collega Cognetta, si potrebbero vedere dei risparmi con dei tagli
da fare subito per centinaia di migliaia di euro. È una scelta non
farle, come è una scelta firmare una cambiale in bianco nei
confronti della Casa da gioco. Il cambio di tendenza, sinceramente,
al di là delle buone intenzioni, io non l'ho visto; non do giudizi
in anticipo, ma finora non c'è nessun elemento di novità, non è
stata data nessuna garanzia. Strapaghiamo come al solito un
Direttore generale (130 mila più 70 mila, più il costo aziendale,
quindi arriviamo a 300 mila euro) senza imporgli alcun obiettivo,
quindi se questo qui tra un anno o due anni ci fa un altro bel buco
noi ce lo teniamo e lui si becca i soldi! La lezione del tanto
vituperato Frigerio non è servita a nulla, anzi; questa volta,
dando di fatto le mansioni di Amministratore a un Direttore
generale assunto come dipendente, lo abbiamo protetto
ulteriormente, gli abbiamo dato un'ulteriore armatura per essere
eventualmente più forte nei nostri confronti. Non mi sembra un
passo avanti questo! Di risparmi non si è parlato, quando
semplicemente si dà un prestito si chiedono quali sono gli
obiettivi dell'azienda: non lo sappiamo. Entro quando questa
azienda farà degli utili? Non lo sappiamo. Quanti risparmi e entro
quando saranno fatti sul personale, sulle forniture, sugli
affidamenti esterni, sul personale interinale che viene assunto?
Non sappiamo nulla, non abbiamo nulla in mano, e ci chiedete di
firmare questa cambiale in bianco!
Io ritengo che sia la solita fregatura per i valdostani. Per voi
è semplicistico dire che 20 milioni potevano essere risparmiati
dalla sanità e vengono dati al Casinò, ma non è poi così tanto
semplicistico. Questi sono comunque sempre soldi pubblici che
vengono buttati su una specie di tavolo verde dove negli ultimi
anni abbiamo sempre perso. Semplicemente non vogliamo condividere
con voi questa scelta e questa responsabilità, assolutamente! Le
scelte in bianco e le cambiali in bianco ve le firmate voi e vi
assumete la responsabilità. E noi, soprattutto come Movimento
Cinque Stelle, siamo assolutamente contrari a questa operazione e
vogliamo ribadirlo anche questa volta. Non c'è stato neanche un
margine per riparlare della cosa. Avevamo addolcito la nostra
risoluzione non chiedendo più la revoca ma un rinvio, un esame
ulteriore per vedere se c'erano dati obiettivi per valutare il
quanto, tenuto conto che anche lo stesso Direttore del Casinò non
ha saputo dare una risposta riguardo a come sarebbero stati spesi i
20 milioni; alla domanda se sarebbero andati tutti a fare rientro
con le esposizioni con le banche ha nicchiato e detto "no" e poi,
messo più alle strette, ha detto "una parte"...ma quanto di quella
parte? Dove vanno a finire questi soldi? Non sarà forse che c'è
un'effettiva deficienza di cassa costante ormai da tempo del Casinò
che viene ripianata con un'operazione che non è però regolare, è
un'operazione arbitraria che nasconde qualcos'altro? Segnali di
ripresa noi non ne vediamo, neanche nei numeri che sono stati
forniti dall'amministrazione della Casa da gioco. Io non ho nulla
di particolare contro quest'amministrazione, li vedo semplicemente
inguaiati e impastati nel solito meccanismo politico-clientelare di
quelli che dicono "voglio, ma non posso". A livello di idee, di
potenzialità, forse queste persone potrebbero anche dare un
contributo di valore, ma si trovano come al solito inserite in un
meccanismo che è quello che ha fatto della Casa da gioco la più
grande agenzia di collocamento della Valle d'Aosta. I segnali di
ripresa - e qui chiudo, perché tanto di Casa da gioco se ne è
parlato già abbastanza - se ci sono sono i soliti, sarà la solita
ripresa per i fondelli da parte della maggioranza regionale nei
confronti di tutti i valdostani che, anche questa volta, pagheranno
il conto.
Presidente
- Grazie. La parola al collega Chatrian, per
dichiarazione di voto.
Chatrian (ALPE)
- Sì, per dichiarazione di voto,
Presidente.
Ho ascoltato non attentamente, di più, l'intervento molto
animato del collega Perron, e dal nostro piccolo punto di vista è
un'ennesima occasione persa, Presidente Rollandin. Diciamo solo
questo, perché poi il resto è fuffa, i teatrini li lasciamo ad
altri, non ci interessano, guardiamo la sostanza. Dico due o tre
cose, allora. Lei, Assessore Perron, avrebbe elargito di tasca sua
senza nessun impegno scritto, nero su bianco, tale cospicua somma?
Lei, singolarmente, avrebbe messo nero su bianco una firma? Lei
dice che come Governo regionale vi assumete la responsabilità...sì,
come altre volte, noi abbiamo sentito altre cose sulla Casa da
gioco in questi sette anni e mezzo, ma non voglio tornare indietro,
non ci interessa. La domanda è questa: lei avrebbe elargito di
tasca sua, senza impegno, tale cospicua somma? Me lo chiedo, e se
avrà poi voglia di risponderci la risposta sarà gradita.
La seconda riflessione, Presidente Rollandin, la faccio a lei,
in patois, che è la mia prima lingua, perché credo si capisca
meglio:
ma n'en totché deussù lo vi!
(traduzione letterale
dal patois: "ma abbiamo toccato nel vivo!"). Tre quarti della
risposta dell'Assessore Perron è andata sul discorso dell'1
percento, ma ci sarebbe un po' da spostare la discussione o il
dibattito, perché anche voi come noi sicuramente incontrate
numerosissimi artigiani, imprese, aziende locali e quando si spiega
all'artigiano semplice, al rurale semplice, al montanaro semplice,
al piccolo impresario, al piccolo falegname, al piccolo muratore, a
chi fa parte delle professioni di montagna che nel giro di pochi
mesi la Casa da gioco - che è un'azienda di tutti, per il 99
percento di proprietà regionale - ha avuto un abbattimento del
tasso dal 6.6 all'1 percento...evviva, evviva! Presidente
Rollandin, noi abbiamo fatto solo una piccola proposta, molto
piccola, per che dire a coloro che hanno ancora voglia di
investire: "vi trattiamo tutti alla stessa maniera". Poi ci ha
raccontato delle cose tecniche e gli avevo anticipato di non
dircele perché le conosciamo anche noi, sappiamo che stiamo
parlando di un mutuo a 48 mesi e non di 15 anni, lo sappiamo, però
è tutto proporzionato. Presidente Rollandin, anche per il piccolo
artigiano che investe 200 mila euro - magari per voi è poco, ma per
noi è tantissimo - con un tasso dell'1 percento al posto del 2
percento sono soldi, sono risorse, e al di là ancora dei soldi c'è
la dignità, la pari dignità, le pari condizioni. Diamocelo come
obiettivo dal punto di vista politico nei prossimi mesi, magari ce
la facciamo, in gestione speciale, colleghi imprenditori di
maggioranza, si può fare tutto, si può, e allora facciamolo! Per
chi ha ancora voglia di mantenere i posti di lavoro, per chi ha
ancora voglia di investire creiamo queste condizioni.
Termino. Non so se condividete questo passaggio, ma noi con il
collega Ferrero non abbiamo parlato di prendere o lasciare, abbiamo
detto: apriamo di nuovo le briglie, diamo una possibilità a questo
Governo regionale e a questa maggioranza di prendere degli impegni
seri, misurabili, certificati. Certo che l'atteggiamento di Sommo e
Scordato è cambiato, l'abbiamo detto anche noi, durante il
dibattito della finanziaria, ma oltre l'atteggiamento, oltre ai
buoni propositi ci vanno poi i fatti, e questo poteva essere un
primo fatto. La società ha bisogno di liquidità, è in crisi?
Benissimo, apriamo questo dibattito, in 40 giorni c'è la
possibilità di presentare un piano serio, misurabile anche da noi,
non avremo indubbiamente tutte le capacità manageriali che avete
voi, ma cercheremmo anche noi di poter valutare quello che la nuova
coppia mette in campo, valutarla e poi prenderci insieme anche
queste responsabilità.
Per quanto riguarda il discorso di quante risorse
l'Amministrazione regionale ha messo in campo in questi sei anni,
noi - se lo ricorda molto bene il Presidente Rollandin - avevamo
già proposto con degli emendamenti di differenziare da subito, già
nel 2010, le aziende che non avevano bisogno, proprio dal punto di
vista del margine operativo lordo, di azzerare le due rate e già di
suddividere subito, chi aveva bisogno del pubblico e chi no,
proprio per andare a mettere un po' del fieno in cascina per poi
aggredire l'investimento del domani, aiutare chi innova, chi fa
impresa, chi va a dare nuovi posti di lavoro, chi fa sistema.
Queste erano le nostre piccole proposte, però se per farle dobbiamo
poi ascoltare delle risposte quasi piccate ci spiace.
Io penso che l'opposizione non debba solo verificare
esclusivamente le cose che non vanno, perché questo già lo facciamo
e lo stiamo facendo da anni. Noi, gruppo di ALPE, pensiamo che
l'opposizione debba fare anche delle proposte; ecco perché - e
finisco, Presidente Viérin - la nostra timida proposta era sulle
pari condizioni. Valutiamola, non possiamo farla subito, la faremo
tra tre anni, andremo magari a modificare anche il discorso dei 15
anni degli albergatori, degli imprenditori e dei commercianti per
portarlo a 20 anni. Io penso che ci sia la volontà da parte del
Governo, e le pari condizioni sul tasso aiuterebbero anche dal
punto di vista culturale i nostri imprenditori e chi crede in un
sistema Valle d'Aosta diverso, alternativo, anche un po'
innovativo. Grazie.
Presidente
- Chi chiede la parola per dichiarazione di
voto? La parola al collega Laurent Viérin.
Viérin L. (UVP)
- Merci Président.
Per ribadire il nostro sostegno a questa risoluzione emendata e
per alcune considerazioni, avendo ascoltato con attenzione la
relazione dell'Assessore. Intanto per ribadire che oggi si deve
mettere una toppa sugli errori del passato, questo bisogna dirlo
qui, e bisogna dirlo ai valdostani.
Giustamente il collega Ferrero dice che si è parlato anche
troppo di Casinò, forse anche mediaticamente, e questo è stato
percepito male dalla comunità, perché un giorno su due in questa
metà legislatura abbiamo parlato di Casinò, ma proprio perché il
Casinò ha creato preoccupazione. Oggi, per rattoppare gli errori
del passato, si è costruita un'operazione con tutti i dubbi che
sono stati espressi qui, in quest'aula e non solo, anche in
commissione, da più parti.
Noi oggi vorremmo semplicemente chiedere - anche perché qui si
discute su una delibera votata dalla Giunta, che non è una presa
d'atto, ma esprime un parere - di revocare con decorrenza immediata
quella delibera per rivedere certe parti. La cosa più importante è
l'impegno che c'è stato ad andare in commissione e a portare un
piano industriale di rilancio, è quello il futuro che noi oggi
speriamo, che si possa effettivamente evitare di tornare qui ogni
15 giorni a parlare di Casinò, anche perché - lo facciamo per
qualsiasi azienda, per CVA e per tutte le partecipate - nessuno ha
interesse a distruggere un patrimonio che è di tutti i valdostani.
Vorremmo però condividere questo tutti assieme, affinché le regole
possano cambiare. La legge sulle partecipate, tutto il lavoro che
si sta facendo da due anni per cercare di mettere trasparenza e di
far effettivamente funzionare quelli che devono essere dei gioielli
di famiglia per la Regione Valle d'Aosta e che invece spesso sono
dei problemi è ancora fermo, abbiamo effettivamente delle realtà
che sono in difficoltà.
Assessore Perron, noi vogliamo poi vedere questo piano
industriale, vogliamo che questo confronto promesso in commissione
sia un confronto vero, e non com'è stato fatto in questi due anni e
mezzo, che ogni volta si arrivi con queste
slide
, si
raccontino tante cose mentre stiamo ancora aspettando i clienti di
Macao e stiamo ancora aspettando tutte le grandi strategie cinesi
ma niente si è mosso. Assessore, oggi il tempo è scaduto e, al di
là di questa cosa, noi vogliamo che arrivino i risultati. È chiaro
che tutti speriamo che la ripresa ci sia, però saranno i prossimi
mesi che ci diranno se le strategie e quali strategie verranno
messe in campo. Abbiamo organizzato serate, ci siamo veramente
confrontati qui, in commissione, sul territorio, su come cercare di
rilanciare questa realtà. Noi vorremmo - com'è stato promesso - che
ogni cosa venga portata all'attenzione della commissione,
condivisa, anche capita, perché se le strategie vengono capite e se
alla fine i risultati arrivano siamo tutti felici. Questo per dire
che le prossime settimane e i prossimi mesi dovranno essere
effettivamente di ripresa vera, affinché questa realtà possa
tornare a fare parlare di lei non in modo negativo, ma possa essere
effettivamente una risorsa per tutti i valdostani. Grazie.
Presidente
- Grazie Consigliere Viérin. Per la replica,
la parola al Presidente della Regione.
Rollandin (UV)
- Grazie Presidente.
Gli interventi sono stati sicuramente interessanti, per la
maggior parte credo anche centrati sull'argomento che pecca però
per due aspetti: il primo, per la comunicazione non corretta da
parte nostra sicuramente, non sappiamo comunicare, e questo è un
dato di fatto; il secondo perché automaticamente abbiamo
abbinamenti degli aspetti di alcune situazioni che vengono
accomunati senza che abbiano nulla a che vedere, senza che abbiano
nessun nesso, ma vengono accomunati e, messi assieme, danno un
certo risultato.
Ora io vorrei ricordare solo per un attimo che sul Casinò negli
anni precedenti sono stati fatti lavori per quasi 100 milioni di
euro e che se il Casinò non avesse avuto questi interventi - cosa
che difficilmente riemerge - oggi sarebbe chiuso, chiuso! Partendo
da questo assunto, noi abbiamo dato successivamente dei soldi per i
lavori fatti, non perché andava male il Casinò, mentre nella prima
fase il Casinò ha utilizzato i fondi che aveva risparmiato negli
anni precedenti. Per i primi 25 milioni il Casinò ha usato fondi
propri e ha quindi utilizzato tutti i fondi che erano disponibili
per realizzare quell'infrastruttura, sennò oggi non saremmo più qui
a parlare di Casinò. Detto questo, l'elemento che oggi ha fatto
purtroppo scatenare un dibattito molto acceso sono i 20 milioni
dati, dopo che abbiamo ricevuto - anche questo andrebbe un attimo
spiegato - dalla parte dei revisori dei conti una lettera che ci
invitava a prendere in considerazione un intervento che agevolasse
un momento difficile legato a queste situazioni. I fondi precedenti
sono stati utilizzati per gli investimenti, non per la perdita del
Casinò, per gli investimenti, cosa che difficilmente emerge: qui il
Casinò è stato tutto ristrutturato e l'albergo è stato rifatto
(questo passa così,
en passant
!).
Ora, io condivido molto di quanto è stato detto ultimamente dal
collega Viérin quando dice che adesso aspettiamo che sia presentato
un piano, perché è giusto che ci sia un riferimento su quello che
si vuole fare e per dire dove andiamo, tenendo conto però che in
questi pochi mesi è già stato fatto un passo avanti importante
nella trattativa sindacale. Prima i sindacati non si sedevano
nemmeno più al tavolo (voglio ricordare che si è dovuti andare
sotto perché non volevano più parlare con l'interlocutore che c'era
in precedenza), mentre adesso un referendum successivo ha permesso
di avere già degli accordi che portano a risparmi importanti sulle
spese correnti del Casinò che incidevano in modo pesantissimo.
Ora, non è il mutuo dei 20 milioni che si mette in discussione,
non penso, perché il mutuo lo diamo al Casinò come l'abbiamo dato
ad altri
hotel
, per alcuni abbiamo dato anche 6-7 milioni di
euro, giustamente, l'abbiamo dato a tutti, e a tutti per
investimento. In questo caso bisogna sottolineare che non abbiamo
dato il mutuo per investimento direttamente, l'abbiamo fatto dare
alla CVA ad un tasso del 6 percento, era tra società (altra cosa
che non viene sottolineata), quei soldi lì non sono stati dati
dalle banche, sono stati dati per CVA e Casinò che sono interamente
partecipate pubbliche, ed era al 6 percento perché era a quei
livelli. Poi è stato rimodulato il mutuo con Finaosta al 3,28
percento, e questo mutuo è stato dato per un'esigenza di cassa
all'1 percento. Bene, potevamo darlo al 2 percento, non succedeva
niente, nessuno ne parlava, 2 percento e tutti contenti. Qual è
stata la valutazione, la differenza? Che il mutuo che noi davamo
agli albergatori e agli altri fino a poco tempo fa era all'1
percento, ma poi, per una serie di norme europee sul debito
rispetto all'utilizzo di questo mutuo dato come garanzia, siamo
passati al 2 percento; attenzione, con garanzie che per una parte
noi chiediamo, e che per l'altra diamo attraverso Confidi, non
dimentichiamolo questo: le banche non darebbero più niente se non
ci fossero le Confidi che garantiscono questo. Qui, invece, noi
abbiamo una società supercapitalizzata a cui diamo un mutuo all'1
percento perché se lo davamo al 2 percento era come dare dei soldi
tra padre e figlio che poi si restituiscono nella stessa famiglia.
Gli altri sono privati, sugli altri c'è un'azione privata che non
solo abbiamo sempre rispettato, ma di più.
Oggi noi siamo dell'idea che non si è mai negato un mutuo per
investimenti, mentre non c'è una banca che dia un mutuo per cassa,
se ci si presenta per avere un mutuo per investimenti sono
disponibili a parlarne. Però - come abbiamo già detto - tenendo
conto di quello che è successo e tenendo conto che noi non abbiamo
dato una cambiale in bianco, noi abbiamo dato dei fondi necessari
per evitare lo strozzinaggio delle banche perché altrimenti, come
ha detto l'Assessore, si arrivava a dei tassi fuori dal mercato,
proprio perché sapevano di questa difficoltà e che per superare
questo momento di crisi occorreva un piano che ci dicesse come
uscirne (credo che questo sia nella logica delle aziende).
Ora il problema di fondo qual è? Che noi qui noi abbiamo aiutato
un'impresa, la Casinò, la quale - rispetto a tutto quello che è
stato fatto ed al numero di persone che vi lavorano - credo debba
avere oggi la possibilità di superare questo momento difficile,
tant'è che il prestito è a breve. Non è un mutuo a 15 anni com'era
prima, abbiamo detto 20 perché i 15 anni con la proroga fatta nei 5
anni di crisi sono diventati tutti di 20 anni, per cui non abbiamo
dato dei mutui, ormai sono tutti a 20 anni. Si può discutere, c'è
stata anche l'assemblea degli albergatori che ha sollecitato un
tavolo, ben venga, guardiamo. Non siamo qui a dire che non è
pensabile o possibile aprire un dialogo su questo, ma non deve
essere letto come uno schiaffo o, peggio, come un qualche cosa che
si fa solo per la Casinò e non si fa per gli altri, perché c'è una
differenza sostanziale che non si vuole ammettere e non si vuole
dire. Qui lo do a una società partecipata al 100 percento della
Regione, a cui io non ho dato i soldi prima per gli investimenti ma
li do oggi per la cassa. Tra l'altro nella proposta di fare i
lavori il Casinò non è stato chiuso, perché poteva anche essere
chiuso, si è lavorato con il Casinò aperto. Queste cose non sono
banali, perché lì c'è un discorso che ha ingenerato una carenza di
cassa che oggi noi paghiamo e che cerchiamo di ovviare con questo
Governo. Tutto lì, non c'è nessuna cambiale in bianco, non c'è
nessun atto provocatorio o diverso dagli altri. La diversità sta
nella costanza stessa dei soggetti interessati.
Per il resto c'è giustamente la disponibilità a discutere di
temi che sono sicuramente importanti e che devono essere visti con
la dovuta tranquillità, nel senso che anche per gli operatori è
giusto che quell'investimento avvenga con un certo criterio e
tenendo conto del periodo. Noi siamo convinti che questa operazione
sia non solo giustificata e giusta, ma che sia legata a un'esigenza
temporanea che è stata sollecitata come risposta e a cui noi
abbiamo aderito.
Presidente
- Grazie. Possiamo procedere alla votazione?
La parola al collega Cognetta, per dichiarazione di voto.
Prego.
Cognetta (M5S)
- Grazie Presidente.
Noi chiaramente sosteniamo questa risoluzione. Ci sono due
passaggi rispetto a ciò che ha detto il Presidente sui quali vorrei
puntualizzare. Il primo è sull'operazione dei 60 milioni che
abbiamo fatto un anno fa: anche l'Amministratore precedente non è
rimasto contentissimo del fatto per esempio che 30 milioni sono
andati e tornati dalla Casa da gioco, perché se glieli avessimo
lasciati probabilmente l'operazione di cassa che fate adesso
l'avrebbe fatta allora, invece è stato "costretto" a ricevere 60
milioni e a restituirne immediatamente 30 per togliersi un debito
che poteva tranquillamente anche mantenere. Questo è stato
evidenziato anche in commissione dal Direttore generale, l'ha detto
che quell'operazione non era il massimo, e probabilmente se non
fosse stata fatta adesso non sarebbe stata necessaria...è successo
in commissione, spiace, ma è andata così.
Vorrei poi aggiungere un altro passaggio sul quale lei ha
sorvolato, perché noi magari sorvoliamo sul fatto degli
investimenti, ma adesso vado sul fatto che quel dirigente è rimasto
in carica ancora un anno dopo il momento in cui si è deciso, in
questo Consiglio, di mandarlo a casa, non so se se lo ricorda. È
chiaro che poi i dipendenti non volevano parlare con quella
dirigenza lì, era stata sfiduciata! Abbiamo dovuto stare un anno,
qui, in Consiglio, ad aspettare che Frigerio andasse a casa. Come
può vedere, ci sono cose che non vengono dette da entrambe le
parti, come in questo caso, poi magari uno si accalora e dice delle
cose con un impeto diverso, ma tecnicamente l'operazione 30 più 30
fatta l'anno scorso, quella a cui noi ci opponemmo, non è stata il
massimo da un punto di vista finanziario. Io spero che i revisori
dei conti non abbiano scritto altro, perché vorrei anche ricordare
che sul bilancio ci sono diverse altre questioni pendenti, come il
fatto di tutte quelle tasse che non si sa bene quando ritorneranno,
quello è un altro buco probabile. Speriamo che non succeda nulla,
per carità, però abbiamo evidenziato anche questo. È per tale
ragione che abbiamo delle grosse perplessità anche da un punto di
vista tecnico su questi 20 milioni. Cercate di comprendere il
nostro punto di vista, ci sono una serie di zone d'ombra che non ci
convincono nel passaggio tecnico dell'operazione, magari io l'ho
detto in maniera leggermente diversa, però il concetto alla fine è
questo: non ci fidiamo, e non ci fidiamo per i motivi che abbiamo
appena spiegato. Andava fatto in un'altra maniera, e non diamo la
colpa del passaggio dei 30 più 30 al vecchio Amministratore, perché
sono certo che da un punto di vista tecnico non ha potuto avallare
quell'operazione; poi l'ha fatto perché doveva farlo, ma
tecnicamente non era certamente così sprovveduto da accettarla. Va
bene? Non so se sono stato chiaro rispetto alla nostra
posizione.
Presidente
- Grazie collega. Collega Ferrero, per la
dichiarazione di voto. Prego.
Ferrero (M5S)
- Grazie Presidente.
Sarò molto rapido. Il fatto di ricordare in continuazione che il
Casinò è una società partecipata al 100 percento lo sappiamo tutti;
il fatto che si ricordi meno che la società comunque svolge una
serie di servizi di somministrazione di alimenti e bevande e di
attività alberghiera in concorrenza con i privati vi fa meno comodo
ricordarlo, lo ricordate a senso unico alternato quando fa comodo,
ma questo invece bisogna metterlo sul piatto, perché ci sono realtà
economiche in cui si va a creare uno sbilanciamento nella
concorrenza che poi ha effetti sul tessuto economico che si possono
già vedere in Saint-Vincent con la chiusura di molti alberghi e di
molti ristoranti.
La destinazione di questi fondi non è chiara, lo ribadiamo; si
parla di temporanea deficienza di cassa, ma un qualcosa che dura
quattro anni non è temporaneo, e lo ribadiamo: è una differenza
sostanziale di vedere le cose. Tra l'altro - ed è anche un motivo
per il quale abbiamo deciso di presentare questa risoluzione -
vogliamo che sia chiaro sotto il profilo della responsabilità il
fatto che vi accollate comunque una responsabilità molto pesante,
quella di andare a fare un finanziamento nei confronti di un
soggetto, seppur partecipato, che ha una situazione economica
sostanzialmente non diciamo disastrosa, ma molto, molto grave. Se
andate in giro a vedere le ultime sentenze che ci sono state a
livello di Corte dei Conti io avrei qualche preoccupazione; voi,
che probabilmente avete fatto i vostri accertamenti, ne avrete
meno, ma attenzione, perché state sostanzialmente facendo un
affidamento in bianco, e ripeto "in bianco", in carenza di un piano
industriale di rilancio e, di conseguenza, vi assumete un rischio
che poi valuterà qualcun altro. In ogni caso rispettiamo la vostra
scelta, ma sappiamo e che tutti sappiano che è la vostra
scelta.
Presidente
- Grazie. Possiamo procedere alla votazione.
La votazione è aperta. La votazione è chiusa.
Presenti: 35
Votanti: 35
Favorevoli: 14
Contrari 21
Il Consiglio non approva.
Passiamo adesso all'ultimo punto della seduta odierna, come
avevamo concordato in Conferenza dei Capigruppo; gli altri 8 punti
iscritti all'ordine del giorno sulle iniziative ispettive saranno
svolti domani mattina a partire dalle ore 9.
La parola al collega Farcoz.
Farcoz (UV)
- Sì, grazie Presidente. Solo per chiedere
una sospensione per una riunione di maggioranza. Grazie.
Presidente
- Sospensione accordata.
Si dà atto che la seduta è sospesa dalle ore 19,54 alle ore
20,19.
Viérin M. (Presidente) -
Riprendiamo i lavori. Punto
32.02 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK