Consiglio Regionale della Valle d'Aosta - Oggetto del Consiglio n. 3427 del 27 gennaio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3427 del 27 gennaio 1988 - Resoconto
OGGETTO N. 3427/VIII - SITUAZIONE DEGLI UFFICI E DEI SERVIZI
DELL'UNITÀ SANITARIA LOCALE DELLA VALLE D'AOSTA.
(Interpellanza).
PRESIDENTE
: Do lettura dell'interpellanza presentata dal
Consigliere Sandri:
INTERPELLANZA
VENUTO A CONOSCENZA che il responsabile dell'Ufficio
Economato dell'U.S.L. della Valle d'Aosta, si è dimesso dal
servizio;
APPRESO che il Comitato di Gestione ha affidato l'incarico ad
un impiegato senza un avviso interno, nè l'iscrizione
dell'argomento all'ordine del giorno del Comitato stesso;
CONSTATATO che i servizi U.S.L. n. 1, 2, 3, sono privi di
responsabili e che la cosiddetta "prorogatio" dura dal
1983;
RITENUTO OPPORTUNO verificare se la condanna del Dr. Morelli
per falso sia passata in giudicato;
il sottoscritto Consigliere regionale
INTERPELLA
l'Assessore alla Sanità ed Assistenza Sociale per
conoscere:
- i motivi della procedura adottata per la sostituzione del
responsabile dell'Ufficio Economato e i motivi che hanno suggerito
la designazione del nuovo responsabile senza alcun avviso interno o
pubblico di concorso;
- in che modo intenda ovviare alla vacanza di poteri
dell'Ufficio di direzione e alla situazione di precarietà che
interessa il Dr. Morelli;
- in che modo intenda applicare la deliberazione della Giunta
regionale n. 7839 del 18 settembre 1987;
- come intenda rendere realmente efficienti le Unità Operative
che costituiscono i servizi 1, 2, 3 dell'U.S.L. e la cui
disorganizzazione è concausa importante dell'irregolarità nella
dirigenza dei Servizi stessi.
PRESIDENTE
: Ha chiesto di illustrare l'interpellanza il
Consigliere Sandri, ne ha facoltà.
SANDRI - (N.S.):
Questa situazione dell'U.S.L. è una
situazione quasi ridicola, per la durata che sta avendo e per la
situazione ingarbugliata in cui l'Amministrazione regionale si è
infognata.
Vorrei ricordare, ad illustrazione dell'interpellanza, che nei
giorni scorsi si è dimesso dal servizio l'ex responsabile del
servizio economato. Per quanto mi è stato possibile capire, questo
incarico è stato dato ad un'altra persona, senza concorso nè avviso
interno, ma con una designazione che parrebbe perfino essere
avvenuta "fuori sacco", cioè messa all'ordine del giorno del
Comitato di gestione dell'U.S.L. alla chetichella, in via
d'urgenza.
Questo è un episodio che però testimonia come all'interno
dell'U.S.L. la situazione di precarietà dei responsabili che fanno
parte dell'ufficio di direzione, e quindi della parte
amministrativa-tecnica, sia fonte di continui problemi.
Non vorrei qui ricordare tutto il lungo iter giudiziario che
attanaglia questo problema, vorrei però sottolineare che esiste una
delibera della Giunta regionale attualmente in carica, n. 7839/87,
che doveva avviare una serie di concorsi per sanare questa
situazione.
Questi concorsi non si sono avviati, non solo, ma ci sono voci,
informazioni, presentimenti che nel piano sanitario ci siano
contenute volontà profondamente diverse che quelle di arrivare ad
una concorsualità, quanto meno per quanto riguarda il servizio n. 4
e il servizio n. 1.
Questa situazione di precarietà è a mio parere un grave disagio
anche per i dirigenti stessi, perchè diventa comunque una posizione
facilmente influenzabile da parte dei politici. È una situazione
che è ormai diventata cronica - voglio ricordare al Consiglio che è
dal 1983 che si agisce in cosiddetto regime di "prorogatio" - e
porta evidentemente ad un disagio diffuso a livello del personale
dell'U.S.L..
Il secondo fine di questa interpellanza è di conoscere gli
intendimenti della Giunta, se, come sembra, la sentenza del
Tribunale di Aosta nei confronti dei dirigenti al servizio del
coordinatore amministrativo dell'U.S.L. è stata confermata in
appello. Anche se la sentenza non fosse ancora passata in
giudicato, ritengo che si debba predisporre perché ci sia un
ricambio in questa posizione.
Questo non vuole essere un giudizio negativo nei confronti della
persona, che è, molto probabilmente, una persona capace ed
impegnata, però esiste un procedimento giudiziario e come tale
bisogna tenerne conto.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
La deliberazione n. 2470, di cui parlava
il Consigliere Sandri, non è ancora stata restituita dalla
Co.Re.Co., pertanto non sappiamo ancora se sia approvata o meno e
se produrrà effetti. Tengo solo a precisare che le dimissioni da
responsabile dell'Unità operativa dell'economato sono state
presentate il 12 ottobre con decorrenza dal 12 febbraio.
Proprio per dare applicazione alla deliberazione della Giunta
regionale che citava prima il Consigliere Sandri, n. 7839, l'U.S.L.
avrebbe fatto una deliberazione dando incarico per 60 giorni,
secondo i criteri dettati dalla deliberazione: si dà l'incarico a
chi ha più anzianità per svolgere quel servizio all'interno
dell'unità operativa, per il massimo di 60 giorni. Se entro 60
giorni non sono stati espletati i concorsi, a questo punto l'unità
operativa viene aggregata ad un'altra similare.
Sinceramente, la deliberazione non l'ho vista, ma se l'U.S.L.
non ha rispettato quelle che sono le direttive date dalla Giunta
regionale, la deliberazione sarà bocciata e dovrà entro il 12
febbraio adottarne un'altra. È un semplice incarico per il massimo
di 60 giorni a chi lavora già in quella unità operativa e uno dei
criteri di scelta è sulla base di chi ha più anzianità; solo per la
funzionalità, come dicevo, non a ricoprire poi il posto
definitivamente, perché per questo l'U.S.L. dovrà richiedere il
concorso.
Per quanto riguarda i punti 2 e 3 dell'interpellanza, il
Comitato di gestione ha già in parte attivato le procedure da noi
richieste, infatti risulta che abbia già attivato le procedure
previste per l'affidamento delle funzioni del responsabile del
servizio n. 4 e che pertanto sia in corso la presentazione delle
domande. Non mi risulta che per gli altri servizi abbia già attuato
le procedure per l'affidamento dell'incarico. A questo proposito
avevo già risposto al Consigliere Sandri la volta scorsa che in
quei servizi in cui c'è un unico apicale l'assegnazione della
responsabilità è automatica, in quanto non ci sono altri apicali
cui poter affidare l'incarico; invece per i servizi dove ci sono
più apicali ci vuole una procedura di concorso o avviso
interno.
Per quanto riguarda l'ultimo punto, per il servizio n. 1 sono in
atto le procedure concorsuali per il reperimento di 10 medici, 6
assistenti e 4 coadiutori; poiché avevamo ancora una graduatoria
valida, due assistenti saranno assorbiti da questa graduatoria e
per gli altri quattro dovrà essere espletato un nuovo concorso.
Nuovo concorso anche per i 4 coadiutori, per supplire al fatto che
alcuni ex condotti hanno rassegnato le dimissioni.
Per il servizio n. 2 sono in atto le procedure concorsuali per
il reperimento del dirigente; le procedure concorsuali per il
reperimento di un coadiutore sanitario e di un assistente medico si
sono concluse, per cui entro breve termine il servizio sarà
potenziato di due unità. Per il servizio n. 2 abbiamo già due
concorsi espletati recentemente e l'U.S.L. sta dando l'incarico
sulla base delle graduatorie da noi fornite.
Per il servizio n. 3 è in atto la procedura concorsuale per il
reperimento di un dirigente e di un assistente medico. Pertanto,
tutti questi concorsi, e ci auguriamo anche quello del servizio n.
1, che è uno dei più urgenti, dovrebbero, secondo il programma già
stilato da parte dell'Assessorato, in accordo con l'U.S.L., essere
espletati entro il 30 giugno 1987.
Il Consigliere Sandri sa meglio di me che per alcuni concorsi,
soprattutto per quelli di primari o apicali, è richiesta la
partecipazione, nelle commissioni, di professori universitari e la
nomina, da parte del Ministero, di un rappresentante nelle
commissioni, che sono quelli più difficilmente reperibili per fare
delle sedute per il concorso.
Si dà atto che alle ore 12,00 riassume la Presidenza il
Presidente Bondaz.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
È interessante che l'Assessore non abbia
minimamente risposto sulla situazione penale dell'attuale
coordinatore amministrativo.
Voglio far presente che in U.S.L., sempre di più, grazie
all'appoggio politico della Regione autonoma della Valle d'Aosta,
si sovverte quella che è la procedura concorsuale. L'esempio da cui
è partita questa interpellanza è significativo: una persona,
correttamente, qualche mese prima di andare in pensione avverte
l'amministrazione che si ritira dal servizio; a questo punto cosa
si doveva fare? L'ente ospedaliero regionale, se qualcuno di voi ha
avuto la fortuna di partecipare, bandiva il concorso per il posto e
poi, se c'era una situazione di carenza funzionale, eventualmente
bandiva un concorso interno per dare la funzione "in itinere", cioè
nell'itinerario di svolgimento di questo concorso.
Nell'U.S.L. ormai questa procedura è proibita: si riesce a fare
un insieme di delibere incredibili, tutta una serie di procedure ai
limiti della normativa, pur di non risolvere le cose in maniera
concorsuale, e questo perchè si vuole fare dell'U.S.L. una
organizzazione basata sul consenso e non sui titoli. Questa
delibera 2470 del 1988 ne è un chiaro esempio; spero che la
Commissione regionale di Coordinamento faccia in questo senso il
suo dovere.
L'Assessore ha detto una cosa estremamente grave: ha detto cioè
che al servizio n. 1 sono banditi dieci posti per medico, sei per
assistente, quattro per coordinatore, dimenticando che il problema
grosso già suscitato in questa aula (mi sembra dal Consigliere
Aloisi) è che non si vuole fare il concorso da primario per l'unità
microbiologica; in questo modo non c'è l'apicale e si può andare a
fare quello che si vuole.
Metterei la mano sul fuoco che al servizio n. 1, a livello di
piano sanitario, ne vedremo delle belle, perchè lì si organizzerà
sicuramente qualcosa per ritagliare addosso a qualcuno un cappotto;
si metteranno in atto tutte le strade per arrivare poi nel
labirinto della normativa a segnare il centro.
Credo che questa sia una cosa da denunciare sempre con maggiore
forza; spero ci sia un ravvedimento da parte della Giunta regionale
prima di fare il passo successivo, un passo che è già stato fatto
varie volte, di prendere delle delibere che non stanno in piedi dal
punto di vista giuridico e che sono cassate costantemente dalla
Commissione regionale di Coordinamento. Questa scelta di far
cassare le delibere dal Coordinamento è proprio per mantenere una
situazione che è assolutamente ingestibile.
Credo che sia anche scorretto nei confronti dei dirigenti
stessi: una persona che si trova a dirigere in situazione di
precarietà per cinque anni un servizio così importante come quello
sanitario non può non sentirsi frustrata di fronte ad un
atteggiamento di questo genere, anche se, all'inizio, forse, questa
situazione lo aveva gratificato per promozioni superiori alle sue
aspettative.
Ritengo che la Giunta debba cambiare totalmente i suoi
intendimenti e mettersi nell'ottica di applicare la delibera che
lei stessa ha fatto, che è la 7839 del 1987, perché al di fuori di
quella delibera si rischia di finire nella illegalità, e credo che
questo non debba essere, nè per la Regione, nè per l'U.S.L., ma
soprattutto non debba essere, perché in questa situazione di caos
chi ci perde è l'efficienza dei servizi e in ultima analisi la
gente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK