Consiglio Regionale della Valle d'Aosta - Oggetto del Consiglio n. 1960 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1960 del 21 settembre 2011 - Resoconto
OGGETTO N. 1960/XIII - Reiezione di risoluzione: "Effetti
della manovra finanziaria sulla finanza pubblica
regionale".
Risoluzione
Il Consiglio regionale della Valle d'Aosta/Vallée
d'Aoste
Ricordato l'impatto particolarmente pesante sulla finanza
pubblica regionale del decreto legge 13 agosto 2011 n. 138, a pochi
mesi di distanza dagli importanti tagli già imposti al bilancio
regionale dall'accordo col governo Berlusconi sul federalismo
fiscale;
Rimarcata l'impostazione palesemente anti-autonomista e
anti-federalista contenuta nel decreto legge 138/2011 e una
sostanziale iniquità sociale andando a colpire come sempre
famiglie, lavoratori dipendenti, ceto medio e enti locali;
Sottolineata la gravità dell'attuale crisi finanziaria ed
economica che rende urgente ed indispensabile un riassetto della
spesa pubblica attraverso riforme strutturali importanti;
Constatata l'incapacità del Governo nazionale di fare fronte
in modo equo e ragionevole alla gravità del momento e che le due
manovre estive non sono in grado di rilanciare l'economia;
Evidenziato, inoltre, che l'agenzia Standard & Poor's ha
abbassato ieri il rating sul debito italiano, portandolo da A+ ad
A, e che senza un'accelerazione della crescita l'Italia rischia "un
nuovo taglio del rating" nei prossimi 12-18 mesi;
Dissente
dalle scelte operate con tale provvedimento, che invece di
chiedere un comprensibile e sostenibile contributo alle classi più
agiate, anche mediante misure riguardanti i grandi patrimoni, grava
ulteriormente e in misura prevalente su fasce di popolazione già
duramente colpite dalla crisi in atto, producendo effetti
ulteriormente depressivi rispetto alla ripresa economica;
Si rammarica
del carattere elusivo e della debole incidenza delle misure
di contenimento dei costi della politica;
Denuncia
l'oggettiva sproporzione degli oneri posti a carico delle
Regioni a Statuto speciale e degli enti locali rispetto ai
sacrifici imposti agli apparati ministeriali;
Esprime
la propria disapprovazione per il metodo palesemente caotico
e giuridicamente incostituzionale con cui sono state prese misure
che dovevano, nello spirito stesso della L. 42/2009 sul cd.
'federalismo fiscale', essere adottate in accordo fra lo Stato e le
Regioni;
Impegna
la Giunta regionale a ricorrere alla Corte costituzionale a
tutela delle prerogative della nostra Regione.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Presidente
- La parola al Consigliere Bertin.
Bertin (ALPE)
- Grazie Presidente. Solo per illustrare
brevemente la mozione dei gruppi ALPE e PD in merito alla manovra
finanziaria; poi, nel merito, interverranno i colleghi in modo più
puntuale.
Abbiamo assistito questa estate a due o quattro manovre, a
seconda dell'interpretazione, che hanno un impatto pesante sulla
finanza pubblica regionale, e questo impatto si colloca a pochi
mesi di distanza da altri importanti tagli imposti al bilancio
regionale dall'accordo sul cosiddetto "federalismo fiscale",
firmato da Rollandin e Berlusconi appena l'anno scorso. Questa
nuova manovra incide per una cifra che varia, come ci è stato detto
in commissione, fra i 70 e i 100 milioni, che si aggiunge ai 48
milioni previsti dalla manovra dell'anno scorso e dal cosiddetto
"federalismo fiscale". Nella sostanza, un impatto forte sulle
finanze regionali. È da rimarcare il fatto che questa manovra e, in
generale, l'atteggiamento del Governo evidenziano una palese
impostazione anti-autonomista e anti-federalista che va a colpire
gli enti locali e le Regioni; è nota a tutti la contrarietà
evidenziata dall'ANCI e anche dagli altri Presidenti di Regione. In
particolare si va a colpire le Regioni a Statuto speciale,
prendendosi una specie di vendetta rispetto a non si sa che cosa. È
in generale una manovra che colpisce i soliti noti: famiglie,
lavoratori, dipendenti, ceto medio, enti locali; ed è
sostanzialmente iniqua.
È evidente che la situazione finanziaria ed economica è grave, e
rende urgente ed indispensabile un riassetto della finanza pubblica
statale e non; un riassetto che deve essere fatto con riforme
strutturali che diano una prospettiva nel tempo. È ormai sotto gli
occhi di tutti l'incapacità del Governo nazionale attuale di far
fronte alla situazione, lo si vede ogni giorno, e - come
sottolineava la Presidente degli industriali - o si interviene
adesso con riforme importanti, altrimenti è bene che il Governo si
dimetta.
Constatiamo l'incapacità del Governo a far fronte alla
situazione, le nuove manovre non rilanciano l'economia, al
contrario, rischiano di ancor più aggravare la situazione. È di
ieri l'abbassamento del rating sul debito italiano di Standard
& Poor's, passato a A+ ad A, seguiranno a breve anche le altre
agenzie di rating che aggiusteranno al ribasso il loro indicatore.
È altrettanto ovvio che se non vi è una crescita dell'economia
italiana nell'arco di 12-18 mesi, si riproporrà un ulteriore
abbassamento del rating, il che costerà alla finanza pubblica
nazionale moltissimo in termini di aumento del costo del debito.
Pertanto è importante che il Consiglio regionale esprima il proprio
avviso su queste manovre estive, dissentendo dalle opere scelte che
continuano a colpire le solite fasce di società; non si colpiscono
i grandi patrimoni e chi ha dei redditi sufficienti a poter
sostenere una riduzione del proprio reddito e quei pochi
provvedimenti, che vanno sotto il nome di "tassa di solidarietà",
presenti nella prima manovra - che fra l'altro è stata annacquata
abbassando ulteriormente questa imposta -, alla fine colpiscono le
solite fasce più basse che non possono eludere le imposte e che già
avranno ricadute negative sui servizi che, inevitabilmente,
verranno ridotti.
È poi scandaloso il fatto che, per quanto riguarda i costi della
politica di cui tanto si discute, nelle azioni a livello nazionale
non si stia ancora intervenendo e tutto viene dilatato nel tempo,
provocando nell'opinione pubblica una certa arrabbiatura. Come
sottolineavo in precedenza, vi è una sproporzione degli oneri a
carico delle Regioni a Statuto speciale rispetto alle altre ed alla
totale mancanza di interventi negli apparati ministeriali, che
rimangono estranei a questa manovra, o comunque colpiti in modo
minimo, il che naturalmente non fa che evidenziare ancor più
l'impostazione centralista e anti-autonomista di questa
manovra.
Vi è poi una questione che riguarda il metodo nel quale sono
fatti questi interventi che, da un punto di vista del procedimento
costituzionale e anche per quanto riguarda la legge sul
federalismo, vengono sostanzialmente by-passati non prevedendo un
accordo - come si dovrebbe - fra la Regione e lo Stato. In generale
vi è un atteggiamento che non tiene conto dei vincoli e delle
garanzie costituzionali per la nostra Regione. Pertanto si impegna
il Governo regionale a ricorrere alla Corte costituzionale per
tutelare le prerogative della nostra Regione. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
ringrazio il collega Bertin per avere illustrato la risoluzione. Mi
permetto di integrare alcuni passaggi che ritengo assolutamente
importanti.
È una discussione che avviene a posteriori, il Consiglio
regionale è stato convocato, a differenza di quanto auspicava il
Partito Democratico, successivamente all'approvazione della
manovra; noi avremmo avuto il piacere di fare questa discussione
prima. Ma devo dire che in questi giorni - l'ho sottolineato su un
social network come facebook - ci sono dei comunicati che arrivano
successivamente all'approvazione della manovra...penso al SAVT,
all'associazione dei giornalisti valdostani...quindi non è tanto
strano quello che stiamo facendo. Alcuni hanno sentito l'esigenza
di dire, anche dopo l'approvazione della manovra - e secondo me
fanno bene anche dopo -, cosa ne pensavano. Qualcun altro come la
CGIL ha avuto l'ardire di fare uno sciopero prima, ma è positivo
che qualcuno lo dica anche a posteriori che questa manovra non va
bene, quindi il nostro dibattito è attuale rispetto alle reazioni
che stanno arrivando in questi giorni.
Avevamo tutti sperato che le reazioni dei mercati
all'approvazione della manovra finanziaria potessero essere molto
più positive, di destra o di sinistra, di maggioranza o di
opposizione siamo tutti italiani e non possiamo che fare il tifo
per la barca in cui siamo tutti insieme, non certo per le onde che
vorrebbero rovesciarla! Ma non sta andando in questa direzione! Il
problema è la totale mancanza di credibilità del Governo! E la
fonte di quest'ultima affermazione non è il Partito Democratico, ma
la signora Emma Marcegaglia, Presidente di Confindustria, che lo
sta ripetendo tutti i giorni. Ci sarebbe piaciuto avesse avuto
qualche anno fa questa coscienza, ce l'ha adesso, un po' in
ritardo, ma ce l'ha, quindi non è più la percezione che appartiene
ad una determinata area politica, bensì è una percezione diffusa
fra le associazioni produttive di questo Paese, fra i lavoratori,
fra le organizzazioni sindacali.
Continua ad essere forte la distanza fra gli interessi dei
nostri BTP e i Bund tedeschi, la situazione dei mercati è di
emergenza totale - siamo qui ad aspettare di ora in ora cosa può
succedere sul "caso Atene" - e utilizzo questo luogo per replicare,
visto che abbiamo preso parte a dibattiti con altre forze di
sinistra a livello regionale, che giustamente hanno aperto un
dibattito sulla manovra, visto che è stato evocato il caso
islandese, qualcuno diceva: "rifiutiamoci di fare manovre, di far
parte del consesso mondiale"...ecco, vorrei ricordare ai cittadini
alcuni numeri. L'Islanda ha 300.000 abitanti, è chiaro che non si
può paragonare il caso islandese al caso italiano, è una
situazione, la nostra, completamente diversa, e quelli che parlano
di Islanda non sanno di cosa parlano! L'Islanda pesa economicamente
meno di una sola grande azienda cinese, quindi mi permetto una
critica a quella parte di sinistra che evoca soluzioni inadeguate.
Qui ci voleva una manovra seria che questo Governo non è stato in
grado di fare e mi riferisco ai numeri, perché alla fine si parla
sempre della scarsa sensibilità del Presidente che è sotto gli
occhi di tutti, ma sfugge la questione numerica.
La manovra consiste in oltre 36.000.000.000 di aumento di tasse,
cioè più della metà della manovra sono tasse; è una scelta che, se
l'avesse fatta un qualunque governo di centro-sinistra, sarebbe
venuto giù il mondo! Berlusconi, quello che non metteva "le mani
nelle tasche degli italiani", ha messo tutte e due le mani, ha
portato via i portafogli, li ha strappati alle vecchiette per
riuscire a fare questa manovra, come uno scippatore è andato nei
mercati a rubare le borse alle vecchiette per riuscire a chiudere i
conti! Solo un terzo, circa 18.000.000.000 di euro, sono di
riduzione della spesa...il grande risanamento! Ma, cosa ancora più
grave, queste cifre fanno riferimento a misure di carattere
congiunturale per il 90 percento e di strutturale quasi nulla, cioè
vuol dire che domani mattina se l'economia non riparte...ma può
ripartire solo attraverso un miracolo, perché non ci sono misure
per la crescita, e non lo dice il PD, lo dicono tutti gli
imprenditori, quindi l'economia - a meno di un colpo di bacchetta
magica che non sappiamo da dove arrivi - non può ripartire, ci
ritroveremo, se non tra una settimana, al più tardi in primavera a
dire: i conti non tornano, non si riesce a raggiungere il pareggio
di bilancio! Quindi la situazione è molto grave, è una manovra che
ha lo stesso effetto che faceva il salasso al malato di polmonite
nel Medioevo, che accelerava la dipartita e c'era da augurarsi di
non essere ricchi da non poter pagare il chirurgo che veniva a
praticarti questa operazione.
La situazione è delicatissima e ha ripercussioni molto forti per
quanto riguarda la nostra realtà. Il Presidente della Regione, sia
sugli organi di stampa, sia in commissione, è stato molto chiaro da
questo punto di vista, ha messo in risalto il rischio di tagli per
la Valle d'Aosta solo con questa manovra, che si aggirano fra i 70
o i 100.000.000 di euro, a seconda degli effetti della manovra
della Robin Tax; comunque, 70.000.000 di euro aggiuntivi ai 48 che
già ci siamo accollati con la manovra precedente, sono un bel
salasso alle finanze della nostra Regione! Non a caso questa
risoluzione parla di grave danno all'autonomia ed al federalismo,
ma, anche qui, non è una posizione che attiene alla minoranza...a
dire che si è annientato il federalismo fiscale è Formigoni,
Presidente della Lombardia!
Io le voci più forti in difesa di questa manovra le ho sentite
in Valle d'Aosta, sembra che i più grandi difensori della manovra
di Berlusconi siano alcuni esponenti delle forze politiche della
Valle d'Aosta, perché in tutta Italia è un sollevarsi di voci
critiche, che dicono che non va bene! Lo dice il Presidente della
Regione Lombardia: è una manovra che affossa il federalismo
fiscale, la più grande Regione d'Italia, 8.000.000 di abitanti,
altro che Islanda! Allora dico: possibile che in Valle d'Aosta c'è
qualcuno che difende questa manovra? Voglio capire, dov'è e quali
sono gli elementi che portano gli esponenti delle forze politiche
valdostane a dire che questa manovra va bene, quando dal Sindaco di
Roma al Presidente della Regione Lombardia fanno addirittura i
cortei come quelli della CGIL, come i lavoratori, fanno gli
scioperi. Il Presidente dell'ANCI...ma avrei voluto vedere un
Presidente dell'ANCI di centro-sinistra che andava in
piazza...sarebbe stato: qui vogliono fare la rivoluzione, i Sindaci
nelle piazze...no, ci vanno quelli di centro-destra, nelle piazze,
a dire che non va bene!
È già esaurito il tempo a disposizione, concludo e lascio ai
miei colleghi dire tutte le cose che avrei voluto ancora dire.
Concludo con una riflessione, perché ritengo molto utile per la
Valle d'Aosta e per le discussioni future dire che ho ripreso da un
intervento del Senatore Tonini del Partito Democratico, che fa
riferimento ad un grande Presidente del Consiglio del nostro Paese:
"Mai come oggi sono attuali le famose parole pronunciate da De
Gasperi nel corso della seduta del 29 gennaio 1948, dell'Assemblea
costituente: le autonomie si salveranno, matureranno, resisteranno
solo ad una condizione, che dimostrino di essere migliori della
burocrazia statale, migliori del sistema centrato statale, migliori
soprattutto per quanto riguarda le spese. Non facciano concorrenza
allo Stato per spendere molto, ma facciano in modo di creare
un'amministrazione più forte e che costi meno. Solo così le
autonomie si salveranno ovunque, perché se un'autonomia dovesse
sussistere a spese dello Stato, questa autonomia sarà apparente e
non durerà per lungo periodo".
Eccoci dunque a dimostrare che
qui siamo diversi dallo Stato, che non ha tagliato il numero di
Parlamentari e i costi della politica.
Presidente
- La parola al Consigliere Lattanzi.
Lattanzi (PdL)
- Grazie Presidente.
Intanto vogliamo considerare questa risoluzione un atto dovuto,
che ci permette in questo Consiglio di affrontare le tematiche che
ho visto, a più riprese, tutti giustamente sui social network, ma
anche sui media e nei partiti, nei circoli, nei club e nelle
famiglie affrontare, suscitando un dibattito e gli interrogativi
che questa manovra ha suggerito. Dico un "atto dovuto", perché
oggettivamente questa manovra pone degli interrogativi: sembra di
essersi svegliati da un sogno nel quale il "Paese del Bengodi"
offriva pensioni a tutti a 40 anni, un paese nel quale è normale
aspettarsi che la sanità sia gratuita per tutti, che la scuola
possa permettersi di avere due-tre insegnanti per ogni classe,
quando magari non sono neanche una quindicina gli studenti, è
normale aspettarsi che lo "Stato" con la maiuscola pensi a darci il
diritto al lavoro o pensi di darci un sussidio quando questo lavoro
non c'è più. Uno Stato che ha garantito occupazione a mo' di
ammortizzatore sociale a quei milioni di persone che hanno trovato
un lavoro sicuro, certo, a tempo indeterminato, non soggetto a
crisi di mercato che è il lavoro pubblico dipendente. Ci siamo
svegliati da 30 anni di garantismo e di diritti, e oggi scopriamo
che abbiamo un debito pubblico da 1.900.000.000, anzi, 1.907, anzi
1.907.010.000, 1.907.015.000...perché ogni secondo che passa sono
10.000 euro che si aggiungono, e si aggiungono ad un debito
gigantesco anche in termini di tassi di interesse, che diventano
sempre più costosi.
Abbiamo scoperto da ieri che i nostri titoli di Stato non sono
più così appetibili dai mercati internazionali, ma anche dai
mercati interni: al dato che correttamente il collega Donzel ha
voluto citare vorrei aggiungerne uno, che sosteneva esattamente il
concetto di responsabilità che il collega Donzel citava quando si
riferiva a quelle sconsiderate dichiarazioni di alcuni della
sinistra che pensano che sarebbe sufficiente non riconoscere il
debito per risolvere i problemi, ricordando che il 55 percento del
debito pubblico è nelle tasche degli italiani stessi: sono i
risparmi delle famiglie dopo una vita di lavoro, di BOT, BTP e CCT
che ogni semestre, ogni anno si rinnovano.
Vedete, una manovra da 54 miliardi qualunque governo l'abbia
potuta fare, non è da sostenere o da difendere, amico Donzel, ma è
da comprendere. È da comprendere se è possibile che un qualunque
governo possa fare in quattro giorni quello che la comunità
internazionale finanziaria chiede, perché questo è successo! Ad una
prima manovra finanziaria che questo Governo aveva approvato con la
maggioranza del Parlamento, in quattro giorni questo Governo ha
dovuto dare una risposta ai mercati internazionali e, in
particolare, alla BCE, che compra nel mercato secondario,
altrimenti sarebbero andati invenduti circa 30.000.000.000 di euro,
con un segnale devastante sull'intero sistema globale. Avremmo
dovuto cominciare a pensare come pensano in Grecia, o come hanno
pensato in Argentina, che forse il debito era irredimibile, cioè
non da restituire. Ripeto però con la memoria che il 55 percento di
quelle obbligazioni è nelle tasche delle nostre famiglie.
Io non la posso sostenere questa manovra, caro amico Donzel,
perché non c'è nessuno al mondo con un po' di sale in zucca che
possa sostenere un taglio ai costi piuttosto che un aumento delle
tasse, come questa manovra purtroppo prevede, ma credo che il
Governo abbia avuto un senso enorme di responsabilità, nonostante
la demagogia, la furibonda e feroce aggressione che questo Governo
ha subito anche a livello internazionale. Mi chiedo, ma la domanda
la faccio a tutti: cos'è che fa più male alla credibilità di questo
Paese? Le feste del Presidente del Consiglio a casa sua in sede
privata o gli europarlamentari della sinistra che al Parlamento
europeo "sputtanano" il nostro Paese, facendo passare questo
Governo come un governo che non ha la maggioranza in Parlamento,
cosa che invece sistematicamente ottiene? Un Parlamento eletto
democraticamente, con un Presidente del Consiglio eletto
democraticamente, che democraticamente ottiene sistematicamente il
voto di fiducia dal nostro Parlamento italiano.
È una manovra bella? No! È una manovra che può piacere alle
Regioni autonome? No, e lo abbiamo detto come Popolo della Libertà
della Valle d'Aosta in maniera forte e chiara, e senza nasconderci
dietro un dito: da autonomisti questa manovra non ci piace. Abbiamo
chiesto e condiviso con le forze di maggioranza e con i Presidenti
di Giunta e del Consiglio che era ineludibile affrontare il dialogo
con le altre Regioni a Statuto speciale, confrontarsi con esse e,
con esse, pur comprendendo il disagio delle Regioni ordinarie,
affrontare una trattativa con il Governo che potesse permettere
alle Regioni a Statuto speciale di difendere le proprie
prerogative, mantenendo l'impegno che già con l'altro impegno della
legge n. 42 avevamo assunto, cioè il federalismo fiscale, di
aiutare il nostro Paese ad uscire da questa drammatica crisi
finanziaria. Quindi non abbiamo avuto né timori, né remore a
schierarci dalla parte dei cittadini valdostani, e per questo
abbiamo condiviso con i Parlamentari - anzi, con un Parlamentare,
perché l'altro non è stato disponibile ad aiutare la Valle d'Aosta!
- l'inserimento di un emendamento, l'articolo 19bis, che cita
testualmente:
"L'attuazione delle disposizioni del presente
decreto nelle Regioni a Statuto speciale e nelle Province autonome
di Trento e Bolzano, avviene nel rispetto dei loro Statuti e delle
relative norme di attuazione, secondo quanto previsto dall'articolo
27 della legge 42 del 5 maggio 2009".
Questo abbiamo fatto:
detto forte e chiaro che vogliamo avere il domino delle decisioni
sui tagli da attuare nella nostra Regione e, alla luce anche della
decisione presa dal Governo per attenuare l'impatto dei
2.000.000.000 di euro che erano riservati in termini di sacrifici
alle Regioni autonome, abbiamo assistito con piacere al lavoro che
il Governo ha fatto per restituire la Robin Tax, che dovrebbe
ridurre a 1.400.000.000 l'impatto e quindi anche il nostro
contributo a 70.000.000 di euro, che oltre ai 50 sono tanti soldi
che dovremmo cercare nel nostro bilancio per riequilibrarlo e
permettere ai cittadini di non avere una disfunzione
nell'erogazione dei nostri servizi e di quello che diamo alla
nostra comunità.
È evidente - ed è un pensiero condiviso nella maggioranza - che
noi dobbiamo affrontare con serietà e responsabilità, mi permetto
di dirlo anche senza seguire tante demagogiche richieste di taglio
delle teste della classe politica, perché proprio in un momento
come questo la classe politica deve dimostrare di avere il senso di
responsabilità e la capacità di dare delle risposte, per fare in
modo che il nostro bilancio sappia, da una parte, sostenere lo
sforzo che l'Italia deve fare per salvarsi e, dall'altra, mantenere
nel nostro sistema socio-economico quel benessere che abbiamo
conquistato. Siamo consapevoli tutti - perlomeno in maggioranza,
perché ci siamo confrontati - che è una battaglia difficilissima e
che il senso di responsabilità deve uscire dai cardini delle
convenienze elettorali. Il senso di responsabilità deve farci
uscire dai cardini delle convenienze individuali, perché se non
saremo capaci di dare una risposta di squadra - e io auspico di
Consiglio - a questa crisi, non saremo degni di essere chiamati
"classe politica responsabile". Noi lasceremo ai nostri figli
semplicemente dei problemi da risolvere, che invece spetta a noi
risolvere, perché noi, le nostre generazioni e quelle antecedenti
hanno creato nel bene e nel male.
Noi, su questa risoluzione, dissentiamo, ma dissentiamo dalla
ferocia con la quale un'opposizione demagogica, invece che dare una
mano, abbatte il nostro Paese. Ci rammarichiamo, certo, perché
vengono difesi da caste di privilegiati che si annidano nella
Confindustria, aziende che hanno sempre e solo privatizzato gli
utili e pubblicizzato le perdite e che oggi parlano di sviluppo,
delocalizzando le loro imprese in Romania...parlano dello sviluppo
del nostro Paese, prendendo i contributi per la cassa di mobilità
che noi italiani - 18.000.000.000! - abbiamo pagato per tenere i
loro operai a casa, pagati con l'assistenza sociale e con i soldi
che dovrebbero andare alle pensioni per i nostri figli, e parlano
per difendere i loro privilegi! Quei dipendenti pubblici,
fannulloni, che difendono uno stipendio sicuro senza produrre un
risultato, a discapito di quei tanti che invece lavorano e vogliono
efficienza e vogliono meritocrazia e chiedono finalmente che venga
applicata la meritocrazia! E anche quel sistema sanitario che apre
e chiude ospedali mai costruiti e finanziati con i soldi della
Cassa del Mezzogiorno, in un Sud irresponsabile che, soltanto
citando il dato del PIL, da Frosinone in su l'Italia cresce al 5
percento, con il Sud facciamo lo 0,60!
È quindi evidente che c'è un territorio che va recuperato alla
società civile, alla legalità ed è quello che questo Governo sta
tentando di fare, con un lavoro enorme anche del Ministero degli
interni. Noi questa manovra non la sosteniamo, cari colleghi, ma la
comprendiamo e, con senso di responsabilità, auspichiamo che il
dialogo del Presidente della Regione, di questo Consiglio con il
Governo nazionale e con i Parlamentari nazionali sia proficuo, per
fare in modo che la nostra Valle possa partecipare al risanamento
del Paese, ma con senso di responsabilità lavori a favore dei
valdostani.
Presidente
- La parola al Consigliere La Torre.
La Torre (FA)
- Grazie Presidente. Mi complimento con
Lattanzi per le cose che ha detto.
Donzel ha citato De Gasperi, è assolutamente una citazione da
condividere, però si dimentica che nel 1948 quella cosa De Gasperi
la diceva ai comunisti che non la capivano. Cercava di spiegarla ai
comunisti, che non la capivano nel 1948! Oggi lei la rivaluta, mi
fa piacere, ci avete messo parecchi anni, però, a capire le cose
che diceva De Gasperi...complimenti, meglio tardi che mai!
Tornando alla risoluzione, voglio essere molto chiaro. Anch'io
voterò contro alla risoluzione, per prima cosa perché noi abbiamo
la nostra idea e non ho necessità di far mia la vostra, di idea, e
credo che abbia spiegato molto bene Lattanzi quali sono le ragioni
per cui non approviamo il senso di questa manovra e tutte le sue
problematiche. Poi voterò contro anche perché la risoluzione è di
taglio politico-demagogico, assolutamente non è costruttiva, e
tende a dividere: questo è il risultato che già si sta producendo
all'interno dell'aula.
Secondo me, in momenti come questi, queste sono cose di cui non
c'è bisogno, colleghi dell'opposizione, perché in momenti difficili
le manovre sono difficili e allora, se si devono fare delle accuse
al Governo, forse la vera accusa che gli si deve fare è che questa
manovra è insufficiente, perché è una manovra troppo condizionata
dalle problematiche che girano nel nostro Paese, cioè: troppo
Stato, troppi sprechi, troppe lobby, poco PIL. Ha detto bene
Lattanzi, poco PIL, e ha ragione a dire questo facendo riferimento
anche alla Marcegaglia, perché è troppo comodo assentarsi dalla
politica di un paese e, nel momento stesso in cui non si riesce ad
ottenere quei contributi che hanno permesso alle grandi imprese,
non alle piccole imprese, non al vero tessuto italiano dei piccoli
imprenditori, degli artigiani, tutte quelle persone che stanno
zitte e lavorano, che hanno prodotto e che oggi sono in difficoltà
e di cui dovremmo preoccuparci perché è solo attraverso quel
tessuto sano che ricostruiamo l'Italia, non è certo attraverso le
imprese della Marcegaglia che ricostruiamo l'Italia, ecco, credo
che questa manovra è insufficiente. Ma è insufficiente per gli
italiani semplici, per i risparmiatori, è insufficiente perché
dobbiamo mettere al primo posto la difesa del risparmio degli
italiani, della qualità della vita degli italiani! Perché quello
che è a rischio non è quello che potranno costruire nel futuro, è a
rischio quello che hanno fatto fino ad oggi, si rischia in questo
Paese se non si assume una responsabilità di tipo politico, e
questo era l'invito che faceva Massimo, è questo l'invito
all'unità, una responsabilità di tipo politico che non è
nell'additare nell'altro e nel giardinetto dell'altro dove deve
essere fatto il taglio, ma uscire da questa logica e, insieme,
ricostruire questo percorso. Allora, forse, colleghi...quindi
quello che voglio fare è anche un invito a ragionare, ad essere
positivo...forse il terreno su cui dovremmo confrontarci è il
terreno della Valle d'Aosta, su quello che potremmo fare qui, sui
tagli che vorremmo fare, su come riorganizzare le nostre strutture.
E su questo terreno ci confronteremo e forse potremo anche
incontrarci, perché molto c'è da fare anche in Valle d'Aosta.
Quindi ritengo che sia utile il fatto che abbiate presentato la
risoluzione, perché permette di affrontare una tematica che non si
può risolvere oggi, qua, ma sarebbe altrettanto utile ed un buon
segno, per evitare di votarvi contro, che - avendo ottenuto lo
scopo di aprire un dibattito - la risoluzione fosse ritirata per
affrontare in modo serio, non demagogico, ma costruttivo, il lavoro
che dobbiamo fare in Valle d'Aosta.
Presidente
- La parola al Consigliere Salzone.
Salzone (SA-UdC-VdA)
- Grazie Presidente. Anche noi
interveniamo nel merito della risoluzione, sulla quale ci asterremo
e spiegheremo anche il perché.
Questo è un dibattito di attualità molto stimolante, anche per
le cose che sono state esplicitate molto bene dai colleghi che mi
hanno preceduto. Crediamo che la fase di discussione vera, seria e
responsabile su questo argomento troverà il suo fulcro in
particolare nella discussione del bilancio, là dove andremo a
toccare le parti essenziali, quelle che toccheranno più
direttamente le tasche dei cittadini. Che l'aspetto del decreto n.
138 sulla finanza pubblica regionale sia pesante crediamo che
nessuno lo possa negare, lo abbiamo detto un po' tutti, e lo
rileviamo anche per il fatto che noi già siamo intervenuti in fase
di bilancio con l'accordo sul federalismo fiscale. Già noi, lì,
abbiamo dato un segno tangibile degli impegni sulla riduzione dei
costi della politica in generale, ma anche dell'amministrazione in
particolare, e questo è un dato di fatto.
Sappiamo però che nell'ambito di questo tema bisogna tener conto
che è in atto una discussione importante, dove ci sono tre tavoli
importanti a cui partecipano i Presidenti dei Consigli regionali e
il nostro rappresentante Cerise partecipa costantemente a quel
tavolo, così come il Presidente della Regione con i suoi colleghi,
Presidenti di Regione, dove tengono ben conto che la manovra
intacca in modo pesante tutti i cittadini. Ma allo stesso tempo c'è
un altro tavolo molto importante, quello delle Regioni a Statuto
speciale, che discute sull'incostituzionalità della norma. Di
questo bisogna tenere ben conto ed è per questo che, come Stella
Alpina, riteniamo di astenerci su questa risoluzione, perché è in
atto una manovra ed un impegno particolare dei vertici della nostra
Regione che consentiranno di avere tutta una serie di dati
importanti e che ci potranno far riflettere in modo particolare
sulle posizioni da assumere in futuro.
Noi vorremmo ragionare, e cercheremo di farlo, in modo serio e
responsabile, perché questo è un argomento che ci prenderà per
parecchio tempo, evitando facili strumentalizzazioni; oggi questo è
un po' un richiamo che vogliamo fare all'opposizione, anche se non
intravedo in questa risoluzione una particolare assunzione di non
responsabilità e di strumentalizzazione; tuttavia concordo con i
richiami fatti dai miei colleghi, di cercare di trovare, nel limite
del possibile, così come ha fatto il Presidente del Consiglio ieri
in Commissione Capigruppo, nell'ambito del Consiglio stesso, una
unicità che farebbe del bene alla nostra Regione. Noi lo diciamo in
questo momento in cui il rischio del nostro Paese è il rischio di
finire in default, lo sappiamo bene, il rischio è quello di fare la
fine della Grecia. Personalmente penso addirittura che questa
manovra sia troppo morbida, quindi credo che meno penseremo al
nostro orticello pensando magari più in grande, più forse faremo
del bene a tutti. I problemi del Paese oggi si misurano con la
capacità del buon senso della politica, è questo che auspichiamo; è
un'opportunità sulla quale vale la pena di scommettere.
Quindi ci asterremo per le motivazioni che ho detto, perché
attendiamo dai tavoli a cui ho fatto riferimento prima delle
argomentazioni che ci consentiranno, in modo più responsabile, di
dare un giudizio più serio per il bene della nostra comunità.
Presidente
- La parola al Consigliere Caveri.
Caveri (UV)
- Signor Presidente e colleghi, fra qualche
anno gli avvenimenti di oggi li vedremo con il distacco della
storia, e appariranno purtroppo di una chiarezza adamantina, anche
se molto dolorosa.
Abbiamo discusso di questa manovra finanziaria interrompendo le
vacanze estive con due riunioni della II Commissione e devo dire
che sono state due riunioni molto utili, confrontandoci, da una
parte, con il Presidente della Regione e, dall'altra, con i due
Parlamentari, impegnati in prima persona al Senato e poi alla
Camera nella discussione di questa manovra finanziaria, anche se
forse "discussione" è un termine forte, perché è stata posta la
fiducia, ma nel declino del Parlamento questa è un po' la logica.
Essendo intervenuto lì a nome del mio movimento, vorrei farlo anche
qui, sapendo che in Valle d'Aosta c'è preoccupazione non solo per
la finanziaria, ma per una Italia che perde quota e credibilità;
poi ognuno può, nel gioco delle responsabilità, dire che è colpa di
Tizio o di Caio, è colpa del passato, dei governi di una volta, è
colpa della mancanza di velocità oggi...insomma, nel gioco della
redistribuzione potremmo dire tutto e il contrario di tutto!
Prima critica, lo avevo detto in quest'aula, che l'Italia non
andasse bene, anzi che l'Italia andasse male lo si sapeva, non
bisognava aspettare l'estate per scoprirlo, per cui la grande
manovra che è nata su suggerimento o su imposizione - come qualcuno
dice - delle istituzioni comunitarie, è avvenuta in questa
turbolenta situazione economico-finanziaria, che però non poteva
stupire perché tutto era già scritto. Noi appartenevamo a quella
categoria dei
pigs
, dei maiali, cioè di quegli Stati in cui
il debito pubblico era talmente elevato da far suonare un
campanello di allarme.
Seconda questione: la manovra è partita in un modo ed è arrivata
in un altro, per cui abbiamo fatto una prima riunione con grandi
discussioni fra di noi, direi anche molto vaste, articolo per
articolo; poi ci siamo resi conto che il testo, una volta
approvato, era un testo diverso con degli aspetti paradossali.
Quello delle Province è stata una delle cose più divertenti, a
parte il fatto che nella tabella inviata al Consiglio dei Ministri
c'era ancora la Provincia di Aosta...ma questo era un refuso. Ma
noi oggi vediamo che la soppressione delle Province è entrata in un
modo e adesso, per come è stata scritta, rischia di aumentare il
numero delle Province, perché si darebbe competenza esclusiva alle
Regioni che potrebbero fare dei nuovi enti intermedi con
un'assemblea.
Ora io credo che il dato di fondo, al di là di tutti i giudizi
che si possono dare, è che malgrado l'importante clausola generale
di tutela delle autonomie speciali che è stata inserita nel testo,
la cui utilità sappiamo essere tiepidamente utile, la batosta per
le Regioni a Statuto speciale resta pesante ed immotivata. E credo
che abbia fatto bene il Senatore Fosson ad esprimersi con un voto
di astensione, perché si è entrati con 2.000.000.000 sulle speciali
e si è usciti con 2.000.000.000 sulle speciali, come ha ricordato
poco fa il collega Salzone.
Ma l'aspetto ancora più negativo sta nel fatto che noi avevamo
dimostrato di essere delle persone serie, cioè dopo Trento e
Bolzano la Valle d'Aosta ha stipulato un accordo che si è
concretizzato all'interno di una legge finanziaria, che è stato
riversato in una norma di attuazione dello Statuto. Quindi il
federalismo fiscale, mentre altre grandi Regioni a Statuto speciale
e anche le altre Regioni, perché il federalismo fiscale di fatto è
ancora una creatura in fasce...possiamo dire invece di essere stati
bravi. Allora si poteva ritenere che questa bravura, questo senso
civico in cui noi ci carichiamo dei tagli, pur non avendo - poi su
questo potremmo discutere a lungo - una responsabilità così grande
nel debito pubblico - almeno guardando i bilanci regionali noi
questo debito non lo abbiamo, poi con il collega Lattanzi ogni
tanto discutiamo dell'INPS, delle pensioni, per carità -, ci siamo
assunti una responsabilità molto forte, a cui non sembra aver
corrisposto quella considerazione che mi auguro poi si possa
concretizzare nel momento in cui, a seconda anche dell'andamento
della Robin Tax, si deciderà come dividere questi tagli per gli uni
e per gli altri, nell'ambito comunque di una manovra che ricade sui
cittadini valdostani, non solo per i tagli della Regione, ma anche
per una serie di altre ragioni.
Non è questo il momento per occuparci di politiche più vaste, su
cui il mio pensiero è noto ed è estremamente critico verso ciò che
sta avvenendo a Roma, ma esprimendomi a nome del gruppo userò il
fioretto. Il problema di fondo è il futuro della politica italiana;
l'instabilità malgrado tutto resta e preoccupa, e si incrocia a
fenomeni di degrado morale e anche di malaffare che colpiscono la
politica, quando invece sembrava che dopo le vicende di
Tangentopoli certi fatti fossero archiviati. Siamo in una fase di
transizione e di passaggio che è sotto gli occhi di tutti, per cui
ogni dibattito sul nostro avvenire, quello della Valle d'Aosta nel
quadro dell'Italia, è utile sapendo proprio la situazione di
gravissima difficoltà. Oggi non vorrei che anche in quest'aula ci
fosse una semplificazione fra i berlusconiani e gli
antiberlusconiani. Ognuno di noi potrebbe mettere una B al proprio
bavero o una B sbarrata e forse avremmo anche delle sorprese nel
vedere questo simbolo, che però a me personalmente non
interessa.
Credo che abbiamo bisogno, anche in occasione della prossima
finanziaria, di discutere sul modello valdostano e sulla nostra
specificità in politica, sapendo però che della discussione che ha
riguardato i costi della politica, sulla quale è stato predisposto
un percorso dei Capigruppo che condivido, ne parleremo e ognuno di
noi dirà quello che pensa. È evidente che quello che è emerso, a
destra come a sinistra, sopra come sotto, è che noi, come Regioni a
Statuto speciale e come autonomie differenziate continuiamo ad
essere antipatici. Per cui il Fioroni di turno piuttosto che i
Presidenti delle Province venete del centro-destra piuttosto che
Vito Gamberale con un intervento all'assemblea socialista di pochi
giorni fa, insomma quelli che chiedono la soppressione delle
Regioni a Statuto speciale sono tantissimi e sono crescenti in
tutti gli schieramenti politici. Questo è un elemento di cui
dobbiamo tenere conto nel dibattito futuro, perché esiste qualcosa
che è al di là di tutto, cioè questa idea un po' folle per cui le
speciali sono un modello per cui è meglio che questo modello, come
si potrebbe fare con una mongolfiera, debba essere portato in
basso, perché l'eguaglianza deve essere un elemento che rende la
vita più negativa per quei cittadini che - beati loro o maledetti
loro - stanno meglio di noi... Questa è una visione molto
pericolosa, dobbiamo ricentrare nel dibattito politico questa
questione, al di là degli eventi e problemi contingenti.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- La risoluzione che è stata presentata
contiene una serie di "constatato", "ricordato", "rimarcato" che,
in qualche modo, riassume i passaggi che nella discussione della
manovra ci sono stati. Il fatto che ci sia stata e che ci sia una
sproporzione, lo abbiamo detto tutti, tra il sacrificio chiesto
alle Regioni a Statuto speciale rispetto alle Regioni a Statuto
ordinario credo sia stato unanime. Il fatto che ci sia questa
esigenza di tener conto della situazione, ricordata dalle Regioni a
Statuto speciale, che non è unanime; le Regioni del nord hanno
attivato il meccanismo dell'articolo 27 e hanno fatto un accordo
anche sofferto, perché anche sull'accordo abbiamo discusso in
questa sede, chiaramente si trattava di intervenire con un fondo di
solidarietà e sussidiarietà, di perequazione. Quindi non è stato
indolore, anzi, abbiamo detto: è un passaggio che ci stava in un
momento di difficoltà; però, chiaramente uno degli aspetti che
avevamo rimarcato con grande forza è che se ne doveva tener conto
nel prosieguo dell'attività dei rapporti fra Governo e Regioni, per
sottolineare la differenza fra chi dà e chi non dà. Questo è un
aspetto sicuramente importante. A questo proposito avevamo
presentato nella manovra gli emendamenti specifici, che volevano
sottolineare questo aspetto, cioè tenere conto delle Regioni a
Statuto speciale che avevano dato attuazione all'articolo 27. Lo
avevamo proposto all'8° comma del primo articolo, dove si parlava
degli oneri a carico delle Regioni a Statuto speciale, in modo che
venisse esplicitato con forza questo, ma l'emendamento non è stato
accolto; invece è stato inserito il 19bis che ha ripreso questo
emendamento, però in teoria si estende a tutta la manovra, ma è
tutto da discutere ed è una delle ragioni per cui siamo in attesa
di intervenire nel rapporto che ci sarà d'ora in poi per
l'attuazione della manovra, per vedere come attivare questo
meccanismo.
Come è stato ricordato, l'unico aspetto positivo è stata
l'introduzione della Robin Tax, che dovrebbe - se i risultati
attesi sono quelli della relazione, cioè 1.800.000.000 -
distribuirsi fra Comuni, Regioni a Statuto speciale ed a Statuto
ordinario, Province, e portare ad una riduzione del costo. Questo è
in linea teorica quello che dovrebbe succedere. Ma ho voluto
ricordare questi passaggi perché sulla manovra, che ha avuto un
iter già di suo travagliato, oggi, esprimendoci, possiamo dire
tutto quello che vogliamo, è una manovra che è stata approvata e
che ha ancora degli strascichi su cui si sta discutendo.
Noi, a livello di rapporto, abbiamo detto che da parte del
Senatore Fosson c'è stata un'astensione che corrispondeva ad un
atteggiamento di presa di coscienza di una realtà difficile, ma nel
contempo della necessità di avere ulteriori chiarimenti su alcuni
degli aspetti che devono essere ancora visti. Per il resto abbiamo
già detto in commissione, quando ne abbiamo parlato, dell'impegno
di attivare attraverso un tavolo - domani ci sarà un'altra riunione
specifica - le valutazioni nel merito degli articoli che possono
essere oggetto di incostituzionalità, questo lo abbiamo detto e lo
facciamo, non c'è nessuna difficoltà. Il discorso di denunciare
l'oggettiva sproporzione...è quello che abbiamo detto tutti, lo
abbiamo già fatto.
Il rammarico del carattere elusivo rispetto al contenimento dei
costi della politica, su questo vorrei dire che più che rammarico,
noi abbiamo sempre sottolineato l'esigenza di avere anche la
possibilità di diversificare il discorso dei costi della politica
secondo la situazione di base, perché nei costi della politica -
come nella valutazione della virtuosità o della premialità prevista
nella norma - dobbiamo intenderci su cosa succede nelle varie
Regioni. Ho portato e riporto anche qui l'esempio emblematico della
Toscana...perché se l'anno scorso ha portato il proprio Consiglio
regionale da 50 a 70 membri e oggi è premiata perché porta di nuovo
da 70 a 50, ha portato la Giunta da 8 a 15 membri e diventa
virtuosa perché fa scattare di nuovo la riduzione da 15 a 10...non
ci siamo! Questi non sono criteri che possono essere accettati come
metro per dire: a questi, nell'ambito del patto di stabilità,
riconosciamo questo oppure no. Queste sono discussioni che sono
ancora tutte da fare, perché le discussioni sui costi della
politica non possono essere viste in termini indifferenziati, ma
devono essere viste in termini proporzionali, e zona per zona,
anche se c'è questo sforzo comune da parte di tutte le Regioni di
cercare di capire - nel tavolo che si è inserito e nel raccordo fra
Giunte e Consigli regionali - quali sono i meccanismi che meglio
potrebbero dare un senso all'individuazione di un percorso che
porti ad evidenziare come e dove si devono tagliare in costi della
politica.
Rispetto a tutto questo riteniamo che ci siano delle valutazioni
sulla manovra che sono state già fatte e che condividiamo, nel
senso che la manovra incide pesantemente; quello che manca sempre
quando si dice "incide pesantemente"...dico: bene, si doveva
arrivare assolutamente a quel tetto, se non si tagliava qui dove si
tagliava? Al di là dell'imponibile sui patrimoni e su questo, ma
non era sufficiente a raggiungere il quantum della
manovra...sicuramente bisognerebbe dire dove si va a tagliare,
perché dire che la manovra, per quanto riguarda le Regioni a
Statuto speciale è sproporzionata, oltre che eccessiva nei termini
per le Regioni che hanno già fatto il federalismo...però altre
indicazioni nel merito non sono arrivate da discutere! Perché anche
nella soppressione delle Province come nella soppressione di alcuni
organismi, quello che non si dice è che, da una parte, stiamo
cercando di dare lavoro, ma in tutte queste Province e Comuni c'è
gente che lavora e che ufficialmente è dipendente...quindi questa
gente qui, se si annulla - come qualcuno voleva fare - tirando una
riga sulle Province, dove va? Se viene solo riassorbita in un ente
nuovo che cambia solo nome non ci sono risparmi! Anche su questo si
è fatta molta approssimazione...si è guardato a questo come se dire
"tagliamo l'ente" volesse dire che tutti vanno a casa! A parte che
se tutti vanno a casa, c'è di nuovo gente che andrà a chiedere
lavoro da altre parti...dall'altra parte cerchiamo di dire: ma il
lavoro chi glielo dà?
Nel pubblico ricordo che da noi, da anni, c'è una progressiva
riduzione dei dipendenti, tant'è che ogni due che vanno in pensione
possiamo sostituirne uno; pertanto dobbiamo guardare anche quali
sono le regole, perché "le regole", nel pubblico, vuol dire che per
tutti questi non c'è più posto. Nel privato sappiamo quali sono le
difficoltà oggettive di mercato, quindi dobbiamo capire quali
politiche del lavoro vogliamo fare, tenendo conto che dobbiamo
tagliare tutto. Questa è un'oggettiva difficoltà, a cui qualcuno
dovrà dare delle risposte; nel nostro caso abbiamo cercato di dare
delle risposte a tempo, perché il discorso progressivo si imbatte
con il patto di stabilità. Ne parleremo fra poco nel bilancio
regionale: il patto di stabilità è l'elemento che va a frenare le
indicazioni a livello generale.
Per concludere, credo che su questo tema noi ci asterremo,
perché riteniamo di avere già fatto delle affermazioni, su altre
riteniamo sia giusto aspettare che si chiuda questo ciclo di
consultazioni a livello nazionale che stiamo seguendo, sia come
Consiglio che come Regione. Grazie.
Presidente
- La parola al Consigliere Louvin.
Louvin (ALPE)
- Mi sia consentito intervenire anche nel
merito della discussione che c'è stata in quest'aula, perché credo
ci siamo in qualche modo dimenticati o ci siamo allontanati
dall'oggetto preciso.
Qualche giorno fa, il collega La Torre si interrogava
pubblicamente sull'esistenza ancora di una politica e di un
dibattito politico in questa Regione. Nel corso dell'estate, a più
riprese, è stata invocata la possibilità di parlare di un tema come
questo, che drammaticamente ci ha riportati in Italia, dal quadro
bucolico e silvestre in cui ci siamo mossi in questi ultimi anni
nel considerare i nostri problemi e la dimensione della finanza
regionale, dell'economia regionale come un qualcosa a sé stante, ci
ha drammaticamente risvegliati alla realtà di una condivisione più
larga, di una situazione di sofferenza in cui ci siamo risvegliati.
Il collega La Torre si interrogava nel senso di non trovare più
stimoli ad un dibattito politico: è naturale! Nel momento in cui,
di fronte a questo brusco risveglio, il Consiglio regionale - che
le forze di opposizione hanno chiesto di convocare in via urgente -
non è stato convocato, il dibattito è stato accuratamente svolto in
una sede di commissione in cui la discussione - ricordo - è
segreta, riservata, in cui alla prima occasione si riporta alla
ribalta la discussione larga, naturalmente, che ci può trovare su
posizioni diverse in questo Consiglio, il Consiglio non è in grado,
perché respingerà un'iniziativa sicuramente discutibile ed
emendabile dell'opposizione, ma non esprimerà una posizione su
questa manovra economica, questo non può che andare ad avvalorare
le tesi che noi non condividiamo circa l'inutilità del lavoro di
questa Assemblea e il suo essere costantemente "a rimorchio" di
quanto è già detto ed è già fatto da qualcun altro, ad un altro
piano, ad un altro livello, e...non dico oltre!
Vorrei rimanere nel merito della questione. Abbiamo sottoposto
all'aula, come forze di opposizione, la discussione su una
risoluzione assolutamente moderata nei toni e chiara nella
prospettiva; il punto nodale è: un'altra manovra era possibile?
Risposta: sì, era possibile operare diversamente da come ha
operato, in un carosello assolutamente indecente, il Governo
italiano sulla ribalta internazionale, sotto gli occhi della stampa
e degli organi di finanza internazionale nel mese di agosto, un
balletto ben più grave, per gli impatti, che non quello dei
"festini serali" e che è stato quello delle decisioni che non si
era in grado di prendere, perché costantemente tirati per la giacca
da una parte all'altra della maggioranza, per non essere in grado
di esprimere, se non all'ultimo minuto, in modo raffazzonato e non
credibile, una posizione di manovra economica. Questo è il nodo
della questione, questo è quello che il Consiglio deve dire al
Governo italiano in modo chiaro, specificando che queste scelte
sono scelte non condivisibili nel merito.
È stato detto molto bene che si tratta di nuove tasse e di nuovi
sacrifici che vengono imposti, e l'effetto di questa manovra, posto
che è stato almeno in parte allontanato lo spettro dell'intervento
previdenziale, è assolutamente drammatico per gli effetti
economici! La scelta di aumentare l'IVA di un punto lo stiamo
considerando oggi - a manovra in atto - come pesantemente
depressivo, è una strangolatura del sistema economico e i dati non
siamo noi a fornirli, sono organi nazionali che hanno una
valutazione di insieme sulle ricadute pesantissime per le tasche
dei cittadini. Guarda caso, colpiscono, attraverso la catena
economica del trasporto in particolare, in modo ancora più duro le
realtà decentrate e di montagna. Abbiamo perso i buoni di benzina,
abbiamo perso una condizione di vantaggio rispetto agli altri,
paghiamo la benzina più cara, la vediamo rincarare e vediamo
rincarare, di riflesso, tutti i prezzi della nostra catena
commerciale. Questi sono fatti, queste ricadute superiori a 1.000
euro nel 2012 per la famiglia media italiana, sono dei dati
drammatici su cui non possiamo esprimere condivisione, quando si
poteva, e non lo dice l'ALPE o il PD, lo dice un personaggio poco
considerabile come esponente di un'area progressista di sinistra,
lo dice Gianfranco Fini, colpire quella parte della popolazione che
in Italia è iperprotetta da Silvio Berlusconi, i suoi interessi
in primis
e quelli di grandi gruppi economici e di grandi
patrimoni, che non hanno niente di scandaloso, ma che possono
sopportare diversamente il peso da come possono farlo le classi più
deboli. In Germania, in Francia, non nei
pigs
, collega
Caveri, o nei piccoli Paesi sull'orlo del tracollo, ma in quei
Paesi stanno mettendo mano al portafoglio le classi più agiate, lo
sta chiedendo Sarkozy, lo chiede la Merkel; è vero, sono Governi di
centro-destra, ma non hanno paura di assumere in questi momenti
delle decisioni responsabili.
Abbiamo chiesto che questo Consiglio regionale si esprimesse su
questo e che si esprimesse anche su un altro versante. L'attacco
alle speciali è un attacco diretto alle loro finanze, dove c'è da
spremere, dove è più comodo in questo momento spremere, si va a
spremere. Noi non siamo d'accordo, noi abbiamo ritenuto che il
punto di equilibrio raggiunto con l'accordo con il Governo tradotto
in norma di attuazione, fosse un passo avanti significativo di
questa Regione. Di colpo, otto mesi dopo, il Governo dà uno
schiaffone terrificante alla Regione Valle d'Aosta in termini di
smentita dell'accordo che ha raggiunto. Poteva tranquillamente
negoziare con la Valle d'Aosta, invece di perdere tempo tutta
l'estate a negoziare altrove, lei, Presidente, doveva essere
chiamato nel Consiglio dei Ministri a discutere delle misure che
toccavano direttamente la Valle d'Aosta.
Quando scriviamo che questa manovra è incostituzionale...lo è
nel metodo ed è un'aperta smentita di quello che è stato discusso
per anni intorno al federalismo fiscale. Si dirà: in casi di
emergenza tutto è consentito. Noi crediamo che anche nelle
emergenze ci sia modo di sedersi attorno ad un tavolo e di decidere
concordemente, d'altra parte è la stessa cosa che hanno chiesto le
Regioni, sui sacrifici da fare. Poi abbiamo il timore, Presidente,
che il "pannolino", cioè il piccolo emendamento del 19bis che dice
che per quanto riguarda la Valle d'Aosta e le Regioni a Statuto
speciale sono fatti salvi gli statuti, le norme di attuazione,
questo è un "pannolino" che questa incontinenza dello Stato ha
qualche difficoltà a contenerla! Non è più una salvaguardia, né
attendibile, né credibile, e noi crediamo che abbia fatto in questo
molto bene l'Onorevole Nicco a prendere una posizione netta sulla
questione della riforma e che, per quanto apprezziamo la parziale
dissociazione del Senatore Fosson, si sarebbe imposta anche al
Senato una posizione più rigida di quella che non c'è stata. Non
sappiamo bene quale sia in questo momento lo stato dei rapporti fra
il nostro Senatore e la maggioranza parlamentare; sta di fatto che
il Governo Berlusconi ha avuto la fiducia del Senatore Fosson non
molto tempo fa e che questa fiducia, per parte nostra, è mal
riposta.
Il Presidente ci ha portato negli ultimi 12 mesi ad avere una
Regione schierata nel campo del centro-destra e schierata "di
rimorchio" al Governo Berlusconi; oggi non è in grado, questa
Regione, con la franchezza che ha avuto in passato, con la
linearità che le è consentita, di esprimersi in dissenso dal
Governo nazionale. È una mezza voce soffocata, è un gemito quello
che esce da questo Consiglio, invece di essere una voce franca e
libera, come potrebbe essere! Esprimiamo molto rammarico per questo
e crediamo che debba fare molta attenzione la Regione a dire che
sta facendo del suo meglio per ridurre anche la spesa pubblica con
la riduzione del personale; Presidente, siamo onesti, lei ha fatto
aumentare il personale pubblico, anzi parapubblico in questa
Regione, mentre ha diminuito di qualche unità il personale
nell'Amministrazione regionale, ha fatto lievitare "il panettone"
delle società controllate e del personale pagato indirettamente
dalla Regione in modo assolutamente scandaloso!
Quindi ci rammarichiamo di questa mancanza di sostegno ad una
risoluzione, che poteva - magari integrata, perfezionata ed anche
corretta - significare una voce, e questa voce, purtroppo, non la
si sentirà!
Presidente
- La parola al Consigliere Lattanzi.
Lattanzi (PdL)
- Collega Louvin, credo che noi
un'occasione così non la dobbiamo perdere. Guardi, mi sforzo di
essere ancora responsabile, come lei ha chiesto di essere in questo
Consiglio, perché se lei ha ascoltato gli interventi dei gruppi di
maggioranza, avrà certamente colto - spero lo abbiano colto anche
gli amici del Partito Democratico - che noi non siamo contenti, che
noi siamo impegnati, che stiamo cercando, da una parte, di dare una
mano al nostro Paese e, dall'altra, di difendere le nostre
prerogative statutarie. Su questo siamo d'accordo; allora mi
chiedo: qual è il senso di questa risoluzione, se si vuole mandare
a Roma tramite i nostri Presidenti ed i nostri Parlamentari un
messaggio chiaro e forte del Consiglio regionale, qual è il
problema? Glielo spiego io qual è il problema? È la vostra
demagogia, è la vostra voglia di visibilità personale; mi permetta
collega, ma lei, con il suo protagonismo, ci ha già fatto perdere
un europarlamentare! Vorrei che la smettessimo di venire qui a
farci le lezioncine dove si chiede di fare il gioco di squadra a
difesa dell'autonomia e poi i primi a fare la fuga in avanti sui
tagli della politica, che ci si guarda bene dal votare,
sull'europarlamento, che si pretende che sia di diritto e dopo ci
si candida in due valdostani così si perde l'europarlamento e la
nostra possibilità di esprimerci...
Vede, voi oggi colleghi dell'opposizione avete un'ottima
opportunità, perché vi diamo la disponibilità a costruire una
risoluzione condivisa, seria, dove si esprime rammarico,
preoccupazione, impegno, disponibilità, lavoro serio! Se questo ce
lo chiedete, noi ve lo votiamo; ma se venite qui a fare il vostro
"teatrino della politica" perché avete bisogno che domani i
giornali vi mettano la foto sulla pagina della stampa de
La
Vallée
o della
Gazzetta
e vi diano un po' di "ossigeno
politico" perché state annaspando nella demagogia, noi non ci
stiamo! Se passate le vostre giornate, amico Donzel, a scrivere sui
social network con i vostri quattro amici e vi ripetete sempre le
stesse cose e siete sempre i "quattro amici al bar" che vi dite che
Berlusconi deve andare a casa, io vi chiedo: bene, Berlusconi va a
casa e poi, voi, che manovra fate? Ditemi: che manovra fate? Perché
questa manovra non va bene? Abbiamo aumentato l'IVA? A noi non va
bene aumentare l'IVA! Raimondo, questo buco...chiedi a Bersani,
visto che lo incontrerai - così hai scritto - ad ottobre per
chiedergli come mai i suoi portavoce portano a casa 200.000 euro
all'anno di ingaggi e chiederai - lo hai detto ai tuoi
simpatizzanti - conto a Fassino, a Penati, di cosa faranno e quindi
che il tuo partito affronta con moralità queste questioni...qui
siamo nei problemi! Allora ti chiedo: questa manovra da 54 miliardi
dei tuoi sogni, chi la dovrebbe pagare? Perché scusa, ridurre
l'apparato...no, si va in piazza, sindacati, CGIL, PD che schiera
Bersani in prima fila, una roba che ha fatto ridere anche
Renzi...gli ammortizzatori sociali: no, perché sennò crea
disoccupazione; l'economia non tira, quindi l'occupazione non
l'attira e quindi - come dice il Presidente - i privati fanno
fatica e non riescono ad assumere, il pubblico dovrebbe addirittura
mandare a casa i precari...allora spiegami tu, tu e Bersani che
mandate a casa domani Berlusconi, quale sarebbe, insieme a Penati,
la strategia della manovra finanziaria e della creatività
finanziaria che ci permetterebbe di risolvere i problemi! La
scuola: avete detto per primi che non si tocca, infatti non
l'abbiamo toccata! La sanità, che è una voragine senza fine, non si
tocca, e non l'abbiamo toccata! La ricerca, visto che è già poca,
non l'abbiamo toccata! La sanità, le pensioni...le pensioni le
abbiamo iniziate a toccare e saranno attuative nel 2024, se si
parla di anticipare di un anno non si può, perché voi i diritti
acquisiti di andare in pensione a 53 anni non li volete toccare!
Allora, mi fa per cortesia seriamente, sul suo social network, la
"manovra Bersani in dieci mosse" che così capiamo cosa volete?
Vi ribadisco la disponibilità del mio gruppo a sottoscrivere
ogni risoluzione che questo Consiglio abbia la volontà di proporre
in maniera costruttiva, per dire che noi valdostani siamo pronti a
fare il sacrificio, che lo vogliamo fare nelle nostre prerogative
statutarie, quindi decidere noi come e quando, che non ci tiriamo
indietro, che lo facciamo con senso di responsabilità. Tutto il
resto è demagogia, tutto il resto è vetrina personale e non aiuta
né i valdostani, né il nostro Paese!
Presidente
- La parola al Consigliere Donzel.
Donzel (PD)
- Quella che il collega Lattanzi ha chiamato
"vetrina politica" è quello che è avvenuto in tutti i Consigli
regionali d'Italia, quindi la democrazia per il nostro collega è
questa cosa qua. È vergognoso parlare di dipendenti pubblici
fannulloni facendo di tutta un'erba un fascio; è vergognoso lei,
non quelli che cita! È vergognoso l'attacco al Deputato Nicco, che
ha avuto le stesse parole in commissione del Senatore
Fosson...vergognoso, perché erano insieme e sostenevano esattamente
le stesse cose davanti a noi, in commissione! È vergognoso
l'attacco al modello regionale di scuola, altro che due o tre
insegnanti per classe! Siamo stati noi i primi, in Valle d'Aosta,
ad introdurre questo modello, Lattanzi, si studi l'autonomia
valdostana! Vergognoso svilire il ruolo dell'opposizione e
paragonarlo alle escort; ma si vergogni lei, noi abbiamo il diritto
di dire che questa manovra fa schifo! Lo ha detto lei, è
registrato, non faccia la fine di Marguerettaz che diceva che non
dico le cose corrette! È stato lei a fare un paragone fra la
gravità di chi fa opposizione e le escort...si vergogni lei! È
chiaro?
Un'altra cosa. Siccome noi presentiamo le proposte di legge
andandoci a guardare le cose, mi permetta Presidente, intanto
preciso che ho apprezzato moltissimo il tono del Capogruppo di
Stella Alpina e il tono del collega Caveri, che si sono dissociati
parlando di astensione su questa mozione, non di un voto contrario,
duro, come quello evocato da La Torre...la cosa l'ho gradita,
perché si è capito la gravità della situazione, e che non volevamo
fare né vetrina, né demagogia. Ma se qualcuno tira delle
stilettate, allora rispondo che la Regione Toscana non ha 70
consiglieri regionali; li ha ridotti, secondo le tabelle che
abbiamo noi, al numero di 53, e ne aveva 55. E fra le Regioni meno
virtuose dal punto di vista del numero c'è la Regione Lazio che ne
ha 74 e che, passando dalla legge del 1968, il Lazio è passato da
60 a 74; faccio poi notare che l'Emilia Romagna - quella di Bersani
- è passata dai 60 del 1968 ai 50 attuali e ha gli abitanti del
Lazio! Questo tanto per parlare di "chi" amministra "che cosa". Le
battute sulla Toscana che è amministrata dalla sinistra qui non
passano; noi abbiamo studiato per presentare la nostra proposta di
legge, e invito il Presidente a controllare i numeri dei
consiglieri regionali e verificare come l'Emilia Romagna, rispetto
alla legge del 1968, sia un esempio di virtuosità per tutta
l'Italia da questo punto di vista! Abbiamo preso, non come
demagogia, né come vetrina questa cosa, l'abbiamo presa molto sul
serio e siamo convinti che servisse una posizione forte, univoca
della Valle d'Aosta a dire "no" a questa manovra.
C'è stato un tentativo legittimo, anche se dal punto di vista
della maggioranza di modificare le cifre, è un tentativo che è
fallito: il centro-destra ha risposto "picche", colpendo duramente
gli interessi degli italiani e dei valdostani. Non è vetrina
difendere gli interessi di quelli che adesso si trovano a pagare di
più la benzina con l'aumento dell'IVA; abbiamo fatto delle proposte
concrete, alternative, sono sul sito del partito, erano: una
maggiore tracciabilità per combattere veramente la pressione
fiscale e non mettere un fantomatico arresto per chi evade oltre i
3.000.000 di euro. Cioè, quanti in Italia evadono 3.000.000 di
euro? No, avevamo chiesto cose concrete che colpissero meno il
cittadino comune.
Quindi noi valdostani siamo colpiti due volte: uno, come
cittadini italiani, e quindi siamo colpiti a 360 gradi dagli
aumenti dell'IVA, che fra l'altro sono previsti e non hanno
ricadute sul riparto fiscale valdostano (e questo è un altro grave
attacco all'autonomia, tanto per parlare chiaro) e, seconda cosa,
siamo colpiti direttamente come Regione autonoma proprio nelle
prerogative. Questa è una cosa che ha fatto significare un chiaro
posizionamento negativo e, a mio avviso, il posizionamento del
Senatore Fosson è disallineato, giustamente perché è un Senatore,
eletto direttamente dai cittadini valdostani, lo può fare, è
disallineato rispetto alle posizioni che lei e La Torre avete
rappresentato in quest'aula, e la sua astensione fa sperare almeno
per il futuro!
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Solo per chiarire, come dichiarazione di voto, alcuni aspetti
credo importanti. Abbiamo proposto l'astensione ed abbiamo motivato
le ragioni di questa posizione, dicendo che, nel merito, sia le
dichiarazioni ufficiali della Conferenza dei Presidenti, sia le
dichiarazioni che sono state rese nelle commissioni competenti
hanno ribadito le difficoltà e tutto il disappunto su una serie di
questioni.
Va precisato che l'articolo 19bis, che è per tutte le Regioni a
Statuto...non è solo la riserva per la Valle d'Aosta, è un articolo
che salvaguarda una serie di problematiche che sono ancora in
discussione, e questo è importante. Quando si dice che è stata data
"una sberla alla Valle d'Aosta", non è stata data una sberla alla
Valle d'Aosta, ma è stata data una sberla alla Valle d'Aosta, al
Trentino, al Sudtirolo, anzi, al Sudtirolo ed al Trentino ancora di
più, perché loro hanno pagato già un anno prima di noi, perché
hanno concluso il patto di Milano prima di noi, tant'è che voi
avevate sollecitato: come mai la Valle d'Aosta non chiude ancora il
federalismo? Questo è stato detto in quest'aula! E questi hanno
pagato un anno prima di noi il pegno, perché hanno pagato quello
che era previsto dal federalismo; quindi il taglio è avvenuto in
questi termini. Allora non vogliamo dire la Valle d'Aosta...come
dire: solo a voi hanno fatto questo sgarbo malgrado quello che voi
avete fatto politicamente; non è leggibile così la storia di questa
manovra, è inutile che cerchiate di forzare la mano, non è così,
perché questa è una manovra imposta, che sicuramente va in una
certa direzione!
E poi vorrei sottolineare, quando si parla di Francia e
Germania, dove sono state fatte le grandi riforme da quei Paesi:
sono state fatte sulle pensioni. In Francia hanno portato le
pensioni a 67 anni, con scioperi generali di settimane, e oggi è la
riforma più apprezzata in Francia dai cittadini! Questo è il vero
problema, perché in Francia ed in Germania, per il resto, la
situazione è come la nostra, solo che la Germania ha l'export che
funziona e noi no! Quindi non credo che si possa fare un certo tipo
di paragoni.
Gli attacchi alla Valle d'Aosta ed alla sua autonomia sono
frutto, spesso, di grande disinformazione sulle competenze, anche
di gente che dovrebbe essere preparata e che parla in certi
convegni, perché oggi parlare male delle Regioni a Statuto speciale
è facilissimo! Ognuno, quando vuole dire qualcosa, attacca le
Regioni a Statuto speciale, come se fosse lo stesso paragone, come
dire: aboliamo le Province e abbiamo risolto il problema. Qui non
sanno le competenze che esercitiamo...comunque aboliamole, perché
così ci sono soldi in più, non rendendosi conto che il problema che
hanno le Regioni a Statuto ordinario sui trasporti, noi lo abbiamo
dovuto risolvere con fondi propri...oggi, che si trovano senza
trasferimenti, ecco che non sanno più come pagare il TPL! Queste
sono le vere problematiche!
Allora su questa risoluzione riconfermo l'astensione, perché
tutta una serie di questioni le abbiamo già dette sull'impegno a
presentare ricorso alla Corte costituzionale, in particolare per
l'articolo 14 ed eventuali altri che si rilevino, sulla manovra nel
suo insieme; allora ci sembrava assolutamente fuori luogo ripetere
le stesse cose solo perché lo si dice in aula. Lo abbiamo detto in
commissione, lo ribadiamo qui; questa credo sia chiarezza da parte
di tutti.
Presidente
- Pongo in votazione la risoluzione in
oggetto:
Consiglieri presenti: 34
Votanti: 13
Favorevoli: 8
Contrari: 5
Astenuti: 21 (Agostino, Bieler, Caveri, Alberto Cerise, Comé,
Crétaz, Empereur, Hélène Impérial, Isabellon, André Lanièce,
Lavoyer, Maquignaz, Marguerettaz, Pastoret, Prola, Emily Rini,
Rollandin, Salzone, Laurent Viérin, Marco Viérin, Manuela
Zublena)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK