Consiglio Regionale della Valle d'Aosta - Oggetto del Consiglio n. 2246 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2246 del 8 novembre 2006 - Resoconto
OGGETTO N. 2246/XII - Problemi concernenti i carburanti in
esenzione fiscale. (Interrogazione)
Interrogazione
Premesso che:
- i residenti della Valle d'Aosta potrebbero, dal 1° gennaio
2007, vedere ridotta o addirittura perdere l'esenzione sul
quantitativo annuo di carburanti per autotrazione;
- che è prossima una decisione dell'Unione Europea sul futuro
dei cosiddetti "buoni carburante", poiché a fine anno scadrà la
deroga comunitaria che concede alla Valle d'Aosta un contingente di
benzina e di gasolio che viene diviso tra gli oltre 90 mila
possessori della Carte Vallée;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) se è stata presentata da parte della Regione una richiesta
di proroga ai competenti organi comunitari: in caso affermativo,
quando e quali sono i riscontri della UE;
2) se sono state avviate altre iniziative politiche,
diplomatiche o negoziali presso la UE a salvaguardia della nostra
peculiarità fiscale: in caso affermativo, quali;
3) se e come il Governo Italiano stia sostenendo le ragioni
valdostane;
4) quale scenario probabile si profilerà per i residenti dal
prossimo anno.
F.to: Tibaldi - Frassy - Lattanzi
Presidente
- La parola al Presidente della Regione,
Caveri.
Caveri (UV)
- Questa è una questione molto delicata: si
tratta di un tema caldo, nel senso che la questione dei buoni
benzina è un diritto che i Valdostani hanno acquisito in termini
compensativi alla mancata applicazione reale, nel dopoguerra,
dell'articolo 14 dello Statuto di autonomia concernente la zona
franca. Va detto che nel tempo questa norma non è mai stata
costituzionalizzata nell'ambito di una norma di attuazione dello
Statuto, quindi è una legge ordinaria dello Stato e come tale è una
norma - e lo dice chi nel tempo con l'allora Senatore Dujany l'ha
pure modificata aumentando i quantitativi di carburante in
esenzione fiscale - molto difficile da toccare a livello
Parlamentare, perché è evidente che questa situazione, più di
altre, viene vissuta all'esterno come una situazione di privilegio
nei confronti dei cittadini valdostani.
La Regione non ha la possibilità di un dialogo diretto con gli
organi comunitari, quindi, come previsto dall'articolo 19 della
direttiva comunitaria 96/2003, tocca agli Stati membri chiedere
alla Commissione l'autorizzazione di applicare delle riduzioni o
degli abbattimenti fiscali in deroga alle disposizioni di questa
direttiva. Lo dico anche al collega Maquignaz, che la scorsa volta
era intervenuto sul tema, segnalando un moto di ribellione nei
confronti di determinati comportamenti dell'Unione europea;
purtroppo, non essendo noi Stato sovrano, non abbiamo la
possibilità di sfuggire a queste pesanti ingerenze che pure
agiscono sull'ordinamento della Valle d'Aosta. Nel caso che ci
riguarda, il Dipartimento delle politiche fiscali del Governo
italiano ha presentato, il 13 ottobre scorso, una domanda esplicita
di deroga riguardante il carburante in esenzione fiscale destinato
ai consumatori della Valle d'Aosta. In questo momento l'Unione
europea sta istruendo il "dossier" e, per quanto è a nostra
conoscenza, circa un centinaio di domande simili sono state
presentate alla Commissione europea da parte degli Stati
membri.
Una delegazione importante della nostra Regione, di cui faceva
autorevolmente parte l'Assessore Marguerettaz, assieme a membri del
Dipartimento delle politiche fiscali e a membri della delegazione
permanente dell'Italia, cioè dell'Ambasciata presso l'Unione
europea, hanno ottenuto nel corso dell'ultimo incontro che, se i
termini istruttori dovessero superare il 31 dicembre, la
Commissione prenderà delle misure necessarie per l'estensione della
deroga attualmente in vigore. Diciamo che non esiste oggi una
problematica nel caso in cui la Commissione mettesse più tempo:
questo significherebbe automaticamente il proseguimento di tali
benefici.
Per quel che riguarda le iniziative politiche o diplomatiche, la
delegazione permanente dell'Italia e il Dipartimento delle
politiche fiscali del Ministero dell'economia e finanze stanno
seguendo con impegno e determinazione tale questione, così come
voglio rassicurare che anche personalmente ho fatto una serie di
azioni nei confronti della Commissione europea, spiegando le
ragioni per le quali abbiamo questo regime speciale sui carburanti
e quali sono le ragioni storiche e l'attualizzazione di queste
ragioni storiche. È del tutto evidente che, a seconda di come andrà
la questione, lei sa che alla fine sarà il Collegio della
Commissione a dover statuire sulla questione, noi valuteremo nuove
ed eventuali iniziative da assumere nel caso in cui lo scenario
fosse positivo o negativo. Per quel che riguarda l'attitudine del
Governo italiano, abbiamo ricevuto tutta l'assistenza da parte del
Dipartimento delle politiche fiscali e noi stessi l'abbiamo data
anche alla delegazione permanente dell'Italia, soprattutto nella
fase di preparazione del "dossier" e anche quando siamo stati
ricevuti dai membri del Gabinetto della Commissione.
Per quel che riguarda le prospettive, mi sembra prematuro dire
quali orientamenti assumerà la Commissione. È anche molto rischioso
assumere un'attitudine da parte mia che sia positiva o negativa.
Credo che le nostre ragioni siano ben fondate e in passato, quando
ero Parlamentare europeo, avevo già avuto modo di occuparmi di
questa deroga, perché la Regione ha già ottenuto in passato una
deroga, in quanto la problematica legata a "nicchie" di fiscalità
particolare sui carburanti è sotto osservazione da parte della
Commissione europea da moltissimi anni (una parte della Commissione
europea antipatizza nei confronti di queste misure). Abbiamo fatto
dei calcoli dettagliati che dovrebbero dimostrare la bontà delle
nostre ragioni. È ovvio che in prospettiva dovremo ragionare sul da
farsi; un'idea potrebbe essere quella di "congelare" in maniera
netta, in norme di attuazione, un meccanismo vantaggioso per questa
materia, perché, essendo la norma di attuazione una norma
sub-costituzionale, avrebbe una resistenza più solida rispetto alla
semplice legge ordinaria dello Stato.
Ci conforta il fatto che, in un recente documento stipulato fra
il Presidente Prodi e il Presidente Illy, il Governo italiano ha
assicurato alla Regione Friuli Venezia Giulia il mantenimento della
speciale dotazione di buoni benzina nelle Province di Gorizia e
Trieste. Ci conforta il fatto che nella finanziaria dello Stato in
discussione vi è una norma, all'articolo 30, comma 5, lettera a),
dove vi è una proroga per le agevolazioni fiscali che scadevano il
31 dicembre; la proroga riguarda le disposizioni in materia di
accisa concernenti il regime agevolato per il gasolio da
autotrazione destinato al fabbisogno nella Provincia di Trieste e
nel Comune e nella Provincia di Udine, perché Gorizia ha una sua
specifica situazione. È scritto che l'efficacia delle disposizioni
è subordinata alla preventiva approvazione da parte della
Commissione europea, ma suppongo che l'impegno politico assunto nei
confronti dei Friuli abbia una sua esatta corrispondenza, perché
oggi non potremmo pensare che venga da parte del Governo creata una
situazione di privilegio quando la nostra situazione è pregressa,
addirittura - come abbiamo fatto valere a livello di Bruxelles -
precedente al Trattato di Roma. Riteniamo quindi che il fatto che
emerga nuovamente una proroga per le accise riguardanti il gasolio
in Friuli Venezia Giulia, dia il segno di una consapevolezza del
Governo italiano che questa proroga dovrà essere data.
Altro tema sarà, invece, come prepararsi al futuro, perché se
passeremo, come spero, le "forche caudine" di questo passaggio,
dovremo prepararci, fra qualche anno, a un nuovo attacco della
Commissione europea rispetto al quale dovremo, anche nella
trattativa con lo Stato, essere inventivi e ragionare su quale
terreno consentire un risparmio ai cittadini valdostani.
Presidente
- La parola al Consigliere Tibaldi.
Tibaldi (CdL)
- Questa estate, quando abbiamo appreso la
notizia dagli organi di informazione e abbiamo udito anche i
commenti di diverse persone della Comunità valdostana, vi era una
certa preoccupazione su un aspetto che giustamente il Presidente ha
definito questione delicata: la possibilità che il contingente di
carburante in esenzione fiscale per i Valdostani venisse ridotto, o
addirittura non più previsto; questo perlomeno sulla base delle
notizie che abbiamo letto sugli organi di informazione e le
preoccupazioni che si sono diffuse nell'ambito della Comunità.
Naturalmente siamo anche stati investiti di domande, alle quali ci
siamo riservati di fornire delle risposte e l'interrogazione è uno
strumento per avere delle risposte, che oggi il Presidente ci ha
fornito.
Abbiamo fatto anche degli approfondimenti alla luce di alcune
dichiarazioni fatte dall'Assessore Marguerettaz nel corso della
stagione estiva e il Legislativo ci ha confortati perché questa
deroga non rappresenta un fatto eccezionale, ma un fatto ormai
consuetudinario. Questa deroga è scaduta più volte in sede
amministrativa ed era contenuta in atti che poi si sono via via
abrogati, ma che sono stati rinnovati; di conseguenza, tutto questo
allarme estivo - in particolare mi rivolgo all'Assessore
Marguerettaz, che potrà replicare se lo ritiene opportuno - è un
fatto deprecabile, perché vi è stata una sorta di turbativa della
quiete della Comunità valdostana che non aveva ragion d'essere!
"Buoni benzina sotto esame dell'Unione europea", va bene, questo
non è la prima volta che accade; "a rischio il contingente di
carburante per i Valdostani", anche questo, altri Governi che vi
hanno preceduto hanno affrontato la stessa situazione problematica
- vedo che l'ex Assessore Ferraris annuisce, lui faceva parte
dell'Esecutivo - con determinazione, ma lo hanno fatto in maniera
più discreta, senza creare questa turbativa della quiete della
Comunità valdostana che ha generato delle domande che sono state
poste a tutti noi.
Siamo fiduciosi nel lavoro che sta facendo questa Giunta per
cercare di ottenere l'ennesima proroga, ma per favore, Assessore,
non vada a fare tali operazioni di procurato allarme come dicevo,
delle sceneggiate vere e proprie che non hanno ragione d'essere,
perché
"quale scenario probabile si profilerà per i residenti
dal prossimo anno"
... ci pare di capire che lo scenario sia
scontato. È una scenetta che ha un epilogo già scontato, adesso il
Presidente Caveri forse ha un po' enfatizzato parlando di "forche
caudine" che dobbiamo superare, ma credo che la situazione, come è
successo per la Provincia di Gorizia e per la Provincia di Trieste,
non abbia grossi problemi a risolversi anche per la Valle d'Aosta.
Vi chiediamo di lavorare intensamente, magari senza fare tutto
questo rumore perché i risultati possono giungere lo stesso e anche
un minimo di prudenza da parte dell'Assessore competente non
sarebbe una cattiva idea, anche perché le notizie estive che ci
sono pervenute sono gonfiate e fuori luogo. Crediamo che la
soluzione sia "a portata di mano" senza avere il cosiddetto
salvatore della "petite patrie" che debba conservarci delle
esenzioni fiscali sui contingenti carburante che a quanto pare
anche nella prassi europea sono cosa consolidata.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per fatto personale.
Marguerettaz (UV)
- Brevemente, auspico un po' più di
serietà negli interventi e nelle dichiarazioni, perché qui, se c'è
qualcuno che fa "teatrino", devo individuarlo in coloro che hanno
fatto questa interpellanza. Prima di parlare bisognerebbe
documentarsi e per documentarsi basta prendere i verbali della
Commissione europea...
Presidente
- ... chiedo scusa, Assessore, il fatto
personale non è una replica.
Marguerettaz (UV)
- ... fatto personale perché, nel
momento in cui qualcuno mi accusa di fare del "teatrino" o
procurato allarme, mi pare che siamo fuori strada. Vorrei che si
tornasse su questo argomento magari in altra sede o magari in
Commissione, dove possiamo presentare i documenti per far vedere
che, se "teatrino" c'è, è da parte di qualcuno che in questo
momento sta sminuendo un'importante attività che il Governo porta
avanti.
Presidente
- La parola al Consigliere Frassy, per fatto
personale.
Frassy (CdL)
- L'Assessore giustamente ha chiesto la
parola per fatto personale in relazione all'affermazione che lui ha
rifiutato di "teatrino", ora però non può intervenire nel fatto
personale e definire che "teatrino" è il testo dell'interrogazione
presentata, fra cui c'è anche la mia firma. L'interrogazione è
seria, Assessore, il suo intervento per fatto personale lo è molto
meno, comunque ne discutiamo in Commissione, sta bene, però
respingiamo il "teatrino".
Presidente
- Vista l'ora, penso non sia il caso di
affrontare un'altra questione. I lavori riprenderanno alle 15,30
precise.
La seduta è tolta.
---
La seduta termina alle ore 12,47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK