Consiglio Regionale della Valle d'Aosta - Oggetto del Consiglio n. 1096 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1096 del 26 gennaio 2005 - Resoconto
OGGETTO N. 1096/XII - Piani per fronteggiare la diffusione
dell'AIDS. (Interrogazione)
Interrogazione
Ricordato che nel dicembre scorso in Valle d'Aosta, come
d'altronde in tutto il mondo, è stata celebrata la giornata
mondiale della lotta all'AIDS;
Tenuto conto che dai dati diffusi, riguardanti la nostra
regione, è emersa la necessità di mantenere "alta la guardia" in
modo da evitare una sottovalutazione di tale malattia;
I sottoscritti Consiglieri regionali
Interrogano
L'Assessore competente per conoscere:
1) quali sono state le iniziative promosse dalla Regione in
occasione di tale giornata, indicando anche le relative spese
sostenute;
2) quali progetti, piani e programmi sono già stati
predisposti o sono in fase di predisposizione per fronteggiare tale
grave fenomeno, attuando anche un'azione di prevenzione e di
sensibilizzazione presso la popolazione valdostana.
F.to: Lanièce - Stacchetti
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Ringrazio di questa interrogazione, perché nei
confronti di questa malattia è facile abbassare la guardia e questo
può provocare una recrudescenza di questo dramma.
L'immunodeficienza acquisita da infezione da "HIV" è una delle
calamità maggiori che il mondo si è trovato ad affrontare negli
ultimi anni, si parla di 6 milioni di persone ammalate o contagiate
in Africa, e questo con il fatto che non esistono più confini e che
la popolazione non abbia più una collocazione precisa, porta ad una
diffusione della infezione.
C'è una tendenza alla diminuzione di questa forma di malattia in
Italia, sono dati che forse hanno facilitato questo atteggiamento
di abbandono della battaglia della prima linea, cosa che non è
confermata in Valle d'Aosta, perché questi dati sono inficiati dal
fatto che avendo la nostra popolazione numeri molto bassi, bastano
un caso o due in più per farci gridare alla recrudescenza. Però nel
2004 ci sono stati tre casi in Valle che innalzano la percentuale
di frequenza di questa malattia. È chiaro che la nostra Valle,
essendo al centro dell'Europa, è una Valle in cui il movimento
delle popolazioni è ingente, ed è più predisposta a questi contagi
di passaggio e di popolazione che cambia in fretta. Quello che
preoccupa di più è che i tre casi che si sono manifestati nel 2004
non sono stati casi riscontrati nella popolazione a rischio, ma in
persone sane e giovani, che hanno manifestato la malattia in fase
conclamata senza passare attraverso un riconoscimento di una
sieropositività. Questo peggiora le conseguenze di questa
malattia.
Cosa abbiamo fatto per fronteggiare la malattia? Quando lo
scorso anno mi sono stati presentati questi dati, abbiamo deciso di
approfittare della giornata di prevenzione dell'AIDS, anche se
ormai bisogna parlare di prevenzione nella sua globalità, di stili
di vita, di atteggiamento e non tanto affrontare una malattia nella
sua specificità, e abbiamo pensato che la prima condizione per
controbattere questa tendenza, era di conoscere bene il fenomeno.
Ed ecco che per la giornata dell'"AIDS" è stato pubblicato, a cura
del reparto di malattie infettive che ringrazio, un documento che
adesso vi distribuirò ma che è già stato distribuito in Valle,
sullo stato della infezione da "HIV-AIDS" in Valle d'Aosta. Questo
è stato un documento che è stato prodotto in casa in 1.000 copie,
che è stato diffuso anche nelle scuole e che ci fa prendere atto di
questo fenomeno. Da questo studio deriva che non bisogna abbassare
la guardia, cioè bisogna vigilare su questa terribile malattia che
non ha ancora una soluzione dal punto di vista medico, se non una
prevenzione attraverso stili di vita particolari, l'evitare certe
altre pratiche come la tossicodipendenza, l'uso del tabacco,
siringhe di diverso tipo...
Oltre ad aver fatto questo studio abbiamo di nuovo impostato una
prevenzione in ambito scolastico. Qui era già stato fatto un
tentativo con una organizzazione elvetica, che aveva previsto nelle
scuole superiori una presenza di insegnanti ma anche di ammalati di
"AIDS" che girassero per le classi e raccontassero la loro
esperienza, una scelta di effetto direi. Credo che questo vada
affrontato nell'ambito di un'attenzione alla prevenzione a cui il
nostro bacino di utenza, così chiuso, con un unico ospedale, con un
unico centro di riferimento, si presta particolarmente bene.
La nostra intenzione è di alzare la guardia, non pensando solo a
combattere l'"AIDS" in quanto malattia, ma impostando un discorso
sugli stili di vita, sulla prevenzione, sull'attenzione alle
droghe, siringhe...
Président - La parole au Vice-président Lanièce.
Lanièce (SA) - Prendo atto della risposta dell'Assessore, in
effetti questa interrogazione aveva lo scopo di portare in
Consiglio questo problema, alla luce dei dati che erano emersi, che
erano stati pubblicati sugli organi di informazione. Quello che si
evince dalle parole dell'Assessore è che non bisogna abbassare la
guardia. Condivido appieno l'obiettivo e questo è uno dei motivi
che mi ha portato a presentare questa iniziativa insieme al collega
Stacchetti.
Ho letto l'opuscolo che era stato distribuito allora; in effetti
analizzando a fondo si è visto che c'è stato un evolversi di questa
malattia, che è passata dalla metà degli anni '90, dove il 70% dei
casi era riconducibile alla cosiddetta "popolazione a rischio",
agli ultimi anni dove purtroppo il 60% riguarda malati che
contraggono la malattia tramite trasmissione sessuale e la maggior
parte di questi sono eterosessuali. Questo vuol dire cambiare
tutto, cambiare modo di affrontare il problema, perché mentre prima
si poteva circoscrivere il fenomeno a una certa popolazione a
rischio e quindi si poteva intervenire, adesso visto che la maggior
parte sono persone eterosessuali, giovani e con famiglia, diventa
un fenomeno che può diffondersi facilmente e quindi difficilmente
controllabile.
Bisogna cercare di seguire con attenzione questo problema per le
ricadute che potrebbe avere.
Va bene continuare a fare una azione di prevenzione a livello
scolastico ma cambiando la popolazione interessata, occorre
rivolgersi anche al mondo adulto. Leggendo questa documentazione si
evince che la maggior parte riguarda persone fra i 30 e i 39 anni,
al di fuori dell'ambito scolastico. È giusto nell'ambito di questa
prevenzione puntare sul fatto che bisogna diffondere determinati
stili di vita, in modo che si possa limitare o evitare di contrarre
questa malattia o anche altre. Bisogna affermare la cultura della
prevenzione, che deve essere però differenziata a seconda della
tipologia delle persone interessate.
Per quanto riguarda questo documento la cifra è di 3.200,00
euro, ed è una cifra minima visto che è stato fatto a seguito di
questa giornata. Suggerirei che il prossimo anno si approfitti di
questa giornata per fare una video conferenza: con tutti i sistemi
che abbiamo la si può fare ad Aosta, ma la si può fare anche per
l'alta Valle e per la bassa Valle, in modo da sensibilizzare più
persone, perché per certe malattie occorre il massimo di
informazione per tutta la popolazione.
So che c'è la possibilità di fare delle analisi gratuite, e
allora suggerirei di fare delle campagne di "screening" così come
si è fatto nella zona di Châtillon e Saint-Vincent per quanto
riguarda il tumore al colon retto, cioè di provare a fare in tutta
la Valle delle campagne dove c'è la possibilità per chiunque lo
voglia di fare questi esami. Penso che sia una cosa fattibile e
dimostrerebbe la sensibilità dell'Amministrazione regionale su
questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK