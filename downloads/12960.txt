Consiglio Regionale della Valle d'Aosta - Oggetto del Consiglio n. 3916 del 9 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3916 del 9 novembre 1992 - Resoconto
OGGETTO N. 3916/IX Disegno di legge: "Archivio video del
patrimonio immobiliare regionale".
Presidente
Ha chiesto di parlare il relatore,
Consigliere Martin, ne ha facoltà.
Martin (ADP)
Da anni è in atto il rilievo grafico del
patrimonio immobiliare regionale onde permettere
all'Amministrazione di conoscere le caratteristiche fondamentali
del proprio patrimonio immobiliare.
Affinché tale lavoro possa ritenersi completo in ogni sua parte
è ora indispensabile creare anche un archivio video di ogni
immobile che permetta all'Amministrazione di possedere una banca
dati tale da ottenere in tempo reale e per ogni immobile qualsiasi
dato compresa l'immagine dell'immobile stessa. Evidentemente tali
dati faciliteranno ed ottimizzeranno la gestione dell'intero
patrimonio regionale e consentiranno di migliorare:
1) la raccolta e l'aggiornamento della documentazione relativa
ai beni immobili;
2) l'operatività dell'Ufficio Patrimoniale nell'elaborazione di
un parere o di una stima;
3) l'operatività dell'Amministrazione regionale in relazione
alle proposte di vendita, acquisto, locazione, presentate da
terzi;
4) la fase propositiva di iniziative di recupero, valorizzazione
e restituzione del Patrimonio a destinazioni di interesse
collettivo;
5) la verifica sull'impatto urbanistico-ambientale ed
architettonico delle proposte progettuali;
6) la collaborazione, sul tema della gestione e conservazione
del Patrimonio con altri Servizi (es. Soprintendenza per quanto
riguarda i beni di pregio storico-architettonico).
Il progetto di legge stanzia a questo proposito 500 milioni di
lire, che serviranno per affidare l'incarico per lo studio di
massima, per la gara di fornitura e per l'affidamento della
fornitura stessa, tutte cose che sono delegate alla Giunta
regionale.
Presidente
E' aperta la discussione generale.
Ha chiesto di parlare il Consigliere Riccarand, ne ha
facoltà.
Riccarand (VA)
Non sono un esperto di sistemi video,
ma devo esprimere delle perplessità rispetto a questo disegno di
legge, perché non riesco a capire quale sia l'utilità reale da
parte dell'Amministrazione regionale di avere un archivio video
rispetto a questo patrimonio immobiliare. Si tratta di un archivio
per il quale qui vengono previsti 500 milioni, sono sempre quelle
previsioni che non si sa fino a che punto vengono rispettate e fino
a che punto vengono sfondate.
Ma al di là di questa cifra, che è tutto da vedere se sarà
sufficiente per la realizzazione di questo archivio, bisogna
prevedere che, una volta realizzato un archivio di questo genere,
va tenuto costantemente aggiornato, ci vuole del personale che ci
lavori costantemente sopra. Sono dei costi di gestione fissi che si
determinano ulteriormente per l'Amministrazione regionale, con
quale utilità reale non riesco a capire bene, perché credo che il
patrimonio dell'Amministrazione regionale sia conosciuto,
catalogato, i suoi dati essenziali sono a conoscenza.
Quindi non riesco a capire esattamente qual è il significato, il
valore, l'utilità di questo archivio video, mentre vedo con
preoccupazione i costi che comporta la sua realizzazione e i costi
che poi comporterà la gestione di questo archivio video.
Purtroppo negli anni passati abbiamo visto l'Amministrazione
regionale inoltrarsi in parecchie iniziative di questo genere, di
carattere informatico, di carattere di archiviazione, ma i
risultati sono stati in genere fallimentari. Di risultati
produttivi utili a disposizione non credo che ce ne siano molti.
Quindi esprimo tutta la mia perplessità rispetto a questo disegno
di legge.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Anch'io ho qualche perplessità, ma
probabilmente l'Assessore competente o il Presidente della Giunta
saranno in grado di dissiparle.
Vorrei sapere se è stato fatto uno studio di massima per avere
quanto meno in generale l'idea esatta di cosa viene a costare, ma
soprattutto di quelle che saranno le spese di gestione. E' vero che
qui è scritto che la gestione sarà affidata alla direzione generale
del bilancio dell'Assessorato alle finanze, però all'articolo 4,
punto 3, è detto che le spese di gestione dell'archivio video
saranno determinate con legge di bilancio, per cui già si prevede
che ci saranno delle spese di gestione piuttosto onerose che
dovranno essere messe in bilancio. Allora, c'è una idea di massima
di cosa questo verrà a costare sia, ripeto, come istituzione
dell'archivio video, sia per quanto riguarda le spese di
gestione?
Presidente
Ha chiesto di parlare l'Assessore alle
Finanze Lavoyer, ne ha facoltà.
Lavoyer (ADP)
Ad integrazione di quanto ha già
detto bene il relatore prima, e premesso che l'esigenza di questo
archivio video è stata più volte sollecitata dai responsabili
dell'ufficio Demanio e Patrimonio, volevo anche ricordare al
Consigliere Pascale che era una delle proposte messe nei fondi
globali come programma della maggioranza per la utilizzazione del
bilancio del 1992. Proposta che è stata ripresa dalla nuova
maggioranza.
L'idea è quella di creare un archivio del patrimonio immobiliare
regionale, che nasce dalla esigenza di integrare la documentazione
e gli elaborati grafici e/o fotografici, relativi ai beni
costituenti il patrimonio regionale, con immediata visualizzazione
dei beni stessi.
Lo scopo del progetto è quello di facilitare e ottimizzare la
gestione di tale patrimonio ed in particolare di migliorare:
1) la raccolta e l'aggiornamento della documentazione relativa
ai beni immobili, perché non è vero quanto ha affermato prima il
Consigliere Riccarand che è tutto in ordine, documentato e
archiviato, ma vi è proprio l'esigenza di avere una organizzazione
da questo punto di vista più moderna e più attualizzata, proprio
perché mancano questi dati ed è difficile avere questi dati in
tempo reale quando bisogna fare una stima, una valutazione o
bisogna definire qual è la reale consistenza dei beni di proprietà
dell'Amministrazione regionale;
2) l'operatività dell'Ufficio patrimoniale nella elaborazione di
un parere o di una stima;
3) l'operatività dell'Amministrazione regionale in relazione
alle proposte di vendita, acquisto, locazione, presentate da
terzi;
4) la fase propositiva di iniziative di recupero, valorizzazione
e restituzione del Patrimonio a destinazioni di interesse
collettivo;
5) la verifica sull'impatto urbanistico-ambientale ed
architettonico delle proposte progettuali;
6) la collaborazione, sul tema della gestione e conservazione
del Patrimonio con altri Servizi (es. Soprintendenza per quanto
riguarda i beni di pregio storico-architettonico).
La proposta del disegno di legge si articola come segue:
1) la produzione di video schede costituite da una scheda
tecnica ed un filmato del bene, in modo da permettere facilmente ed
in pochi minuti di acquisire le informazioni necessarie sul bene in
oggetto e di visionare l'aspetto e le sue caratteristiche;
2) la realizzazione di un archivio multimediale, per sviluppare
un sistema di archiviazione che sia nel contempo alfanumerico, cioè
i dati conoscitivi, iconografico, con le mappe catastali, i
disegni, i riferimenti di tipo catastale, e il video come video
schede; questo sistema di archiviazione permette anche di
prefigurare con programmi CAD particolarmente sofisticati l'impatto
architettonico di una opera edilizia, nuova edificazione o restauro
in edificio esistente. Quest'ultima parte della mia risposta la
evidenzio come me l'hanno data, perché non sono un esperto in
materia.
Per quanto attiene ai costi, il disegno di legge non fa altro
che prelevare dai fondi globali la somma che era prevista nel
programma di bilancio e rimanda a successivi atti l'attuazione del
progetto stesso.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
La risposta dell'Assessore alle Finanze
mi conferma nei dubbi che avevo e li rende ancora più espliciti,
intanto perché dice che questi 500 milioni sono semplicemente un
fondo globale che è stato messo in bilancio, ma che abbiano una
attinenza reale con quello che costa questa operazione non è
affatto dimostrato.
In secondo luogo si parla di avere degli elementi attraverso
questo archivio video per poter valutare l'impatto di proposte
progettuali, di interventi edilizi, eccetera, ma queste sono tutte
cose che richiedono una elaborazione puntuale caso per caso, non
possono far parte di un archivio di questo genere; a meno che non
si voglia su ogni immobile di proprietà della Regione elaborare
tutta una serie di proposte che non si sa bene a cosa servono.
Questa idea di creare questo archivio video viene fuori da chi?
Chi è che ha elaborato questo testo scritto che leggeva
l'Assessore? Chi è che ha presentato all'Amministrazione questa
proposta?
Esiste, come già chiedeva il Consigliere Pascale, uno studio
base da cui si capisca questa esigenza a cosa serve, quanto ci
costa, come viene gestito questo intervento? Questo studio è
possibile vederlo, è stato messo a disposizione della
commissione?
Mi sembra che ci avventuriamo in una cosa che è estremamente
costosa, di cui non capiamo assolutamente i confini e che non si sa
bene a cosa serve.
Quindi vorrei avere una risposta precisa da parte dell'Assessore
per sapere da chi viene l'idea, se esiste uno studio di base che
preveda chiaramente cosa si vuol fare e i costi di questa
operazione.
Inoltre se è possibile esaminare con più calma questa
documentazione, magari rinviando questo disegno di legge a domani
in modo che si possa vedere su che base si è partiti per questa
proposta.
Vorrei anche osservare che sono due cose ben diverse la
informatizzazione di dati catastali, di dati sui metri quadri, sui
volumi ecc, per la quale non serve un archivio video, e il fatto di
avere un archivio video, che credo sia l'immagine di questi
edifici, che poi non so a cosa ci serve.
Si dà atto che dalle ore 19,48 presiede il Vicepresidente
Trione
Presidente Ha chiesto di parlare il Consigliere Milanesio, ne ha
facoltà.
Milanesio (PSI)
Non siamo riusciti a capire grosso
modo, al di là della indicazione contenuta nella relazione e nei
chiarimenti che l'Assessore ha fornito, che poi sono stati quelli
di ripetere quanto contenuto nella relazione, cosa può costare
questo archivio video. Qui ci troviamo in presenza di una proposta
che tende a fornire all'Amministrazione uno strumento estremamente
sofisticato, di cui probabilmente l'Amministrazione ne farà un uso
estremamente ridotto. Non vorrei che succedesse come succede in
altri settori, dove si fa riferimento ad un complesso sistema
informatico e poi lo si utilizza al 10 percento delle sue
potenzialità.
Questa Amministrazione ha certamente dei problemi di gestione
del patrimonio immobiliare, perché quando, in occasione della
presentazione di interpellanze ai vari Assessori che si sono
succeduti alle finanze, abbiamo chiesto la consistenza del
patrimonio, non hanno risposto perché non ce l'avevano. Ma allora
qui si tratterebbe di fare uno studio che definisca la consistenza
patrimoniale.
E' chiaro che muovendoci in questo modo, certamente facciamo
questo studio, perché al primo punto c'è la raccolta e
l'aggiornamento della documentazione relativa ai beni immobili,
quindi, per quelli in cui ci sarà una documentazione vecchia
bisognerà rifarla completamente, per cui dovremo fare i rilievi, i
disegni e si procederà ad una fase ricognitiva di tipo
tradizionale, per la quale dovranno essere incaricati dei periti,
degli architetti, e questo avrà un costo che non è certamente di
500 milioni. Credo che per fare un archivio di questo tipo ci
vorranno alcuni miliardi.
Si dice ancora che questo archivio video aiuterà l'operatività
dell'ufficio patrimoniale nella elaborazione di un parere o di una
stima. Certo, una volta raccolto tutto questo materiale, sistemato
e reso videografato avremo qualcosa in più: se qualcuno vorrà
andarsi a vedere lo stato di consistenza di un immobile, andrà lì,
schiaccerà un tasto e verrà fuori una serie di cose, però
l'operatività dell'ufficio patrimoniale in questo caso non sarà
aumentata, diciamo che se non c'è adesso non ci sarà neanche
dopo.
E ancora, l'operatività dell'Amministrazione regionale in
relazione alle proposte di vendita, acquisto, locazione, presentate
da terzi; quando si tratterà di proposte di vendita che i terzi
presenteranno, queste non avranno niente a che fare con l'archivio
immobiliare, perché non sono nell'archivio immobiliare se non sono
di proprietà della Regione. Quindi dovranno essere immesse, qualora
diventassero di proprietà, questo solo nel caso in cui la Regione
decida di alienare dei beni, cosa che non fa di solito.
Vi è poi la fase propositiva di iniziative di recupero,
valorizzazione e restituzione del Patrimonio a destinazioni di
interesse collettivo; certamente, una volta che tutto questo
materiale c'è, verrà utilizzato anche per quello.
La verifica sull'impatto urbanistico-ambientale ed
architettonico delle proposte progettuali: a questo riguardo
abbiamo delle commissioni di verifica, non sarà la macchina a fare
la verifica dell'impatto ambientale. La collaborazione, sul tema
della gestione e conservazione del Patrimonio con altri Servizi:
questo sarà affidato nel grembo di Giove, non credo che questo
sistema lo possa garantire.
Comunque sono dell'avviso che qualcosa bisogna pur fare, ma noi
qui siamo in presenza di una proposta talmente vaga e talmente
ambiziosa nei suoi propositi, che a mio avviso non verrà a costare
meno di 6-7 miliardi per poter essere messa in piedi, e poi avrà un
costo di gestione che oscillerà intorno al miliardo annuo.
Se una cifra di questo tipo venisse dichiarata al Consiglio,
forse qualcuno avrebbe delle perplessità; se non viene dichiarata e
poi verrà spesa, fa lo stesso, vorrà dire che il Consiglio alla
fine si troverà ad approvare più avanti, di fronte ad un progetto
più preciso e più organico, una serie di spese, che comunque
oscillano attorno a questo ordine di grandezza.
Perché chi si è occupato o comunque chi ha avuto un po' di tempo
per andarsi a vedere quanto sono costate in altre situazioni cose
di questo tipo, si è accorto che le cifre sono molto elevate.
Ritengo che non siamo in presenza di un progetto preciso;
varrebbe la pena di dare qualche dato finanziario. Non dico che
queste cose non sono da fare, mi chiedo solo se sono da fare tutte,
cioè se è su questa astronave che ci dobbiamo imbarcare, o se è
sufficiente un Boeing 747, che probabilmente costerà meno, darà
meno cose, ma più che avere questo archivio video sarebbe bello
avere un archivio aggiornato intanto, cosa che non abbiamo.
E comunque, quando faremo l'archivio aggiornato, solo a quelle
condizioni potremo fare l'archivio video, perché l'archivio video
non esiste se non è stato fatto un archivio di tipo tradizionale,
che non c'è in questo momento.
Quindi dico solo che, se approviamo questa proposta, ci
imbarchiamo in una iniziativa con un costo certo di diversi
miliardi per allestirla e con un costo di gestione presumibile di
un miliardo all'anno.
Presidente
Ha chiesto di parlare l'Assessore alle
Finanze Lavoyer, ne ha facoltà.
Lavoyer (ADP)
Viste le perplessità sollevate dai
consiglieri Riccarand e Milanesio, non c'è da parte mia nessun
problema a rinviare l'argomento al prossimo Consiglio,
eventualmente riportarlo in commissione, con l'audizione dei
tecnici, cosa peraltro già stata fatta nella precedente
commissione.
I tecnici potranno eventualmente fornire della documentazione
video già in possesso, per meglio spiegare ai consiglieri quelle
che sono le finalità del presente disegno di legge.
Quindi chiederei al Presidente del Consiglio il rinvio al
prossimo Consiglio, con l'impegno di portarlo entro il primo
Consiglio di novembre per avere la possibilità di prelevare dai
fondi globali la cifre a disposizione entro la fine di
novembre.
Presidente
Quindi il disegno di legge viene rinviato
in commissione, a condizione però che venga iscritto all'ordine del
giorno del prossimo Consiglio.
Il Presidente della II commissione dovrebbe assumersi l'impegno
di portare il disegno di legge n. 450 nella prossima commissione,
in modo da poter esprimere un parere e portarlo all'ordine del
giorno del prossimo Consiglio.
Il Consiglio prende atto, concordando sul rinvio dell'oggetto
della II Commissione consiliare permanente e alla prossima adunanza
ordinaria del Consiglio.
Presidente
Si aggiorna la seduta, che è rinviata a
domani mattina alle ore 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK