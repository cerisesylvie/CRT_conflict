Consiglio Regionale della Valle d'Aosta - Oggetto del Consiglio n. 2960 del 22 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2960 del 22 gennaio 2003 - Resoconto
OGGETTO N. 2960/XI Situazione del rischio da amianto negli
ambienti di lavoro della Valle d'Aosta. (Interrogazione)
Interrogazione A conoscenza che l'INAIL di Aosta ha ricevuto la
relazione tecnica, relativa alla situazione "rischio amianto" per i
lavoratori della "Cogne-Acciai Speciali", dalla Fintecna, Società
incaricata per la gestione degli archivi dello stabilimento
siderurgico;
Verificato il ritardo con il quale le domande presentate dai
lavoratori per il riconoscimento del rischio amianto vengono
definite e viene rilasciato l'attestato per beneficiare dei diritti
previsti dalla legge 257/92;
Viste le richieste pervenuteci dai lavoratori e pensionati
interessati al riconoscimento dei loro diritti;
il sottoscritto Consigliere regionale
Interroga
la Giunta regionale e l'Assessore competente per conoscere:
1) qual è la situazione del rischio da amianto rilevata dagli
accertamenti effettuati dall'USL, dall'ARPA e dall'INAIL, negli
ambienti di lavoro della Valle d'Aosta;
2) i tempi entro i quali le domande di riconoscimento del
rischio da amianto saranno definite dall'INAIL e dall'INPS;
3) come ritiene di affrontare e risolvere i problemi concernenti
quei lavoratori, per i quali le aziende non sono in condizioni di
ricostruire la loro situazione di esposizione al rischio di
amianto.
F.to: Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Innanzitutto, va precisato che, per
quanto concerne l'INAIL, l'attività di pertinenza di detto ente è
riferita agli accertamenti delle condizioni di salute dei
lavoratori esposti e non negli ambienti di lavoro: le indagini sono
state fatte quindi dall'USL e dall'ARPA. Per quanto riguarda in
particolare il rischio amianto, il Servizio di prevenzione e
sicurezza degli ambienti di lavoro dell'USL, nel corso del 2002 ha
agito secondo due obiettivi: il primo, è stato quello della
vigilanza sulle attività soggette a rischio amianto e, il secondo,
l'analisi delle malattie di probabile eziologia professionale e
dovute a contatto con prodotti contenenti amianto.
Per quanto riguarda il primo punto, cioè la vigilanza sulle
attività soggette a rischio amianto, attualmente i lavoratori
maggiormente soggetti a rischio sono quelli adibiti all'operazione
di rimozione o bonifica dei siti. Nel 2002 sono pervenuti al
Servizio di prevenzione e sicurezza degli ambienti di lavoro
dell'USL 54 piani di lavoro per la rimozione di materiali
contenenti amianto. Tutti i piani di lavoro sono stati analizzati
dal servizio suddetto e i relativi lavori sono stati controllati al
cento per cento, per verificare la corretta applicazione dei piani
di lavoro dei sistemi di prevenzione e protezione, relativi
all'utilizzo sistematico dei dispositivi di protezione individuale.
Dei 54 piani di lavoro, 48 hanno riguardato la rimozione di
materiale compatto e 5 la rimozione di amianto friabile; un piano
di lavoro prevedeva il confinamento del materiale contenente
amianto, un tetto in eternit, mediante la tecnica della
sovracopertura.
Il 31 dicembre 2002 si è concluso il programma di bonifica della
"C.A.S." e quanto previsto dal piano di bonifica presentato dalla
ditta a luglio 2001 è stato rispettato.
Il rischio amianto presso la "Cogne" è, allo stato attuale,
minimo, in quanto tutto il materiale ancora presente è stato messo
in sicurezza mediante confinamento e quindi reso innocuo. La
"C.A.S." ha allestito una squadra di pronto intervento per le
eventuali opere di manutenzione sui materiali contenenti amianto
con lavoratori formati in modo specifico, seguendo procedure di
lavoro predeterminate e controllate.
Allo stato attuale, sempre il servizio dell'USL sta verificando
con sopralluoghi specifici lo stato effettivo del materiale ancora
presente. Da parte sua, l'ARPA, oltre ad avere collaborato con il
Servizio di prevenzione dell'USL per quanto riguarda l'area Cogne,
è intervenuta sia per quanto riguarda la bonifica di amianto della
centrale idroelettrica in caverna di Avise, sia per quanto riguarda
gli ambienti di lavoro alla RAI, in particolare presso i locali
ubicati in via Chambéry e nel magazzino dei zona Tzambarlet, con
l'obiettivo di stimare la concentrazione delle polveri di fibre
aerodisperse in alcuni locali di questi luoghi di lavoro.
Nel 2002 sono state segnalate al servizio dell'USL sia dai
medici competenti, sia dall'INAIL, sia dal Reparto di oncologia
dell'Ospedale di Aosta, 7 casi di malattie dovute all'esposizione
ad amianto. Di questi casi si riportano di seguito i comparti di
riferimento: 3 casi riguardano il settore siderurgico, 1 caso è
un'esposizione al di fuori del territorio valdostano - si tratta di
un lavoratore del porto di Genova - 1 caso un settore di
confezionamento abiti, 1 caso riguarda un'azienda di servizi
stradali, 1 caso è di dubbia origine professionale. Di tutti i casi
di malattie professionali asbesto-correlate, sono state effettuate
le relative indagini di polizia giudiziaria.
In risposta alla seconda questione, l'INAIL, sulla base della
relazione della "Fintecna", che è giunta il 28 dicembre 2002
all'INAIL, provvederà ad integrare entro il 28 febbraio la propria
precedente relazione sul rischio amianto alla "Cogne". Direi che
per quanto riguarda la "Cogne" si completa la situazione dei dati
relativi al rischio amianto. Di conseguenza, in relazione ai tempi
di inoltro da parte della "C.A.S." dei 458 curricula mancanti, si
procederà a partire dal mese di marzo a verificare tutte le istanze
di riconoscimento pervenute. Tutta l'operazione dovrebbe
progressivamente completarsi per quanto attiene la parte di
competenza INAIL entro il mese di maggio. Per quanto riguarda le
domande riferite alla "Cogne", presentate entro il 15 gennaio
all'INAIL, ci sono 748 richieste, 72 sono attestazioni positive già
rilasciate agli interessati, 458 sono pendenti in attesa di
curricula, 218 con curricula incompleto o da esaminare. Ci rendiamo
conto che la dimensione del problema è grande, ma è stata cura
dell'Assessorato di far presente agli enti interessati la necessità
di procedere con la massima urgenza. Per quanto riguarda l'INPS, a
fronte di 695 domande pervenute, l'INPS ne ha provvisoriamente
respinte 546 per mancanza di certificazione INAIL, quindi queste
verranno riprese in considerazione all'arrivo dei curricula. Ne ha
accolte 40, altre 15 sono in liquidazione, mentre 94 sono ancora da
istruire.
In risposta all'ultima questione, per quanto riguarda la "Cogne"
e le aziende che lavoravano come appaltatrici della "Cogne", grossi
problemi non ci sono. Un problema specifico riguarda 48 domande,
che sono state presentate all'INAIL da parte di ex lavoratori
"Ilssa Viola", e che sono state respinte da questo istituto, in
quanto risultano mancanti della relazione tecnica che certifichi
l'esposizione ad amianto.
Il problema è complesso; per cercare di trovare una soluzione ho
incontrato recentemente i patronati che seguono le istanze di
questi lavoratori e, nel corso della riunione con i patronati, è
emerso che le testimonianze che sono state raccolte dai patronati
nei confronti di ex dipendenti o ex responsabili dell'azienda, sia
pure sulla base di autocertificazioni fatte dagli interessati, non
sono state ritenute sufficienti dall'INAIL, in quanto secondo
l'istituto non certificano in modo chiaro la situazione di amianto,
cioè ci vogliono ulteriori dati, un po' come è successo per la
"Cogne". Sarebbe possibile anche istituire un contenzioso nei
confronti di INPS e INAIL a detta degli stessi patronati, però ci
troveremmo di fronte al problema che, mancando un'adeguata
certificazione, il rischio del contenzioso è che sia soccombente
nei confronti dei lavoratori interessati, per cui la soluzione che
si è individuata è quella di rivolgersi - e mi farò parte attiva io
- all'ex gruppo "Orlando", che oggi è diventato "Gruppo Europa
Metalli", per fare in modo che l'azienda fornisca, così come ha
fatto "Fintecna" nel caso di "Cogne", quei dati che sono utili per
ricostruire la situazione di amianto all'interno di "Ilssa
Viola".
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e devo dire - per le notizie che ci ha fornito - di
essere abbastanza soddisfatto, anche perché l'Assessore dimostra di
seguire molto da vicino la vertenza. L'invito che gli rivolgo,
oltre a chiedergli che mi fornisca il testo della risposta che mi
ha dato, perché in cinque minuti che ho a disposizione non posso
fare una valutazione globale, è di perseverare, per cercare di
colmare i ritardi che purtroppo si registrano. Per quanto riguarda
i lavoratori della "Ilssa Viola", apprezzo l'atto che intende
compiere l'Assessore, per fare in modo che anche questi lavoratori
non vengano esclusi dai benefici della legge dello Stato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK