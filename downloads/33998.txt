Consiglio Regionale della Valle d'Aosta - Oggetto del Consiglio n. 1967 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1967 del 21 settembre 2011 - Resoconto
OGGETTO N. 1967/XIII - Interpellanza: "Interventi per il
miglioramento dell'assistenza sanitaria dei detenuti della casa
circondariale di Brissogne".
Interpellanza
Considerato che negli ultimi mesi si sono moltiplicati i casi
di aggressione ad agenti di custodia all'interno della casa
circondariale di Brissogne;
Preso atto che tali episodi di violenza non fanno che
confermare in maniera eclatante una situazione grave all'interno
del carcere valdostano per ciò che concerne non solo la sicurezza
dei lavoratori, ma anche il sovraffollamento e l'accesso alle cure
mediche da parte dei detenuti, in quanto tali situazioni, più volte
denunciate, non fanno che esasperare gli animi all'interno della
casa circondariale;
Considerato che il Governo ha impugnato davanti alla Corte
Costituzionale la Legge regionale n. 11 del 2011 recante:
"Disciplina dell'esercizio delle funzioni in materia di medicina e
sanità penitenziaria trasferite alla Regione Autonoma Valle d'Aosta
ai sensi del Decreto Legislativo 26 ottobre 2010, n. 192";
i sottoscritti Consiglieri regionali
Interpellano
la Giunta regionale per sapere:
1) quale sia l'attuale situazione della casa circondariale di
Brissogne sotto l'aspetto del sovraffollamento di detenuti rispetto
alla capienza massima prevista e per quanto concerne la sicurezza
del personale preposto alla custodia dei detenuti;
2) come intenda intervenire per migliorare le condizioni di
salute e dell'accesso alle cure mediche da parte dei detenuti, in
attesa di conoscere il pronunciamento della Corte Costituzionale
sulla Legge regionale n. 11/2011.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Negli ultimi mesi si sono moltiplicati i
casi di aggressione ad agenti di custodia all'interno della casa
circondariale di Brissogne. Tali episodi di violenza non fanno che
confermare in maniera eclatante una situazione grave all'interno
del carcere valdostano per ciò che concerne non solo la sicurezza
dei lavoratori, ma anche il sovraffollamento e l'accesso alle cure
mediche da parte dei detenuti, in quanto tali situazioni, più volte
denunciate, non fanno che esasperare gli animi all'interno della
casa circondariale. Considerato che il Governo ha impugnato davanti
alla Corte costituzionale la legge regionale n. 11 del 2011
recante: "Disciplina dell'esercizio delle funzioni in materia di
medicina e sanità penitenziaria trasferite alla Regione autonoma
Valle d'Aosta ai sensi del decreto legislativo 26 ottobre 2010, n.
192", volevamo sapere dall'Assessore quale sia l'attuale situazione
della casa circondariale di Brissogne sotto l'aspetto del
sovraffollamento di detenuti rispetto alla capienza massima
prevista e per quanto concerne la sicurezza del personale preposto
alla custodia dei detenuti; come intenda intervenire per migliorare
le condizioni di salute e dell'accesso alle cure mediche da parte
dei detenuti, in attesa di conoscere il pronunciamento della Corte
costituzionale sulla legge regionale n. 11/2011. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Una premessa prima di entrare nella puntualità delle domande che
sono state poste. Prima di procedere al puntuale riscontro delle
richieste, mi preme precisare riguardo alle competenze ed alle
responsabilità dirette all'Amministrazione regionale. La competenza
in materia di gestione strutturale penitenziaria sul territorio
(anche regionale) spettano al Dipartimento dell'Amministrazione
penitenziaria del Ministero della giustizia e pertanto vi sono
possibilità di intervento da parte dell'Amministrazione limitate in
un'ottica di collaborazione e responsabilità reciproca. Rispetto ai
denunciati episodi di aggressione ad agenti di custodia all'interno
della Casa circondariale, che sono stati richiamati, fortunatamente
sono casi sono molto isolati, mi sono informato e si tratta di tre
casi negli ultimi mesi; tuttavia, si condivide la preoccupazione
per la sicurezza dei lavoratori addetti alla custodia dei detenuti.
Il sovraffollamento delle carceri è un problema nazionale, a cui
purtroppo non sfugge neppure la piccola realtà valdostana. Che il
disagio dovuto a coabitazione forzata in spazi ristretti tenda ad
esasperare gli animi è comprensibile, ma il ventilato
sovraffollamento della casa circondariale di Brissogne non è tale
da pregiudicare l'accesso alle cure mediche da parte dei detenuti.
Su questo voglio solo aggiornare che il recente decreto
ministeriale ha rivisto i posti e attualmente la casa circondariale
di Brissogne, ha una capienza, in virtù del recente decreto, di 290
posti e, ad oggi, ci sono ben 280 persone.
Riguardo alla prima domanda, il problema del
"sovraffollamento dei detenuti"
rispetto alla capienza
massima prevista è già stato sollevato dalla Regione ed affrontato
con la direzione della Casa circondariale; tuttavia, il
sopraccitato presunto sovraffollamento è in linea, e forse
addirittura al di sotto, della media nazionale. Giova infine
ripetere che il passaggio dell'esercizio delle funzioni di medicina
penitenziaria non è ancora avvenuto in virtù del combinato disposto
del DPCM 1° aprile 2008, ed è già stata richiamata la motivazione;
adesso richiamo anche il perché. Si evidenzia, tra l'altro, che il
decreto di trasferimento delle necessarie risorse finanziarie non è
quindi ancora stato adottato.
Seconda domanda:
"come si intende intervenire per migliorare
le condizioni di salute"
dei detenuti, premetto che
l'Amministrazione regionale ha già provveduto a formulare puntuali
controdeduzioni in merito all'impugnativa e, ad oggi, non è stato
dato alcun riscontro. Apro una parentesi, per ricordare come
l'impugnativa riguardava le modalità di inquadramento del personale
medico, cioè avevamo posto, in termini di legge, che il personale
medico doveva essere inquadrato, nell'ambito dei contratti della
medicina generale, vedi "guardia medica". In realtà non c'è nulla
nella legislazione, noi facciamo riferimento alle linee di
indirizzo che la Commissione salute dell'Assessorato della sanità e
la Conferenza Stato-Regioni aveva dato, quindi nel contratto
collettivo nazionale della medicina generale si fa riferimento al
fatto che i medici che lavorano nelle strutture circondariali
devono avere questo contratto della medicina generale. Il Ministero
delle finanze dice che questo contratto è troppo oneroso, quindi
bisognerebbe mantenere il contratto precedente che è diverso e meno
oneroso per l'Amministrazione. Ora, su questo, si gioca il
contenzioso, tenendo conto che tanti altri istituti - quando sono
stati fatti i passaggi in altre Regioni - hanno applicato il
contratto della medicina generale. La nostra paura è che non
troveremo nessun medico che viene a lavorare con un contratto
inferiore, quindi cercheremo di sostenere quello che abbiamo messo
in legge, cioè che il contratto di riferimento sia quello della
medicina generale. Per quanto riguarda questo aspetto, è chiaro che
finché non viene superato questo aspetto dell'impugnativa, le
competenze sono sempre totalmente a capo del Ministero di
giustizia. Comunque una serie di funzioni e di competenze sono già
state esercitate in virtù delle norme di attuazione dello Statuto
della Valle d'Aosta, si è già detto come si cerca di intervenire in
diversi settori. Tutto il SERT, da anni, si prende in carico tutti
gli utenti sono in carcere.
Il protocollo d'intesa sottoscritto nel 1990 fra il Ministero di
grazia e giustizia e la Regione Valle d'Aosta afferma che ci deve
essere un accordo di cooperazione fra la casa circondariale e
l'Amministrazione regionale. Per quanto riguarda l'organizzazione
regionale sono già state individuate le funzioni di coordinamento
per la sanità penitenziaria tra le competenze assegnate al Servizio
dipendenze patologiche, salute mentale e promozione della salute e,
per quanto riguarda gli utenti specifici, al Servizio famiglia e
politiche giovanili dell'Assessorato. Nel programmare
l'organizzazione dell'assistenza penitenziaria da parte
dell'Azienda USL è in corso la redazione di un documento di
indirizzo delle linee operative ed applicative degli interventi di
sanità penitenziaria, mentre al momento, non possono ancora essere
previsti né finanziamenti, né programmi o progetti specifici.
In sostanza saremmo già pronti insieme all'Azienda USL per
partire con l'organizzazione all'interno del carcere, chiaramente
occorre attendere che si sblocchi il discorso della legge
impugnata. Inoltre, si è già badato a verificare la disponibilità
di locali e di idonee attrezzature all'interno della casa
circondariale per la nuova attività sanitaria e di ambulatorio.
Attendiamo solo gli sviluppi dell'impugnativa con il Governo e poi
potremo intervenire. Aspettiamo di essere convocati o che il
Ministero delle finanze ci dica quali sono i termini, le modifiche
che possiamo concordare, e a quel punto può avvenire il secondo
passaggio che attribuirà le varie competenze; mancherebbe quindi
ancora il decreto da parte delle finanze alla Regione Valle d'Aosta
per poter attuare appieno questa assistenza sanitaria nel carcere.
Quindi il punto fondamentale è che finché non si sblocca
l'impugnativa del Governo, noi, già da due mesi e mezzo, abbiamo
fatto delle richieste di incontro, che però al momento non ci è
ancora stato concesso.
Per l'assistenza penitenziaria da parte dell'Azienda USL è in
corso di redazione un documento di indirizzo delle linee
operative-applicative degli interventi di sanità penitenziaria.
Presidente
- La parola alla Consigliera Carmela
Fontana.
Fontana (PD)
- Volevo ringraziare l'Assessore per le
notizie che mi ha fornito, ma la mia domanda andava al di là di
questo, anche perché sapevamo che c'è questa legge, che comunque la
Valle d'Aosta ha fatto un buon lavoro per quanto riguarda
questo.
Nella visita che avevamo fatto ad agosto come delegazione, era
emerso che la problematica più grossa era l'accesso alle cure dei
detenuti, per quello arrivano queste risse e questi problemi che ci
sono all'interno, perché se c'è un detenuto che ha bisogno e magari
la guardia è impegnata con altri...non ci sono guardie sufficienti
per portarlo in ospedale, perché non hanno dei medici reperibili.
Mi chiedo questo: se questa legge che hanno impugnato magari non la
sbloccano subito, noi staremo a vedere?
Ritengo che sono esseri umani e hanno bisogno solo di qualche
medicina, sono persone che non hanno i soldi per potersela comprare
e che non sono nemmeno italiane, perché...
(interruzione dell'Assessore Albert Lanièce, fuori
microfono)
...mi sembra di aver capito che non sia così, che se hanno
bisogno, hanno la problematica di avere le medicine. Su questo
punto volevo chiedere all'Assessore di fare un incontro, di vedere,
come Regione, cosa potevamo fare per andar loro incontro, almeno su
questa problematica. I problemi che vengono fuori sono proprio per
le cure che devono fare i detenuti, era questo il punto, anche
perché se sono altre problematiche si può anche aspettare; ma lei
sa meglio di me che quando si sta male, non è così bello stare male
e non avere nessuno che ti dia una mano di aiuto! Su questo punto
magari si può informare bene, perché mi sembra di aver capito
questo; se possiamo fare qualcosa in più come Consiglio regionale
per dare almeno le medicine, nel frattempo che si sblocchi questa
legge. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK