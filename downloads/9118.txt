Consiglio Regionale della Valle d'Aosta - Oggetto del Consiglio n. 3640 del 6 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3640 del 6 aprile 1988 - Resoconto
OGGETTO N. 3640/VIII - INTERVENTI PER LA REALIZZAZIONE DI UN
NUOVO PONTE PER LA FRAZIONE ECHALLOD DI ARNAD E PER LA SALVAGUARDIA
DEL VECCHIO_ (Interpellanze)_
PRESIDENTE:
Gli oggetti 21 e 22 sono da ritenere analoghi
e, pertanto, la Presidenza propone che le due interpellanze siano
discusse abbinate.
Do lettura della prima interpellanza in oggetto, presentata dai
Consiglieri Cout e Baldassarre.
INTERPELLANZA
Dopo alterne vicende e varie discussioni sul problema del
collegamento viario della frazione Echallod al Capoluogo del Comune
di Arnad, si è verificato quello che molti temevano, che in molte
occasioni è stato sottolineato e che era anche facilmente
prevedibile: il transito di un "camion" ha divelto una parte della
sponda del vecchio ed inadeguato ponte, creando ulteriori disagi e
preoccupazioni alla popolazione di Echallod.
Tutto questo non fa che confermare la tesi sostenuta dalla
popolazione, che in diverse occasioni abbiamo riportato in
Consiglio, della necessità di un nuovo ponte che serva da
collegamento, lasciando svolgere al vecchio ponte il ruolo cui è
giustamente destinato di monumento storico, che dopo essere servito
egregiamente a coloro che hanno avuto bisogno per secoli di
attraversare la Dora in quel luogo, sopravvissuto alle intemperie
ed ai disastri succedutisi (che hanno tra l'altro divelto non pochi
altri ponti), superato ed inadeguato, deve ora essere lasciato lì,
bello ed interessante testimone dei nostri secoli di storia
passata, ma inoperoso, affinché non venga ulteriormente
danneggiato.
Urge invece arrivare al più presto alla costruzione del nuovo
ponte, dapprima negato alla popolazione di Echallod, e poi
promesso, progettato, bocciato, ora da riprogettare e
costruire.
Ciò premesso i sottoscritti Consiglieri regionali
INTERPELLANO
il Presidente della Giunta regionale e gli Assessori
competenti per sapere:
1) se concordano, finalmente, sull'urgenza della
realizzazione di un nuovo ponte di collegamento della frazione di
Echallod al Capoluogo;
2) quali sono le disposizioni date, o che si intendono dare,
e a chi, per l'incarico di una riprogettazione del nuovo ponte,
entro quale tempo potrà essere terminato il progetto e realizzato
il nuovo ponte;
3) se verranno date delle disposizioni e quali per la
regolamentazione del traffico per un passaggio o meno sul vecchio
ponte di Echallod.
PRESIDENTE:
Do lettura della seconda interpellanza in
oggetto, presentata dal Consigliere Torrione.
INTERPELLANZA
La vicenda del ponte di Echallod in Comune di Arnad ha
indubbiamente assunto aspetti che non possono non preoccupare sia
per quanto riguarda la stabilità dello stesso manufatto sia per ciò
che si riferisce ai disagi e anche ai pericoli cui è soggetta la
popolazione dell'intera frazione.
Ora al fine di considerare il problema in tutte le sue
implicazioni nonché di stabilire atteggiamenti che possano essere
concordati anche con il Comune di Arnad, è necessario che
l'Amministrazione regionale espliciti con estrema chiarezza quali
sono i suoi intendimenti in merito alla soluzione definitiva da
dare al problema stesso.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a) se esiste una perizia circa la stabilità del ponte di
Echallod;
b) se il recente episodio della caduta di una sponda del ponte,
determinata peraltro dall'urto di un camioncino, sia dovuta anche a
fattori strutturali, data appunto la vetustà del manufatto;
c) quali sono gli intendimenti della Giunta in merito alla
soluzione definitiva e alternativa al ponte in questione;
d) se la recente riapertura al traffico del ponte è avvenuta
dopo un parere tecnico richiesto dall'Amministrazione comunale di
Arnad.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
È proprio il caso di dire che è successo
quello che da tempo si temeva: il passaggio di un furgoncino ha
divelto una sponda del vecchio ponte di Echallod che, così, è stato
chiuso al transito.
Non ci voleva molto per capire che per quel ponte, che è anche
un monumento, si doveva trovare una soluzione diversa. Solo una
miope visione delle cose, noncurante dei reali bisogni della gente,
poteva eludere le iniziative che si sarebbero dovute assumere per
conservare a quel monumento la sua logica destinazione e risolvere
al più presto il collegamento al suo capoluogo di una frazione che,
come mi faceva notare qualcuno, ha oltre 160 abitanti ed è, quindi,
più grossa di alcuni comuni della Valle d'Aosta. Ci si sarebbe
risparmiato, così, di avanzare delle proposte incredibili, che pure
sono state fatte, come quella di suggerire alla gente di Echallod
di raggiungere il capoluogo di Arnad passando attraverso Issogne o
addirittura attraverso Hône, cosicché quella gente, si è sentita, a
volte, presa in giro.
Probabilmente, anche dopo quanto è accaduto tutto resterà come
prima. A quella gente si risponderà che il ponte di Echallod deve
rimanere un monumento e che, molto presto, si farà un nuovo ponte.
Si dirà che si stanno studiando le soluzioni più idonee e che,
invece di far passare il ponte sopra la ferrovia con un viadotto
alto 10 metri, si cercherà di passare sotto la ferrovia, con un
minore impatto ambientale e con tutti gli aspetti positivi
conseguenti.
Ma per arrivare a ciò, era proprio necessario che la popolazione
ricorresse a petizioni su petizioni? Era proprio necessario che
fossero avanzate tante interrogazioni ed interpellanze sia in
Consiglio regionale sia nel Consiglio comunale di Arnad? Era
necessario che l'ultima petizione fosse firmata non solo dalla
popolazione della frazione di Echallod, ma anche dalla popolazione
di Arnad capoluogo, con in testa il parroco che vi ha anche
aggiunto qualcosa scritto di suo pugno ed il timbro della
parrocchia?
Io penso che si debbano dare delle risposte. Perché questo
problema non è stato risolto prima? Perché, oltre a perdere una
parte di questo monumento, si è corso addirittura il rischio di
perdere l'intero monumento? Se qualcuno di voi si recherà ad
Echallod, può constatare che ormai una parte dei muri di sponda del
ponte è ridotta a "guard-rail". Poiché penso che ci siano delle
cose su cui riflettere e delle risposte da dare, pregherei
l'Assessore ai Lavori Pubblici o il Presidente della Giunta di
rispondere anche a quanto sto per dire. Una volta c'era un cartello
che vietava il transito sul ponte ai veicoli di peso superiore ad
una tonnellata e mezza. Quel cartello, però, è sparito e non è
stato più rimesso. Signor Presidente, mi risulta che, sin dal 1985,
è stato fatto uno studio su questo ponte, probabilmente
contemporaneo allo studio fatto sul ponte di Perloz e su altri, che
ne prescriveva l'immediata chiusura, il rifacimento delle sponde e
l'eventuale riapertura limitata solo al passaggio pedonale.
Come mai, finora, non si è mai parlato di questo studio? Ci
devono essere date delle risposte e, a nostro parere, non basterà
dire che, probabilmente, la responsabilità è del comune perché la
strada che attraversa il ponte è comunale. A nostro parere, la
responsabilità, almeno per certi aspetti, è anche della Regione,
perché l'unica soluzione valida è la costruzione di un nuovo ponte
e solo questa è la decisione che può salvare il ponte di Arnad e
togliere dal pericolo...
(...INTERRUZIONE...)
Non so se l'argomento interessa i Consiglieri, ma chiedo che
almeno mi si lasci parlare...
Dico, quindi, che occorre dare una risposta con i fatti, se non
vogliamo che i bambini di Echallod che vanno a scuola ad Arnad
siano costretti a transitare con il pulmino su questo ponte e che
tutte le altre persone che lo devono attraversare corrano rischi
per la propria incolumità.
È giusto che questo ponte sia quel monumento che deve essere e
che possa essere fotografato anche meglio da un nuovo ponte, che
dovrà essere costruito o un po' a monte, o al limite un po' a
valle. Cinque o dieci anni fa, quando si prospettò questa
necessità, non fummo ascoltati e, in campagna elettorale, il
Presidente della Giunta di allora ci disse chiaramente: "Il ponte
di Echallod non si fa!". Adesso, invece, si sta cambiando parere,
ma sarebbe stato meglio partire con queste idee cinque o dieci anni
prima.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Mi auguro di stimolare
l'attenzione del Presidente della Giunta e, in modo particolare,
dell'Assessore ai Lavori Pubblici Fosson, che non ci commuove,
nonostante il suo sorriso, perché noi vogliamo i fatti, mentre qui
ci troviamo di fronte ai misteri dell'Assessorato ai Lavori
Pubblici.
Ha fatto bene il Consigliere Cout a dire che non c'era bisogno
di una protesta e di una petizione, che non c'era bisogno che la
gente continuasse ad interessare la stampa, perché il problema
doveva essere risolto. Se è vero che esiste una relazione che
risale al 1985, ciò è molto importante, caro Assessore, perché tu
hai omesso di intervenire e, quindi, ti sei assunto una grave
responsabilità! Non c'è niente da fare su questo! Il tuo sorriso
non ci può incantare e la gente non deve ricorrere alle petizioni e
ai Consiglieri regionali per tutelare il sacrosanto diritto di non
correre dei rischi! Su quel ponte passano dei bambini che corrono
dei rischi ogni giorno!
La sensibilità dell'Assessore, in merito, è pochissima e tra
poco lo sentiremo dirci: "Abbiamo dato incarico.. Faremo... Abbiamo
stabilito che, forse, faremo un tunnel... Faremo...". Chissà che
cosa inventerà, pur di acquietare la nostra curiosità. Potete dirci
tutto quello che volete, ma dovete rispondere con dei fatti, perché
la gente aspetta e vuole vivere in pace nel proprio paese e
l'Amministrazione regionale ha il dovere di far vivere in pace la
gente nel suo paese!
Non rifaccio la cronistoria dei fatti, che è già stata ricordata
dal Consigliere Cout. C'è una petizione, c'è della pente che si
muove perché è stanca di subire soprusi e prepotenze da parte degli
Amministratori e noi siamo con essa solidali.
Assessore Fosson, io mi auguro che tu ti alzi e ci dica dei
fatti ossia: quando, in che maniera e perché, dal 1985, hai omesso
atti d'ufficio e te ne sei assunta la responsabilità, perché nella
relazione c'era scritto che si trattava di un ponte pericolante. Il
tuo intervento avrebbe dovuto essere tempestivo ma, dal 1985 al
1988, non c'è stato alcun intervento, anzi, la situazione si è
aggravata con pericoli giornalieri!
Mi auguro, quindi, che nella risposta tu ci sappia dire che cosa
concretamente fate o avete fatto; ma non ci devi dire che hai
commissionato uno studio, perché quello l'avresti dovuto fare nel
1985! Adesso, invece, ci devi dire come il tuo Assessorato, e
quindi l'Amministrazione regionale, vuole intervenire!
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
A me resta poco da dire, perché i
Colleghi che mi hanno preceduto hanno avuto la possibilità di
argomentare le ragioni che rendono necessaria la costruzione di un
altro ponte.
Ho la sensazione che su questo argomento ci sia stato un certo
palleggiamento di responsabilità, perché non è pensabile che un
ponte sia transitabile un giorno e non lo sia più un altro. Se il
ponte è pericolante va chiuso al traffico, pedonale e non; se poi
non è da chiudere al traffico, smettiamola di cambiare
atteggiamenti ogni giorno!
Da un lato, quindi, c'è la petizione della gente e dall'altro
c'è il ponte che, così come si presenta, - e non mi rivolgo tanto
all'Assessore ai Lavori Pubblici, quanto piuttosto all'Assessore al
Turismo, Urbanistica e Beni Culturali - non consente che sia
valorizzato esteticamente, anche perché io credo che debba essere
considerato come un vero monumento e trattato come tale. Il fatto
che sul ponte, al posto delle strutture originarie, ci siano dei
pezzi di "guard-rail" o cose di questo genere, non è una
circostanza consona alla dignità di un manufatto che, per conto
mio, ha un valore artistico e, se vogliamo, anche archeologico,
visto e considerato che, se non è romano, è quantomeno
medioevale.
Io ho avuto la possibilità e l'opportunità di tastare un pochino
il polso della gente di Echallod e mi preoccupa il suo stato
d'animo. La gente, obiettivamente, ha paura a far transitare lo
scuolabus e altri mezzi su quel ponte, perché lo ritiene
pericolante. Chiedo, pertanto, all'Assessore di tranquillizzare
quella gente sulla possibilità del ponte di stare in piedi o meno e
di dirci se esiste una perizia tecnica che possa sgomberare il
campo da qualsiasi preoccupazione o equivoco.
Altra questione, poi, è la ricerca di una soluzione alternativa.
Dalla rassegna stampa di questi ultimi tempi emerge un balletto di
soluzioni un pochino assurdo: una volta se ne prospetta una, alla
quale fa seguito la giusta richiesta di valutare anche l'impatto
ambientale, e una volta se ne prospetta un'altra, ma non la si
persegue sino in fondo. Se la gente deve ancora transitare su quel
ponte, deve sapere che si tratta di un transito a termine, dopo di
che si provvederà con la costruzione di un nuovo ponte. Ma prima
occorre sapere dall'Assessore se quel ponte è pericolante o meno,
perché questo è il dato di fatto che preoccupa la gente di
Echallod. Chi ha dei figli, è giustamente preoccupato perché lo
scuolabus continua a transitare su di una struttura che ha sulla
schiena alcune centinaia di anni e che ha visto passare anche
troppa acqua sotto la sua arcata.
Forse è arrivato il momento di mandare in pensione questo ponte
e di trasformarlo in un monumento. La migliore soluzione
progettuale potrebbe essere quella che presenta l'impatto
ambientale meno violento, però l'Assessore dovrebbe indicarcela con
esattezza e dirci: "D'accordo con l'amministrazione comunale,
abbiamo trovato la possibilità di costruire il nuovo ponte in
alternativa al vecchio. Questi sono i tempi della sua eventuale
realizzazione".
Se questa sarà la risposta, io mi dichiarerò soddisfatto,
altrimenti dovrò tornare ulteriormente sull'argomento, anche perché
va rimosso ad ogni costo lo stato di confusione che regna tra gli
abitanti della frazione di Echallod. Grazie.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
È l'ennesima volta che parliamo del ponte
di Echallod e la Giunta ritiene di aver già detto tutto rispondendo
alle precedenti interpellanze dei vari Consiglieri, attraverso il
sottoscritto.
Io ritengo che il fatto nuovo che ha determinato la
presentazione di queste interpellanze è costituito dal camion che,
per un evento imprecisato, ha demolito parzialmente, non la
spalletta del ponte, ma il muro di contenimento o di parapetto. Ciò
ha fatto tornare alla ribalta il problema di Echallod e del suo
collegamento con Arnad.
Ripeto, perciò, per l'ennesima volta quanto ho già detto e cioè
che il collegamento tra la frazione di Echallod ed il capoluogo di
Arnad è un problema di interesse comunale e che, quindi,
l'iniziativa per la soluzione del collegamento spetta al comune.
Spetterà poi alla Regione, nell'ambito del suo programma di
finanziamento del FRIO, addivenire al finanziamento del nuovo
collegamento.
Sul nuovo collegamento, che si può ritenere opportuno, è stato
presentato un primo progetto, quello cui facevano riferimento il
Consigliere Torrione ed altri Consiglieri e che, per il suo impatto
sull'ambiente, è stato giudicato negativamente dalla Sovrintendenza
ai Beni Culturali. A fronte di questo parere, il comune sta ora
elaborando un nuovo progetto che, nella fase attuale, è a livello
di progetto di massima e che prevede un sottopasso, rispetto alle
ferrovia, e la realizzazione del ponte ad una quota più bassa
rispetto al viadotto già previsto.
Per quanto riguarda, quindi, la prospettiva futura della
fruizione del collegamento tra Echallod ed Arnad, c'è questa
ipotesi, sulla quale il comune sta ora lavorando. Non appena il
Comune, attraverso i suoi progettisti, ci avrà presentato un
progetto esecutivo approvabile e approvato, io ritengo che la
Giunta regionale ed il Consiglio regionale non avranno problemi a
provvedere al suo finanziamento. Questo per quanto riguarda il
collegamento futuro.
Per quanto riguarda, invece, la struttura esistente del ponte di
Echallod, che è settecentesco con caratteristiche strutturali e
tipologiche che fanno ipotizzare una sua data di costruzione più
antecedente e probabilmente medioevale, c'è la perizia fatta
redigere dall'Assessorato regionale ai Lavori Pubblici, proprio
quella a cui accennavano i Consiglieri Cout e Baldassarre e che io
posso dare loro in visione, e della quale intendo leggere a parte
conclusiva che dice chiaramente:
"
Le
sollecitazioni poste dal traffico veicolare, la
vetustà dell'intera opera e le suddette lesioni riscontrate -
dimostrate dalle fotografie e dal loro preciso rilievo - concorrono
a suggerire una tempestiva disabilitazione al normale transito in
tempi brevi ed una successiva restituzione, previ normali lavori di
manutenzione conservativa, al passaggio pedonale. Le attuali
condizioni manutentorie risultano globalmente discrete, ma
suggeriscono...."
Non ci sono, cioè, pericoli immediati...
BALDASSARRE
(fuori microfono): Ma lo dice la relazione
che c'è pericolo...!
FOSSON (D.C.):
Ma no! Questa relazione è stata consegnata
al Comune. Un collegamento diretto, tra Echallod ed Arnad, esiste
già, anche se è più disagevole. Se ci fossero dei problemi sarebbe
sufficiente passare dall'altra parte.
Ripeto, quindi, che la soluzione di prospettiva è quella di un
collegamento più diretto, e su di essa il comune sta lavorando. Per
quanto riguarda il ponte, questa perizia dice - e su questo penso
che siamo tutti d'accordo - che, in prospettiva, occorre restituire
il ponte di Echallod al normale transito pedonale, ma che, al
momento, non ci sono pericoli impellenti.
Aggiungo ancora che l'incidente che c'è stato è dovuto
esclusivamente a motivi di transito veicolare. Il paracarro o il
"guard-rail", divelto per imperizia di guida, in questo caso è
coinciso con l'abbattimento di un muro di parapetto che, però, non
ha comportato lesioni al ponte.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
La risposta dell'Assessore non fa che
confermare i nostri dubbi sul ponte, che presenta un reale pericolo
di passaggio e pertanto vanno prese delle decisioni sul transito
veicolare.
Signor Assessore, se tu vai, senza bisogno di questa perizia,
sotto il ponte di Echallod, ti prendi paura al solo vedere le crepe
ed i vuoti che ci sono e che la popolazione di Echallod aveva già
visto da tempo! Al limite, non ci sarebbe stato neanche bisogno di
fare questa perizia! Meno male, comunque, che ci siamo arrivati e
ci auguriamo che questo possa accelerare l'esecuzione della nuova
opera che, ormai, è più che necessaria, anche perché continuare a
dire che ci sono altre vie di collegamento con Arnad, facendo il
giro per Issogne o per Hône, significa prendere in giro noi e anche
coloro che sono costretti a fare questi giri.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Tutti sappiamo che i nostri
interventi e le risposte dell'Assessore rimangono registrati agli
atti del Consiglio: prendiamo atto che il ponte è pericolante.
Assessore, nella relazione del 1985, che tu ci hai letto, c'è
scritto che il ponte era pericolante e che necessitava già allora
di un tempestivo intervento per mettere fine al traffico.
L'Assessore ci ha detto che il ponte stava per crollare e, se non
ha usato questo termine, ci è andato molto vicino. Ha detto che è
pericoloso transitare sul ponte, ma ha anche aggiunto che chi vuole
raggiungere Arnad, da Echallod, potrà fare il giro da
Pont-Saint-Martin, da Issogne o, magari, anche da Torino. Ognuno,
cioè, farà il giro che potrà!
L'Assessore dice: "È l'ennesima volta che parliamo di questo
problema in Consiglio regionale!". Ma io dico che è l'ennesima
volta che l'Assessore regionale non prende provvedimenti ed ora
veniamo a sapere che le responsabilità sono del comune di Issogne!
Ma allora qui bisogna capire di chi sono queste responsabilità. È
certo, però, che una è dell'Assessore ai Lavori Pubblici che, pur
essendo a conoscenza dal 1985 della pericolosità di quel ponte, non
ha preso alcun provvedimento ed ha lasciato che la gente
continuasse a circolare ed ancora permette che vi si transiti
sopra, con pericolo per tutti, e suggerisce agli abitanti della
frazione di Echallod di seguire altre strade per raggiungere casa
propria.
Io ritengo che questo modo di agire sia da condannare. Noi non
ci fermeremo a queste risposte, perché riteniamo che la gente abbia
ragione e che i Consiglieri regionali abbiano il dovere di
appoggiare la loro iniziativa. Ne assumeremo anche delle nostre e
manderemo una diffida all'Assessore ed al comune, per costringerli
ad assumere precisi provvedimenti.
Comunque, caro Assessore, credo che le risposte che hai dato a
dei Consiglieri regionali siano da condannare, anche perché danno
l'impressione che, quasi quasi, abbiamo disturbato il manovratore,
ossia non dovevamo disturbare per l'ennesima volta l'Assessore! Non
siamo stati noi a disturbare l'Assessore, ma è stata la gente a
chiedere il rispetto di un proprio diritto!
Noi, quindi, prendiamo atto di tutto ciò e diciamo pubblicamente
che il ponte è pericolante e pericoloso per il transito, per cui si
deve mettere la segnaletica adatta e si devono prendere gli
opportuni provvedimenti. Notificheremo all'Assessore ed al comune
questa nostra intenzione e ci attendiamo da loro delle risposte
precise.
Si dà atto che alle ore 17,04 assume la Presidenza il Presidente
BONDAZ.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che l'Assessore abbia fatto
bene a leggere in Consiglio quel pezzettino di perizia. Se prima
avevamo un dubbio, non solo non ci è stato fugato ma, anzi, ci è
stato confermato. Se io fossi al suo posto, dopo aver letto
attentamente quel pezzo di perizia, non dormirei più sonni
tranquilli. Mi stupisce, poi, che dorma sonni tranquilli anche il
sindaco di Arnad, dimostrando che, forse, l'autorità comunale non
ha ben compreso il contenuto della perizia.
La prima domanda della mia interpellanza chiede se esiste una
perizia sulla stabilità del ponte di Echallod. Assessore, la
perizia esiste e quella perizia dice che il ponte non è idoneo al
traffico veicolare, ma solo al traffico pedonale. Ne consegue che
anche il sindaco, e non solo l'Assessore regionale ai Lavori
Pubblici, deve assumere un atteggiamento coerente, impedendo almeno
il traffico veicolare. Questo dovrebbe essere il primo
provvedimento dell'autorità comunale, dopodiché si potrebbe anche
cominciare a discutere.
Adesso capisco perché la popolazione è particolarmente
preoccupata! Far passare lo scuolabus carico di bambini su quel
ponte, quando la stessa perizia dice che il ponte è idoneo solo al
transito pedonale, giustifica le sue perplessità, se non
addirittura un certo allarmismo che in questo caso sarebbe
giustificato.
Rivolgendomi non tanto all'Assessore, quanto e soprattutto al
Presidente della Giunta, e senza voler drammatizzare, io suggerirei
di richiamare il sindaco di Arnad ad una maggiore attenzione,
proprio sulla base di quella perizia. Se è vero che su quel ponte,
che è addirittura medioevale, possono transitare solo dei pedoni,
facciamo in modo che vi transitino solo i pedoni! Credo che il
Presidente della Giunta possa verificare se l'ulteriore passaggio
di automobili e di altri mezzi pesanti faccia precipitare la
situazione. Questo è il discorso di fondo, e sotto questo profilo
credo che sia giustificata la presa di posizione della popolazione
attraverso l'ultima petizione.
In attesa del nuovo ponte, i cui tempi di realizzazione saranno
piuttosto lunghi perché, se ho ben capito quanto ha detto
l'Assessore, siamo ancora alla fase iniziale del progetto, alla
quale seguiranno l'approvazione e l'appalto, io chiederei un deciso
intervento della Regione perché, se malauguratamente dovesse
succedere qualcosa, si potrebbe dire: "Ma qualcuno lo sapeva!".
Assessore, lo sapeva il perito che ha redatto quella perizia,
perché quello che ci è stato letto in Consiglio, a ben meditare,
non è affatto tranquillizzante, visto e considerato che su quel
ponte si può transitare solo "pedibus calcantibus". Il passaggio di
un autoveicolo su quel ponte stona ed è anche logico che stoni,
perché il ponte era stato fatto per il transito dei carriaggi; se
vi transitano dei mezzi più pesanti possono sorgere delle
perplessità.
Avendo combattuto una certa battaglia per i beni culturali,
concludo dicendo che quel bel ponte è da tenere lì e da ammirare.
Ci vuole, però, una soluzione alternativa. Trattiamolo come un
monumento, perché va trattato con un certo riguardo, e rimettiamo
anche adeguatamente in sesto i parapetti facendo intervenire la
Sovraintendenza, ma facciamoci passare sopra solo i pedoni e
deviamo il traffico veicolare su strade più lunghe. Chi ha la
macchina, purtroppo, dovrà sopportare questo disagio, che eviterà,
però, il ripetersi di ulteriori incidenti su quel ponte.
Questo è il modesto suggerimento che io mi permetto di dare
all'Assessore ed al Presidente della Giunta, nonché al sindaco di
Arnad, perché anche lui ha qualche responsabilità in tutta questa
vicenda. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK