Consiglio Regionale della Valle d'Aosta - Oggetto del Consiglio n. 817 del 22 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 817 del 22 settembre 1999 - Resoconto
OGGETTO N. 817/XI Notizie in merito al conferimento
dell'incarico di Primario del reparto di Urologia dell'Ospedale.
(Interrogazione)
Interrogazione
Preso atto che, con le delibere n. 1337
del 25/6/98 e n. 1580 del 23/7/98, l'USL ha provveduto
all’indizione, prima, e alla parziale modifica, poi,
del bando di concorso per il conferimento
dell’incarico di primario nel reparto di urologia
dell’ospedale di Aosta;
Preso atto che, con delibera dell’USL n. 2624 del
31/12/98, è stata nominata la Commissione esaminatrice del suddetto
concorso e che, con le delibere n. 492 del 15/2/99 e n. 1319 del
13/5/99, si è proceduto a modificare la composizione della
commissione;
Considerato che, in tale reparto esiste una situazione
problematica, tanto che lo stesso Sindaco di Aosta ha dichiarato
recentemente di aver dimezzato il proprio impegno istituzionale
così da riservare del tempo per esercitare la propria attività
professionale, venendo così in aiuto ai colleghi in difficoltà;
Considerato che ogni ritardo nel completamento delle strutture
dirigenziali incide in modo negativo sulla funzionalità del reparto
e quindi sulla qualità del servizio erogato;
La sottoscritta Consigliera regionale:
Interroga
L’Assessore competente per sapere:
1. da quanto tempo il reparto di urologia è privo del
Primario;
2. quali altri reparti hanno dovuto aspettare un periodo
altrettanto lungo per la sostituzione di un Primario;
3. quali motivi impediscono di designare, fin
d’ora, il Presidente della Commissione e di definire
la data di espletamento del concorso per il Primariato di
urologia.
F.to: Squarzino Secondina
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La risposta che mi fornisce l'USL è perfino
troppo puntuale e la integrerò per evitare polemiche inutili.
Al primo punto l'USL mi dice che il reparto di Urologia è privo
del primario dal 2 marzo 1982, data del decesso del "regretté"
prof. Sommo. Aggiungo che, essendo stato istituito il primariato di
Urologia con legge regionale del maggio 1997, dicasi piano
sanitario regionale, il posto è vacante dalla data di entrata in
vigore del PSR.
Quali altri reparti - ed è la seconda domanda - hanno dovuto
aspettare un periodo altrettanto lungo per la sostituzione di un
primario. Gli altri due primariati previsti dal piano sanitario
sono quelli della Chirurgia toracica e della Dermatologia, con
corsi che sono stati espletati dal mese di maggio scorso.
Per quanto riguarda il terzo punto, il presidente della
commissione è stato designato con delibera del 13 settembre e il
concorso è fissato - mi dicono nella lettera che porta la data del
16 settembre - per il 20 ottobre, però sono stato informato stamani
con una telefonata che questo termine, per motivi di assenza di uno
dei commissari, slitterà di qualche giorno.
Presidente
La parola alla Consigliera Squarzino
Secondina.
Squarzino (PVA-cU)
Il 21 ottobre mi premurerò di
verificare se questo concorso è stato espletato, perché ha una
storia abbastanza lunga che ho riassunto nelle premesse di questa
interrogazione. Si prende atto che il primariato di Urologia è
insieme ad altri due primariati istituito dal piano sociosanitario;
si prende atto che il concorso è stato indetto nel giugno 1998 e
che solo sei mesi dopo si è provveduto a nominare una commissione.
Si deve constatare che c'è stato tutto questo ritardo: si aspetta
un anno per indire il concorso, si aspettano poi sei mesi per
nominare la commissione. Dopo di che, mentre negli altri casi i
concorsi sono stati espletati, qui dato che i vertici della nostra
USL cambiano sovente, tutto è ancora fermo. Si nomina la
commissione il cui presidente è il direttore sanitario: pertanto si
nomina il Direttore sanitario dott. Bosso. Poi, guarda caso, dato
che il concorso non è espletato, passati due mesi il Direttore
sanitario non è più il dott. Bosso ma il dott. Montanera, quindi
deve rinominare un altro presidente della commissione, e passano
altri due mesi. Si aspettano altri due mesi ad indire il concorso,
nel frattempo Montanera non è più neanche lui Direttore sanitario,
per cui di nuovo la commissione va rivista!
Qui si ha l'impressione che di due mesi in due mesi, mano a mano
che c'è un cambiamento al vertice dell'USL, la commissione vada
rifatta! La cosa strana, però, è che nel frattempo gli altri due
concorsi sono stati espletati e quindi anche lì non si capisce bene
perché solo questo abbia dovuto aspettare!
Prendo atto che il 20 ottobre ci sarà questo concorso?
(interruzione dell'Assessore Vicquéry, fuori
microfono)
? il 20 ottobre è il giorno fissato. Ma si sa già che un
commissario non c'è quel giorno per cui il termine slitta: se manca
un commissario infatti il concorso non si svolge. Da notare: si
definisce come data in cui si espleta il concorso il giorno in cui
si sa che non c'è il commissario? non lo so, come chiamare questo
atteggiamento.
Sappiamo già adesso che il concorso sarà espletato il 20
ottobre, però contemporaneamente so già che non c'è un commissario,
per cui quella è una data fittizia!
Le ripeto, Assessore, riproporrò di nuovo dopo tale data lo
stesso tipo di richiesta e voglio vedere di mese in mese quando si
espleterà il concorso, prorogandolo magari fino a maggio o giugno.
E credo che sia chiaro per tutti questo! Quindi il disegno politico
che tutti noi abbiamo prefigurato, indicato e denunciato, mi sembra
che si stia attuando momento dopo momento. Vorrei che fosse chiaro
questo anche all'opinione pubblica, cioè che per certi tipi di
concorso non solo si pilota chi dovrà essere assunto poi, ma
addirittura si dilazionano i tempi in modo tale da svolgere il
concorso quando serve a qualche candidato!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK