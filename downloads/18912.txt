Consiglio Regionale della Valle d'Aosta - Oggetto del Consiglio n. 2036 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula
Oggetto del Consiglio n. 2036 del 6 giugno 2001 - Resoconto
OGGETTO N. 2036/XI Interventi per la sistemazione della
strada regionale n. 47 di Cogne. (Interrogazione)
Interrogazione Premesso:
- che la strada regionale n. 47 di Cogne, a seguito degli eventi
alluvionali dell’ottobre scorso, versa in pessime
condizioni ed è a elevata pericolosità, a causa dei movimenti
franosi che incombono su di essa;
- che la comunità locale, preoccupata
dell’isolamento e delle conseguenze dannose che si
ripercuotono sulle attività produttive e sui servizi, sta
giustamente invocando un celere e concreto intervento da parte
degli enti pubblici (Regione e Comune) finalizzato al ripristino e
alla messa in sicurezza della strada regionale n. 47, unica via di
accesso al paese di Cogne e al suo comprensorio;
- che il Consiglio comunale di Cogne ha approvato
all’unanimità, il 26 marzo scorso, una deliberazione
che riassume i contenuti sopracitati;
tutto ciò premesso, il sottoscritto Consigliere regionale
Interroga
l’Assessore al Territorio, Ambiente e Opere
Pubbliche per conoscere:
1) qual è il piano di interventi e quali sono i tempi previsti
per ripristinare il tracciato stradale, garantendo la sicurezza di
coloro che lo percorrono;
2) se e come - prima dell’avvio della stagione
estiva - la strada potrà essere fruibile;
3) se corrisponde al vero la notizia che parte dei fondi messi a
disposizione dalla Legge Soverato sarebbero destinati a finanziare
il "trenino delle nevi", la cui ferrovia è stata danneggiata
dall’alluvione, invece di essere opportunamente
impiegati per il ripristino e la messa in sicurezza della strada
regionale n. 47;
4) se la Giunta regionale ha preso in considerazione la volontà
espressa dalla comunità di Cogne, anche attraverso la deliberazione
unanime del Consiglio comunale.
F.to: Tibaldi
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il 25 maggio scorso, rispondendo a una
richiesta del Comune di Cogne, ho inviato al comune stesso una
relazione che riassume la programmazione degli interventi che
l’Assessorato del territorio ha previsto sulla
strada regionale n. 47 per Cogne.
Prima di entrare nella trattazione del piano, ricordo che la
strada è stata trasferita alla competenza della Regione a fine
1994, da allora al 31 dicembre 2000 sono stati realizzati
interventi manutentivi per un ammontare complessivo di 4.280
milioni, di questi 1.600 milioni sono per lavori conseguenti ai
problemi causati dall’alluvione
dell’ottobre scorso.
Per quanto riguarda il piano degli interventi di cui il
Consigliere chiede notizia con la prima domanda, procederò
analizzando i settori di competenza e citando solo gli importi
totali perché, per quanto riguarda i dettagli, consegnerò al
Consigliere copia della relazione che ho inviato al Comune di Cogne
e che dettaglia puntualmente le varie situazioni.
Per quanto attiene gli interventi di consolidamento e di
protezione, settore per cui sono stati assunti globalmente dal 1998
ad oggi impegni per 10.900 milioni, i lavori sono consistiti
principalmente in interventi di disgaggio, di bonifica, di posa di
reti paramassi e realizzazione di valli paramassi.
Per quanto attiene alle opere in programma in questo settore,
che è di competenza del Servizio difesa del suolo, sono previsti
interventi straordinari, ai sensi dell'ordinanza del Ministero
dell’interno n. 3.090/2000, per un ammontare
complessivo di 7.824 milioni.
La tempistica per questi interventi è quella
dell’ordinanza n. 3.090 e quindi lavori avviati
entro l’estate 2001 e completati entro il 2002.
A questi lavori, previsti e finanziati con
l’ordinanza, devono sommarsi sempre per la
realizzazione della stessa tipologia di opere, interventi per
complessivi 5.410 milioni, in parte finanziati con fondi statali
riferiti alla legge n. 183/1989 e per il resto attingendo ai
capitoli del bilancio regionale.
A questi interventi vanno aggiunti quelli programmati dal
Servizio costruzioni stradali, anche di questi non fornirò adesso
il dettaglio perché contenuto nella relazione, voglio comunque
citare gli interventi principali che si riassumono nella
costruzione di un paramassi a protezione della sede stradale al
chilometro nove e seicento in località Grand Bois e di una galleria
paravalanghe in località La Pesse, a cui vanno aggiunti il
prolungamento delle gallerie esistenti in località Tsecheret e La
Nouva e una galleria naturale in destra orografica con
l’attraversamento della Grand Eyvia a monte del
ponte di Chevril.
Per questi ultimi tre interventi procederemo quanto prima alla
gara di progettazione.
Qualche notizia di dettaglio in relazione ai lavori del
paravalanghe La Pesse, il cui progetto ha avuto una valutazione di
impatto ambientale favorevole il 4 settembre 2000:
l’approvazione del progetto esecutivo avverrà entro
la fine di quest’anno e possiamo presumere
l’inizio dei lavori per il giugno 2002.
Per quanto riguarda invece il progetto esecutivo del
paravalanghe Grand Bois, questo ha avuto un iter più celere avendo
potuto usufruire delle procedure semplificate
dell’ordinanza n. 3.090, sarà approvato il prossimo
luglio e la data presunta di inizio lavori è per i primi di
settembre.
Per quanto attiene invece alla galleria di Chevril, verrà
proposta la deliberazione per l'indizione della gara di
progettazione nel corso del prossimo mese di giugno.
Qui la data prevista come ipotesi di inizio dei lavori è fissata
per la fine del 2003.
Qui parliamo di un’opera importante che dovrebbe
essere stimata in circa 25 miliardi di lire, analogamente per
quanto riguarda l'indizione della gara di progettazione per il
prolungamento delle gallerie esistenti in località La Nouva e
Tsecheret.
Quanto ho detto prima comporta impegni finanziari già assunti
dall’Amministrazione per 36.739 milioni e presuppone
la previsione di spesa per ulteriori 40.110 milioni da programmare
nel periodo 2002-2003 e seguenti.
Per quanto riguarda la seconda domanda, cioè se la strada potrà
essere fruibile prima dell’avvio della stagione
estiva, ho già avuto modo di dire in questo Consiglio, rispondendo
al Consigliere Curtaz nella scorsa seduta, che la strada regionale
n. 47 per Cogne è stata chiusa, dall’ottobre scorso
alla riapertura dopo l’alluvione ad oggi,
esclusivamente durante tre notti del mese di maggio a scopo
precauzionale.
Per quanto riguarda la fruibilità, immagino riferita ai lavori
di brillamento dell’ammasso roccioso a cui stiamo
provvedendo in questi giorni, confermo che le operazioni conclusive
che comporteranno interruzioni precauzionali della circolazione si
svolgeranno nella settimana dall’11 al 16
giugno.
In particolare, il 14 giugno è previsto il brillamento
dell’ammasso roccioso, le giornate successive di
giovedì e venerdì saranno dedicate alla bonifica post brillamento e
alla pulizia del pendio della sede stradale.
Se le cose procederanno nel modo previsto, per sabato 19 giugno
si può ipotizzare la riapertura totale del transito sulla strada
regionale.
Nel confermare quindi la data del 14 giugno per il brillamento,
devo comunque sottolineare quanto tutte le operazioni
sull’ammasso roccioso, in particolare le fasi di
caricamento con esplosivo - qui parliamo di qualcosa come 1.500
chilogrammi di esplosivo per demolire 3.500 metri cubi di roccia -
siano estremamente sensibili alle avverse condizioni
meteorologiche; le previsioni sono relativamente favorevoli e
speriamo di non avere intoppi da questo punto di vista.
Con i Sindaci di Cogne e di Aymavilles e con i responsabili di
tutti gli enti e i servizi interessati è stato messo a punto un
piano di misure volto a garantire le operazioni nella massima
sicurezza contenendo anche al minimo i disagi per la
popolazione.
Al di là di queste date, che sono della settimana prossima, la
strada sarà fruibile salvo imprevisti non ipotizzabili allo stato
attuale.
Per quanto riguarda la terza questione, cioè se sono stati
destinati a finanziare il "trenino delle nevi" fondi della "legge
Soverato", l’evento alluvionale
dell’ottobre scorso ha gravemente danneggiato la
tramvia in corrispondenza dei torrenti Gimillan e Urthier, due
profonde incisioni hanno cancellato muri, traversine, rotaie,
canalette, recinzioni, barriere paramassi, modificando
profondamente l’orografia dei siti.
È stato così predisposto un progetto, inserito
nell’ambito degli interventi dell'ordinanza n.
3.090, in priorità 2, per la sistemazione degli alvei dei torrenti
Gimillan e Tarabouc e per il loro attraversamento con la tramvia
attraverso la realizzazione di due ponti in cemento armato posti a
cavallo delle nuove ed incisive valli formatesi. Per la sicurezza
di queste strutture si renderanno così necessarie sistemazioni
dell’alveo a monte e a valle degli stessi, con
pavimentazione e scogliere e serie di micropali infissi. Al
riguardo, la Giunta approverà quanto prima il progetto esecutivo e
l’appalto dei lavori; l’ammontare
complessivo dell’impegno finanziario è previsto in
3.600 milioni.
Questo nulla toglie, evidentemente, agli impegni finanziari in
termini di realizzazione di opere per quanto riguarda la messa in
sicurezza della strada regionale. Quanto ho riferito credo possa
testimoniare della determinazione con cui
l’Amministrazione regionale e
l’Assessorato del territorio in particolare hanno
perseguito e intendono perseguire una politica volta alla messa in
sicurezza della strada regionale n. 47 per Cogne.
Certo che la situazione non è delle migliori e gli interventi
stessi non sono fra i più semplici e agevoli. Credo comunque di
poter ribadire quanto ho già detto rispondendo al Consigliere
Curtaz due settimane fa, che in tempi ragionevolmente brevi sarà
possibile avere un significativo miglioramento della
situazione.
Président
La parole au Conseiller Tibaldi.
Tibaldi (FI)
I dieci minuti a disposizione per la replica
non è che consentano grosse?
Président
? cinq minutes, étant une question,
Conseiller.
Tibaldi (FI) ? cinque minuti, essendo un'interrogazione, tempo
addirittura dimezzato. Mi sembra necessario tornare
sull’argomento.
Per replicare velocemente alle osservazioni e ai dati forniti
dall’Assessore. L’Assessore conoscerà
senz’altro le risultanze dello studio Crealp,
articolato in due fasi, che ha posto in drammatica evidenza la
situazione della strada di Cogne sulla quale insistono, secondo un
documento che è stato definito come carta del pericolo, ben 11.500
metri cubi di materiale roccioso potenzialmente instabile, ma
prossimo alla discesa a valle solamente nel tratto che va dal ponte
di Chevril fino a sotto Epinel, quindi nel secondo tratto della
strada, esclusi quei 3.500 metri cubi di roccia che dovranno essere
fatti brillare la prossima settimana di giugno.
A queste quantità rocciose si aggiungono anche i 35 coni
valanghivi che sono stati censiti sempre lungo la stessa
vallata.
Ovviamente per un paese come Cogne, ove risiedono 1.500
abitanti, inserito in un comprensorio naturalistico di tutto
rispetto, la cui unica via di accesso con il fondovalle è
costituita dalla strada regionale n. 47, questa situazione è
veramente preoccupante. Quali considerazioni fare?
Prima considerazione: sulla base delle informazioni fornite
dall’Assessore, quasi 37 miliardi come impegni
finanziari assunti e circa 40 miliardi come impegni finanziari
programmati nel biennio 2002-2003, sono in tutto 77 miliardi per
interventi che, se da una parte sono doverosi,
dall’altra ci piacerebbe capire, anche in ossequio
alle legittime richieste del Consiglio comunale di Cogne, se non
sia il caso, prima di procedere ad investimenti "tampone" come
quelli assunti, di effettuare uno studio comparato.
Cogne può essere collegata con il fondovalle o attraverso la
strada regionale n. 47, o attraverso l'utopistica idea di
collegarla a Pila con il trenino delle nevi sulla quale torno dopo
perché c’è una domanda specifica, o ancora con il
Piemonte mediante una galleria che giunge a Campiglia.
Gli abitanti di Cogne vorrebbero sapere anzitutto qual è la
scelta più idonea che intende fare l’Amministrazione
regionale visto che dispone dei fondi per intervenire e mi pare di
capire che anche questa sia la richiesta che proviene dal gruppo
della strada regionale n. 47.
In sostanza, prima di procedere a spese miliardarie
nell’una o nell’altra direzione,
perché la Regione non affronta la questione in maniera concreta e
anche saggia individuando la soluzione migliore come collegamento
fra Cogne e il resto del mondo?
Altrimenti questo rischio di isolamento permarrà sempre, perché
dei 36 miliardi assunti come impegni finanziari
l’Assessore ben sa che buona parte di essi sono
interventi destinati a tamponare situazioni di dissesto
idrogeologico che si sono create e che hanno ostruito la strada,
peraltro provocando anche la perdita di vite umane.
La prima cosa che ci sentiamo di chiedere è che uno studio
comparato, invocato dalla stessa Amministrazione comunale e quindi
dalla comunità di Cogne, sia effettuato in tempi brevi affinché ci
sia una decisione chiara e univoca sul da farsi.
Per ottimizzare la spesa di questi 77 miliardi invitiamo
l’Assessore e la Giunta a provvedere in tal senso
anzi, visti i tempi stretti a disposizione, ci sentiamo in dovere
di riproporre la questione anche attraverso una mozione nella
prossima seduta del Consiglio.
Per quanto riguarda la "legge Soverato", essa finanzia
interventi per ricostruire opere danneggiate da eventi alluvionali.
Il ponte sotto Gimillan, nell'ambito del percorso del trenino delle
nevi, è situato in una zona talmente instabile dal punto di vista
geologico che non è la prima volta che viene compromesso.
I due miliardi e mezzo, o tre, che vengono utilizzati ai sensi
della "legge Soverato" per ricostruire un’opera che
sappiamo utopistica - perché il trenino delle nevi non ha i
requisiti di sicurezza per funzionare un domani, anche se sono
stati spesi già 70 miliardi, e abbiamo visto i problemi che sono
successi per il Traforo del Monte Bianco, non penso che quel tunnel
avrà condizioni di sicurezza tali da poterci transitare -, devono
essere opportunamente destinati per la strada di Cogne, ma sempre
previo esame ed elaborazione di un progetto e di uno studio
comparato come richiesto dalla comunità che lì ci vive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK