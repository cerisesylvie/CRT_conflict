Consiglio Regionale della Valle d'Aosta - Oggetto del Consiglio n. 2778 del 7 ottobre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2778 del 7 ottobre 1997 - Resoconto
SEDUTA POMERIDIANA DEL 7 OTTOBRE 1997
OGGETTO N. 2778/X Assetto societario dell'azienda interessata
all'utilizzo delle Sorgenti Monte Bianco. (Interpellanza)
Interpellanza Tenuto conto del fatto che il perdurare del
mancato utilizzo delle Sorgenti Monte Bianco di Courmayeur da parte
dell'omonima Società per azioni si sta protraendo da ormai troppi
anni, e che tale stasi non è più obiettivamente ammissibile,
considerando quanto tale ambizioso e sinora irrealizzato progetto è
costato all'Amministrazione regionale;
Venuto a conoscenza, anche tramite la lettura di alcuni articoli
apparsi su alcuni mezzi d'informazione locali del fatto che con
ogni probabilità il gruppo francese della Castel, produttore della
famosa acqua minerale Vichy, potrebbe sostituire quale partner
privilegiato la Società facente riferimento alla vecchia
"Antonelliana" di Torino;
Viste alcune dichiarazioni già rese da un esponente della Castel
in merito alla possibile assunzione di oltre 100 elementi di
personale addetto allo stabilimento, qualora gli accordi con la
Regione divenissero definitivi e inequivocabili;
i sottoscritti consiglieri regionali
Interpellano
la Giunta regionale per conoscere:
1) se la veridicità delle affermazioni suddette trova riscontro
presso l'Amministrazione regionale, ovvero se si può dare per certa
l'acquisizione del controllo delle sorgenti Monte Bianco da parte
del gruppo francese Castel;
2) la nuova composizione societaria derivante dall'ingresso del
partner francese nelle Sorgenti;
3) se è a conoscenza dei programmi futuri della Castel in merito
allo stabilimento, e se ritiene tali iniziative in linea con gli
impegni assunti precedentemente dalla Società e con gli obiettivi
che l'Amministrazione regionale ha perseguito e tuttora
persegue.
F.to: Lanièce - Rocchio - Parisi - Dujany
Presidente Ha chiesto la parola il Consigliere Lanièce.
Lanièce (Aut) Da qualche anno assistiamo ad un progressivo
impoverimento delle risorse aziendali della Valle d'Aosta:
Multibox, Conner, Balteadisk, Sorgenti Monte Bianco. Sono i nomi
più grossi e noti delle aziende valdostane precipitate in
difficoltà in pochi anni oppure mai decollate dopo una partenza che
prometteva ben altri destini.
Il crollo dell'economia industriale valdostana si è naturalmente
portato con sé un mucchio di posti di lavoro e una speranza di una
rinascita della giovane imprenditoria locale.
Consentitemi un pizzico di cinismo: mi sembra che ogni qualvolta
giungiamo vicini ad una scadenza elettorale improvvisamente si
sentono suonare le campane della rinascita economica, del
risanamento, del recupero delle aree disagiate. Grandi compagnie o
società sembra che decidano di punto in bianco di investire in
Valle i loro capitali per poter salvare o riconvertire questa o
quell'azienda in crisi; vengono promessi decine o centinaia di
posti di lavoro, si ritorna a parlare di futuro benessere. E poi
cosa abbiamo sotto gli occhi? Che esempi ci hanno dato le vicende
della Conner e della Balteadisk? La dimostrazione di come sia
facile per un'azienda venire in Valle d'Aosta, "mettere le mani su
un bel po' di quattrini", avviare un'attività al solo scopo di
chiuderla dopo qualche anno. Sono questi gli esempi eclatanti che
abbiamo sotto gli occhi.
Vogliamo che le Sorgenti Monte Bianco facciano la stessa fine?
Credo che qui nessuno sia disposto a mettere sul piatto della
bilancia una simile eventualità. Alcuni rischi si possono anche
correre, ma un ennesimo fallimento sarebbe davvero insopportabile
anche perché ci sono famiglie di Valdostani che hanno riposto
fiducia in passato in operazioni finanziarie, che si sono poi
rivelate degli autentici "flop". Non possiamo permettere che questo
accada nuovamente.
Io mi chiedo e chiedo a voi quali garanzie abbiamo che la Castel
abbia davvero l'interesse a promuovere lo sviluppo valdostano delle
Sorgenti Monte Bianco. E se tali garanzie esistono qual è il motivo
di tale profondo interessamento?
Non sono domande fini a sé stesse, formulate solo per soddisfare
il ruolo di opposizione del nostro Gruppo; mi auguro - come tutti
qui dentro - che quest'operazione abbia come fine ultimo il
successo e che tale successo sia di sprone all'economia valdostana,
ma bisogna avere le idee chiare in proposito.
Quando abbiamo formulato quest'interrogazione eravamo a
conoscenza, a seguito di notizie apparse sugli organi di
informazione locali, di un'affermazione fatta da un manager della
Società delle Sorgenti, relativa alla possibile assunzione, ad
accordo avvenuto, di centosessanta nuovi impiegati, poco credibile
direi. Oggi invece veniamo a sapere, sempre tramite gli organi di
informazione, che la Castel ha in programma l'assunzione di una
sessantina di persone. Sembra che siamo più vicini alla realtà, ma
chi ci può promettere che dalle parole si passerà ai fatti?
Possiamo contare, signor Assessore e signor Presidente, sulla buona
fede di queste affermazioni?
Non occorre essere dei maghi della politica per riconoscere
forse la presenza di una spinta elettoralistica di tali promesse.
Francamente è piuttosto arduo immaginare che una società, che
finora languiva nei cassetti e nei sogni di alcuni amministratori
poco previdenti, di colpo si risollevi a tal punto, grazie
all'incontro con un partner folgorato da mire espansionistiche, da
decidere in poco tempo di assumere decine e decine di nuovi
impiegati, mantenendo quelli già previsti.
Analizzando i dati sul mercato regionale del lavoro forniti
dall'Agenzia del lavoro, balza agli occhi il fatto che negli ultimi
anni la ripresa procede a ritmi ancora più contenuti, anzi, pare
che stia calando. In un quadro come questo si inserisce ora la
prospettiva annunciata dalla Castel di sessanta nuovi impieghi per
un'azienda che dovrà diventare il fiore all'occhiello dell'economia
valdostana.
Per questo motivo ci siamo posti il problema, io e gli altri
colleghi del Gruppo degli Autonomisti, di porre all'attenzione
della Giunta regionale queste notizie apparse sugli organi di
informazione per verificare la veridicità delle stesse, per sapere
se queste trovano riscontro presso l'Amministrazione regionale e
per avere ulteriori informazioni sull'acquisizione del controllo
delle Sorgenti Monte Bianco da parte del Gruppo francese Castel.
Queste informazioni ci permetteranno anche di sapere qualcosa di
più in merito ai programmi futuri della Castel e cioè, se in
effetti questa Società ha intenzione di produrre e di
commercializzare l'acqua o se invece vuole utilizzare questa
struttura per farne una specie di stoccaggio.
Penso che la nostra preoccupazione possa essere condivisa dagli
abitanti della Valdigne, stanchi di promesse non mantenute, che non
ripongono nell'operazione in questione la stessa fiducia che sembra
apparire sugli organi di informazione e che viene ostentata dai
dirigenti della Castel.
Oggi vorremmo avere dall'Assessore delle garanzie in merito a
queste affermazioni che ci inducano ad avere fiducia nella bontà di
un'operazione che, lungi dall'infondere certezze permanenti fra la
popolazione, ha il sapore di un piatto di pastasciutta servito
molto al dente al tavolo di gente resa cieca dalla fame.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Devo dire che le interpellanze presentate
dal Consigliere Lanièce sono fatte con argomentazioni a cui mi
trovo impreparato a rispondere dal punto di vista della logica e
della cognizione perché se governerà mai con questi atteggiamenti
il Consigliere Lanièce, di che cosa sono le ragioni economiche, le
ragioni che muovono le imprese, mi pare che non ci siano elementi
che danno rassicurazioni.
Prima di tutto i dati: dice il Consigliere che ogni volta è un
disastro. Per quello che risulta a me, nei primi nove mesi - il
dato è dell'Agenzia del lavoro, probabilmente il Consigliere
Lanièce ne è a conoscenza - nell'industria in Valle d'Aosta i posti
sono aumentati del 5 percento. Ha fatto un'interpellanza il
Consigliere Lanièce - penso che ci sia anche la sua firma - dicendo
che a luglio c'è stato un crollo del 25 percento; ad agosto c'è
stato un aumento del 75 percento negli avviamenti, pertanto se si
prende il dato del mese di luglio e non si guarda quello di agosto,
si può sostenere una certa cosa, ma i dati vanno presi lungo un
certo periodo per vedere le tendenze di fondo dell'economia.
Qui dice che si stanno avvicinando le elezioni e il Gruppo
Castel compra le Sorgenti Monte Bianco, ma al Gruppo Castel che
l'anno prossimo ci sono le elezioni in Valle d'Aosta, al di là del
fatto che non so se questo sia a conoscenza del Gruppo Castel,
credo che non interessi proprio niente. Che il Gruppo Castel abbia
ambizioni elettoralistiche non mi risulta, quindi tutte queste
argomentazioni mi sembrano senza corrispondenza con il problema che
è serio.
Rispondendo al Consigliere Chiarello - nel marzo ?96 già avevo
la pratica del Gruppo Castel sotto mano per un anno e mezzo - non
ho mai parlato di gruppi esteri che operavano nel campo, non ho mai
detto di che Gruppo si trattava, non ho mai dato speranze; c'è
voluto un anno e mezzo perché questo Gruppo nelle sue trattative
raggiungesse la convinzione che era pronto ad intraprendere
l'iniziativa. Parliamo di posti di lavoro, parliamo di industrie,
oppure facciamo comizi? Può darsi che io non sia adatto. Se lei
vuole delle risposte precise, io le do le risposte precise; se lei
vuole fare un dibattito di questo tipo, io non sono disponibile,
quindi nessuna operazione elettoralistica. Lei vuole informazioni
su cosa sta succedendo alle Sorgenti Monte Bianco? Io gliele do.
Tutto il resto, i commenti, credo che proprio in quest'aula non
trovino spazio.
Allora, dopo un anno e mezzo di trattative il Gruppo Castel ha
acquisito, perché nel frattempo si erano create le condizioni, la
maggioranza delle azioni della Società Sorgenti Monte Bianco e la
cosa avviene in due passaggi. Primo passaggio: la Nafinco marketing
acquista il 77 percento delle azioni; secondo passaggio che per
impegno della Società dovrebbe avvenire entro il mese di ottobre:
questo 77 percento sarà suddiviso per il 62,8 percento per lire 5,1
miliardi al Gruppo Castel (Francia), per 1,15 miliardi,
corrispondente al 14,2 percento, al Gruppo Equa (Lussemburgo) che
corrisponde ad un imprenditore svizzero.
Continuano a permanere nel capitale sociale la SGL Carbon con il
10,7 percento, Portobello con il 9,1 percento, ex Autoporto,
Dolonne con l'1,6 percento e piccoli azionisti privati per l'1,6
percento, quindi dal punto di vista azionario il Gruppo Castel da
solo ha la maggioranza assoluta delle azioni.
Il Consiglio di amministrazione è così composto: Sig.
Schweicher, Presidente; Sigg. Gauda e De Marco, Consiglieri.
Il Collegio sindacale è composto dal Sig. Saracco, Presidente,
dal Sig. Gavio e dal Sig. Ferreri, sindaci effettivi.
Non ho rilasciato dichiarazioni di alcun tipo su La stampa in
merito a quest'evento, non ho fatto trionfalismi e riferisco gli
impegni che la Società per iscritto si assume a prendere. Siamo in
un mercato complesso in cui i gruppi privati operano con logiche
economiche private; non c'è né il Consigliere Lanièce, né
l'Assessore Mafrica, né altri che possano valutare le convenienze
delle operazioni azionarie. Noi verifichiamo gli impegni reciproci
che vengono presi.
Gli impegni sono che nell'acquisto delle azioni vengono rilevati
gli impegni di chi le ha vendute, vale a dire il punto di
riferimento continua a essere la convenzione in vigore che parlava
di 64 dipendenti. Non so chi abbia parlato di altri numeri. La
convenzione in vigore era molto semplice, prevedeva che la Società
potesse accedere a dei finanziamenti regionali, dovesse provvedere
per conto suo a fare tutte le opere, ad acquistare i macchinari, ad
avviare la produzione; la Regione interveniva coprendo il 75
percento delle spese effettuate con mutui garantiti. La richiesta è
di continuare con la convenzione in vigore e con gli impegni della
stessa.
Quindi l'accordo è di avere 64 addetti, di investire per 47
miliardi, 11,2 miliardi dalla Società sono già stati investiti in
precedenza per la costruzione del capannone ed è previsto un
aumento di capitale per poter fare quel passo che la precedente
struttura azionaria non era stata in grado di fare. Costruito il
capannone, bisognava mettere i fondi necessari per acquistare i
macchinari, quindi è previsto un aumento di capitale per l'acquisto
dei macchinari.
Erano state completate le opere di captazione, si doveva
procedere alle opere di adduzione. Nel mese di settembre hanno
iniziato a fare i lavori preparatori per le opere di adduzione e di
risistemazione dello stabilimento, che non era stato più seguito
per un lungo periodo nella fase di stallo di queste trattative fra
il Gruppo Castel e la Cooperativa Antonelliana.
Gli impegni della Società - che noi prendiamo per buoni, ma su
cui non giuriamo perché non giuriamo mai su impegni che sono di
altri - sono di completare le opere di adduzione e di partire entro
il terzo trimestre del ?98.
Nel corrente mese hanno chiesto di poterci illustrare nei
dettagli questo loro intervento, quindi vedremo se, oltre le cose
che ci hanno comunicato informalmente o che ci hanno comunicato per
iscritto, ci saranno ulteriori elementi.
Comunque per il momento il quadro è quello di un grande Gruppo
che rileva la parte finanziaria e preponderante di una società e
che si ripropone di proseguire secondo il progetto iniziale.
Che fiducia possiamo dare? Possiamo dare la fiducia che viene
data a tutti i grandi gruppi che agiscono con le logiche economiche
nel mercato e non con le logiche delle campagne elettorali. Per cui
questo Gruppo è un gruppo che ha fatto 8 miliardi di franchi
francesi nel ?95 come fatturato, impiega 8400 persone, è presente
nel settore delle acque minerali in particolare con le acque di
Vichy; ci sono le condizioni finanziarie e di rete commerciale che
avevamo richiesto alla Società nei periodi precedenti, prima di
continuare nell'azione di sostegno. Avevamo chiesto infatti che ci
fossero garanzie economiche e finanziarie e garanzie di
distribuzione commerciale.
Queste sono le informazioni di cui dispongo e ringrazio per il
fatto di averle potute esporre in Consiglio.
Presidente Ha chiesto la parola il Consigliere Lanièce.
Lanièce (Aut) Prendiamo atto dei dati che ci ha fornito
l'Assessore. Vorrei fare solo una battuta: quando l'Assessore
diceva che le domande in merito all'acquisizione della maggioranza
del pacchetto azionario da parte della Castel non avevano nessun
collegamento con le vicende elettorali, volevo solo ricordare che
nel '93 alla posa della prima pietra non c'era André Lanièce
presente, ma c'era l'Assessore Mafrica e nel '93 la convenzione era
già stata fatta. Che poi la Società si chiamasse Castel o
Antonelliana non importa, ma se nel maggio '98 qualcuno andrà lì a
mettere la prima pietra e a farsi fare la foto, è sempre
comunque...
Mafrica (fuori microfono) ... su invito dell'azienda...
Lanièce (Aut) ... ci sarà un invito anche il prossimo anno,
Assessore, non si preoccupi! Speriamo però che a differenza del ?93
e dell'87 alle parole seguano finalmente anche i fatti e che ci
siano finalmente dei posti di lavoro per la popolazione della
Valdigne.
Comunque prendiamo atto di quanto ha detto l'Assessore; un'altra
cosa da chiarire è che l'Assessore ha detto che le opere di
adduzione saranno effettuate nel terzo trimestre del '98, dagli
organi di informazione invece risultava che nel '98, a detta del
Responsabile della Castel, la Società sarebbe entrata in
produzione. Volevo solo essere sicuro se l'Assessore conferma
quanto ha appena detto.
Restiamo in attesa di avere dall'Assessore Mafrica eventuali
nuove delucidazioni nella Commissione competente.
Presidente Ha chiesto la parola il Consigliere Parisi.
Parisi (Aut) Brevissimamente perché le parole dell'Assessore
Mafrica sono abbastanza tranquillizzanti, tenuto conto che dai
contatti e dagli elementi che sono in suo possesso questa Società
apparirebbe come una società solida, una società che finalmente
riuscirà in tempi brevi a realizzare quest'opera che ormai si
trascina da dieci anni, quindi sotto questo aspetto si può fare una
considerazione in senso positivo.
Una cosa che invece mi pare abbastanza ottimistica è la
dichiarazione che fa l'Assessore ogni qualvolta parla di
occupazione. Non so se la tendenza sia quella che viene esposta
dalle statistiche, ma un dato di fatto è che in Valle d'Aosta
esiste una disoccupazione enorme, preoccupante, che è concentrata
in modo particolare - non lo dico solo io, lo dicono anche le
organizzazioni sindacali - nella fascia centrale della Valle, dove
le percentuali sono ben al di là di quelle che appaiono dalle
statistiche perché se in bassa Valle c'è l'1 percento in meno, c'è
però il 30 percento in più in Aosta, quindi la media o comunque
questo tipo di calcolo ci potrebbe fuorviare. Quindi starei molto
attento quando si parla di queste cose. Non voglio dire con questo
che la Giunta non abbia fatto nulla per affrontare il tema
dell'occupazione, però sicuramente ci sono problemi sul tappeto,
non ultimo quello che riguarda i 120 cassaintegrati o in mobilità
della Cogne. A questo riguardo mi auguro che dopo l'incontro che è
avvenuto con i capigruppo si possa dare anche a queste persone una
risposta in senso positivo ben sapendo che nessuno ha la bacchetta
magica per risolvere i problemi, però sul problema occupazione
starei attento quando vengono forniti i dati.
Per tornare al discorso delle acque minerali del Monte Bianco,
credo che una preoccupazione come Regione dobbiamo averla, nel
senso che da un po' di tempo a questa parte, pur nella legittimità
delle operazioni, perché è chiaro che in un libero mercato c'è un
confronto e chi offre di più o chi dà più garanzie acquisisce, però
la cosa è preoccupante perché stiamo svendendo e stiamo dando a
società straniere tutte quelle che sono...
(interruzione dell'Assessore Mafrica, fuori microfono)
... questo, caro Assessore, è successo in bassa Valle e non
vorrei che in futuro ci trovassimo come è successo a Verrès o da
altre parti. Noi ci dobbiamo preoccupare come Regione di creare le
condizioni tali da non far sorgere cattedrali nel deserto e la
domanda che vorrei fare è proprio qual è il ruolo che intende
svolgere la Regione per quanto riguarda questa struttura, come
altre strutture perché per quanto riguarda le funivie sappiamo
benissimo che anche quelle sono state legittimamente prese da una
società che però agisce in termini di utili, senza badare a quello
che è un interesse più generale.
Non vorrei che andando di questo passo alla fine ci trovassimo
senza strumenti in mano per poter far valere gli interessi della
Comunità.
Prendo atto di quello che diceva l'Assessore e mi auguro che la
Regione, avendo una convenzione già siglata nell'88, tenga conto di
quelli che sono gli interessi più generali per quanto riguarda il
problema occupazionale in particolare.
Attendiamo di vedere in futuro quali saranno gli sviluppi e ci
auguriamo che finalmente si possa giungere alla definitiva
soluzione di questo problema.
Presidente Ha chiesto la parola il Consigliere Dujany.
Dujany (Aut) Brevissimamente. Ci auguriamo tutti che la serietà
della Società Castel, conosciuta in Europa, ci permetta di superare
le difficoltà nelle quali si trovava la Società Antonelliana di
Torino che prima deteneva il pacchetto maggioritario. Siamo
effettivamente, come ha detto l'Assessore, nelle mani dei privati;
l'Assessore oggi ci ha evidenziato quali sono gli impegni dei
privati, pertanto la credibilità che ha sul mercato la Società
Castel dovrebbe aiutare a superare le difficoltà.
Quello che però vorrei aggiungere è che ci troviamo in una
situazione di così grande difficoltà contrattuale come Regione a
seguito di un errore che a mio parere è stato enorme nella fase
preliminare, quando cioè la Regione ha dismesso la proprietà a
questa Società per azioni.
Evidentemente l'aver dismesso questa Società e il non essersi
comportata la Regione come ad esempio si è comportata nella bassa
Valle, dove ha mantenuto la proprietà delle proprie strutture,
hanno fatto sì che la Regione si trovi oggi in una posizione di
impotenza rispetto ai soggetti che operano. Ci si augura che i
soggetti siano credibili e seri per uscire da questa situazione di
impasse che sta perdurando da alcuni anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK