Consiglio Regionale della Valle d'Aosta - Oggetto del Consiglio n. 1341 del 29 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1341 del 29 luglio 2010 - Resoconto
OGGETTO N. 1341/XIII - Approvazione di risoluzione:
"Iniziative atte a garantire le adeguate risorse finanziarie per il
funzionamento dell'attività operativa dell'Ente Parco Nazionale
Gran Paradiso".
Risoluzione
Il Consiglio regionale
Premesso che la Regione Autonoma Valle d'Aosta ha sempre
perseguito una politica volta alla tutela di tutto il suo
territorio con particolare attenzione alle aree aventi pregio
naturalistico anche sulla base delle direttive nazionali e
comunitarie;
Ricordato che sul territorio regionale insiste il Parco
nazionale Gran Paradiso per circa il 50% della sua estensione,
coinvolgendo il territorio di 7 Comuni;
Sottolineato il fatto che il Parco Nazionale Gran Paradiso,
prima area protetta dello Stato italiano, rappresenta un modello di
protezione e di gestione ambientale conosciuto in tutto il mondo,
capace di coniugare la biodiversità con lo sviluppo economico
sostenibile delle popolazioni residenti;
Appreso con stupore dei tagli finanziari che la manovra
economica prevede nei confronti dei Parchi Nazionali preposti a
tutela delle aree protette, i quali comprometterebbero di fatto lo
svolgimento delle normali attività istituzionali;
Ricordata la presa di posizione del Presidente della Regione,
dell'Assessore all'Agricoltura e risorse naturali e del Presidente
della Fondation Grand Paradis attraverso un comunicato stampa con
il quale si invitava il Ministro Giulio Tremonti a riconsiderare i
tagli previsti dalla manovra finanziaria nei confronti dei Parchi
naturali italiani;
Invita
il Governo italiano a modificare le decisioni prese e, pur
consci delle difficoltà economiche in atto, a graduare l'entità
delle riduzioni finanziarie
Impegna
il Presidente della Regione e i Parlamentari valdostani ad
intervenire nelle opportune sedi affinché vengano adottate le
dovute iniziative atte a garantire le adeguate risorse finanziarie
per il funzionamento dell'attività operativa dell'Ente Parco
Nazionale Gran Paradiso.
F.to: Isabellon
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Solo per chiedere
cinque minuti di incontro con i capigruppo per vedere l'ultimo
testo, in quanto è uscita una notizia di stampa, qualche minuto fa,
dove si rileva un impegno del Governo a seguito di un ordine del
giorno accolto; quindi concorderei un testo condiviso per quanto
riguarda la risoluzione.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 16,44 alle ore
17,04.
Presidente
- Riprendiamo i lavori. È stato portato
all'Ufficio di Presidenza un nuovo testo della risoluzione firmato
dagli Assessori Isabellon e Lavoyer, dai Consiglieri Rigo, Comé,
Zucchi, Empereur e Louvin.
La parola al Consigliere Louvin.
Louvin (ALPE)
- Grazie, Presidente.
Questo ordine del giorno è fresco di stampa, perché è stato
emendato sulla base di dati arrivati poco fa, in particolare con
l'integrazione che è stata ritenuta da tutti utile della
segnalazione dell'ordine del giorno presentato dall'Onorevole Nicco
e consistente nell'impegno a valutare da parte del Governo
l'opportunità di reintegrare, in un prossimo provvedimento, le
risorse necessarie per un regolare funzionamento del Parco
nazionale del Gran Paradiso.
Non vorremmo aprire delle piaghe, ma quanto meno si sia
consapevoli all'interno di questo Consiglio e di tutta la Regione
del peso della manovra finanziaria su questo settore specifico, su
questa istituzione particolare che è un'istituzione nazionale, non
regionale; ma la scure che è calata, perché questo ordine del
giorno è un impegno a valutare la reintegrazione di questi fondi,
la ghigliottina è caduta con un taglio del 50 percento rispetto al
2009 del contributo che lo Stato eroga a favore del Parco
nazionale, che è ciò di cui il Parco nazionale vive. Per avere
un'idea di cosa questo rappresenti, basta ricordare che il
finanziamento per il 2010 arriverebbe con questa riduzione a
2.296.000 euro, mentre solo per l'erogazione degli stipendi al
personale, fra cui 63 guardie parco, il Parco nazionale Gran
Paradiso spende 3.926.000 euro, con uno scoperto sulle sole spese
ordinarie di 1.700.000 euro.
Quello che è stato segnalato come un taglio indiscriminato o
comunque un taglio molto impattante su delle realtà che hanno nel
nostro caso una funzionalità ambientale ed economica
particolarmente alta, deve essere contrastato. Siamo contenti che
il Presidente assuma questo onere - e con lui i Parlamentari
valdostani - di intervenire nelle sedi opportune, e ci auguriamo
che questo possa permettere il ripristino di condizioni non di
sopravvivenza, ma di vita e di piena funzionalità al Parco del Gran
Paradiso. Grazie.
Presidente
- La parola al Consigliere Rigo.
Rigo (PD)
- Grazie, Presidente.
Ieri avevamo auspicato, attraverso la presentazione di
un'interrogazione, l'approvazione da parte di questo Consiglio
regionale di una risoluzione in merito al taglio dei finanziamenti
alle aree protette, ai parchi, quindi anche al nostro Parco
nazionale del Gran Paradiso.
Un ordine del giorno per manifestare da una parte la nostra
vicinanza alla protesta, ma anche alle preoccupazioni manifestate
dal mondo dei parchi e nello stesso tempo impegnarci, come
Consiglio, a prendere tutte le iniziative istituzionali in grado di
assicurare al parco quei finanziamenti necessari per la sua
preziosa opera, un'opera vitale per l'economia globale. Ringrazio
l'Assessore Isabellon che si è fatto subito carico di preparare una
bozza di ordine del giorno, che poi con la discussione e il
confronto è diventata un ordine del giorno unitario a cui daremo il
nostro voto personale.
Presidente
- La parola al Presidente della Regione,
Rollandin.
Rollandin (UV)
- Credo che la sospensione chiesta abbia
dato la possibilità di valutare nel merito la proposta presentata,
integrandola con alcune precisazioni, in particolare l'ordine del
giorno presentato alla Camera, perché è alla Camera che si
discuteva. Vorrei sottolineare che nello stesso tempo in Senato
c'erano state le stesse preoccupazioni nel momento in cui si
parlava di questi temi. Vorrei anche sottolineare come da parte del
Governo, con l'Assessore e assieme a Bieler, che è Presidente del
Comitato dei Comuni per il parco, avevamo per tempo già evidenziato
questa difficoltà, che - come ha ricordato il collega Louvin -
porterebbe ad un disavanzo di 1.629.000 euro solo per il discorso
del personale.
Evidentemente credo siano superflui tutti i commenti su quello
che rappresenta il Parco del Gran Paradiso in particolare, ma per
tutti. Non dimentichiamo che c'è un risvolto che viene poco
considerato: che nel tempo, al di là dei parchi nazionali, ci sono
stati molti parchi regionali... se ci saranno i tagli, avranno un
riflesso sulle Regioni, molto probabilmente vi sarà la difficoltà
anche per lo sviluppo dei parchi regionali. Non parlo
necessariamente per la nostra Regione, dove faremo il possibile,
secondo un impegno già preso, di mantenere il finanziamento
previsto, però voglio dire che uno dei punti che è stato toccato a
livello di discussione generale è che, riducendo le entrate, ci
saranno proporzionalmente anche delle difficoltà su questo.
Nella sostanza credo che questo ordine del giorno voglia riunire
nell'aula la volontà comune di sollecitare una certa attenzione,
non sottacendo che potremmo fare lo stesso ordine del giorno
malauguratamente per tutti gli altri argomenti, perché la
difficoltà è, se parliamo di sanità - qui la sentiamo un po' meno,
ma nelle altre Regioni è la stessa disgrazia -, se parliamo per i
Comuni è la stessa problematica! Fatto sta che, a fronte di
un'esigenza di tagli che è scontata, il modo è già stato discusso.
Oggi ci concentriamo sui parchi e speriamo, con questo ordine del
giorno, di favorire una discussione che porti ad un reintegro non
solo per il 2010, perché questo è importante, ma anche per gli anni
a venire, in modo da non avere problemi. Grazie.
Presidente
- Pongo in votazione la risoluzione nel nuovo
testo, che recita:
Risoluzione
Il Consiglio regionale della Valle d'Aosta/Vallée
d'Aoste
Premesso che la Regione Autonoma Valle d'Aosta ha sempre
perseguito una politica volta alla tutela di tutto il suo
territorio con particolare attenzione alle aree aventi pregio
naturalistico anche sulla base delle direttive nazionali e
comunitarie;
Ricordato che sul territorio regionale insiste il Parco
Nazionale Gran Paradiso per circa il 50% della sua estensione,
coinvolgendo il territorio di 7 Comuni;
Sottolineato il fatto che il Parco Nazionale Gran Paradiso,
prima area protetta dello Stato italiano, rappresenta un modello di
protezione e di gestione ambientale conosciuto in tutto il mondo,
capace di coniugare la biodiversità con lo sviluppo economico
sostenibile delle popolazioni residenti;
Ricordata la presa di posizione del Presidente della Regione,
dell'Assessore all'Agricoltura e risorse naturali e del Presidente
della Fondation Grand Paradis attraverso un comunicato stampa con
il quale si invitava il Ministro Giulio Tremonti a riconsiderare i
tagli previsti dalla manovra finanziaria nei confronti dei Parchi
naturali italiani;
Ricordata inoltre la recente manifestazione di Roma promossa
dal mondo dei Parchi per rivendicare il ruolo delle aree protette
che rappresentano il cuore della protezione europea della
biodiversità;
Appreso con rammarico dei tagli finanziari che la manovra
economica prevede nei confronti dei Parchi Nazionali preposti a
tutela delle aree protette, i quali comprometterebbero di fatto lo
svolgimento delle normali attività istituzionali;
Preso atto dell'ordine del giorno presentato dal Deputato
della Valle d'Aosta accolto dal Governo, consistente nell'impegno a
valutare l'opportunità di reintegrare prontamente in un prossimo
provvedimento le risorse necessarie per un regolare funzionamento
del Parco Nazionale del Gran Paradiso e degli altri parchi
nazionali italiani;
Impegna
il Presidente della Regione e invita i Parlamentari
valdostani a continuare ad intervenire nelle opportune sedi
affinché vengano adottate le dovute iniziative, compresa la
verifica delle possibilità di co-finanziare progetti anche
comunitari, atte a reintegrare prontamente in un prossimo
provvedimento le risorse finanziarie necessarie per il
funzionamento dell'attività operativa dell'Ente Parco Gran
Paradiso.
F.to: Isabellon - Lavoyer - Zucchi - Empereur - Rigo - Louvin
- Comé
Consiglieri presenti, votanti e favorevoli: 30
Il Consiglio approva all'unanimità.
Presidente
- Con questa votazione, essendo stato
espletato l'intero ordine del giorno, dichiaro conclusi i lavori
dell'odierna adunanza del Consiglio regionale.
Colgo l'occasione, a nome dell'intero Ufficio di Presidenza del
Consiglio, per augurare agli organi di informazione, al personale
del Consiglio e a tutti voi i migliori auguri di buona estate, in
attesa di rivederci al prossimo Consiglio previsto per il 22 e 23
settembre prossimi.
La seduta è tolta.
---
L'adunanza termina alle ore 17,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK