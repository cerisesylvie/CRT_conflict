Consiglio Regionale della Valle d'Aosta - Oggetto del Consiglio n. 1421 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1421 del 24 marzo 2022 - Resoconto
OGGETTO N. 1421/XVI - Reiezione di mozione: "Impegno a
concludere gli approfondimenti sulla sostenibilità economica
dell'acquisizione del castello di Introd e a individuare le risorse
finanziarie per l'eventuale esercizio del diritto di prelazione da
parte della Regione".
Bertin (Presidente) -
Adesso passiamo alle mozioni. Punto
n. 46. Per l'illustrazione della mozione, la consigliera
Minelli.
Minelli (PCP) -
Le premesse di questa mozione e le sue
motivazioni sono già state oggetto d'illustrazione nella scorsa
seduta del Consiglio regionale, durante la quale abbiamo accettato
di ritirarla, riservandoci di proporla nuovamente, perché era stata
avanzata in aula la richiesta di non esprimersi prima di avere la
certezza della conclusione della trattativa tra gli attuali
proprietari e gli acquirenti.
Il giorno successivo al Consiglio, il 10 marzo, abbiamo avuto
conferma di quello che in sostanza già si sapeva, cioè
dell'intervenuta intesa per la vendita del castello, formalizzata
con un atto notarile e dunque si è appreso che l'accordo di
compravendita è stato siglato tra i conti Caracciolo di Brienza e
un acquirente la cui identità è rimasta riservata, che prevede un
importo di 4.800.000 euro, grossomodo la cifra a cui avevamo fatto
cenno quindici giorni fa.
Si è inoltre appreso che l'11 marzo è stata inviata alla Regione
tramite PEC la comunicazione della vendita, a seguito della quale
inizia l'iter dei sessanta giorni in cui la Regione ha la
possibilità di esercitare il suo diritto di prelazione. Diritto
che, per la verità, potrebbe essere esercitato anche dal Comune con
un impegno economico che ovviamente non è alla sua portata.
Abbiamo letto sui giornali nei giorni scorsi le dichiarazioni
del Presidente della Regione e del Sindaco d'Introd. Quest'ultimo
ha ribadito l'azione informativa svolta dal Comune nei confronti
dell'Amministrazione regionale fin dal mese di ottobre perché non
si arrivasse impreparati alla possibile scadenza e l'importanza che
il Castello di Introd riveste per la comunità, per la sua economia
e per il valore aggiunto che l'acquisto del Castello rivestirebbe
per tutta la Valle d'Aosta.
La sintesi conclusiva del Sindaco è stata "Se c'è la volontà, i
soldi si trovano".
Nelle dichiarazioni rilasciate dal Presidente, abbiamo letto che
è stato avviato il percorso di verifica necessario alla prelazione;
cito quello che abbiamo letto: "Da una parte c'è l'analisi degli
atti formali, dall'altra quella della congruità del prezzo, che
avrà bisogno di una perizia indipendente. Una volta acquisiti
questi dati potremmo unirli ai costi che comporterebbero sia la
presa in carico, sia la futura gestione del Castello".
Sulla stampa di venerdì 18 marzo abbiamo inoltre appreso di un
virgolettato attribuito ancora al Presidente, che leggo: "Nessuna
preclusione verso l'attività privata ma siamo coscienti che non si
possa andare verso un luogo chiuso verso l'esterno", ponendo
quindi, ci pare, l'accento sulla necessità di trovare una formula
per garantire che la struttura resti accessibile al pubblico.
Da alcune informazioni parrebbe però che i nuovi proprietari
avrebbero l'intenzione di mantenere per sé tutti gli spazi
acquisiti, parliamo di trentacinque vani, del Parco della Domus
d'Introd adiacente al Castello e anche di tutta la parte
sotterranea che non è ancora stata oggetto approfondito di studi e
di scavi archeologici che potrebbero portare alla luce degli altri
elementi di grande interesse, più antichi, e che potrebbero anche
essere la parte più importante di tutto il complesso.
Un patrimonio storico e culturale che dovrebbe, per la sua
stessa natura, essere considerato un bene pubblico a tutti gli
effetti.
Sulla Vallée di sabato scorso a pagina 11 abbiamo infine letto,
a proposito dell'ormai famoso e infinito tagliando della
maggioranza e del rilancio di attività di Governo,
quest'affermazione: "Altra questione calda è il destino del
Castello d'Introd La trattativa tra privati è alle battute finali e
vi sono diversi punti di vista sull'ipotesi che la Regione eserciti
l'ormai famoso diritto di prelazione per non lasciarsi scappare
l'antica e prestigiosa dimora."
Al di là delle dichiarazioni rilasciate ai giornali e delle
interpretazioni che se ne possono ricavare, crediamo che arrivati a
questo punto sia necessario che il Consiglio si esprima in modo
chiaro sulla volontà di esercitare il diritto di prelazione su
questo Castello.
Si tratta, a nostro avviso, di una scelta di tipo politico che
dovrà ovviamente essere accompagnata dall'iter tecnico, ma crediamo
che sia necessario che ci si esprima senza tentennamenti.
Alla luce di queste considerazioni, oltre ovviamente alle
premesse che avevamo già illustrate quindici giorni fa, proponiamo
al Consiglio d'impegnare il Governo regionale a concludere gli
approfondimenti sulla sostenibilità economica relativamente
all'acquisizione del Castello di Introd, a compiere gli atti
necessari, compresa l'individuazione delle risorse finanziarie, per
eventualmente esercitare proficuamente il diritto di prelazione da
parte della Regione.
Sottolineo che la mozione non chiede un impegno all'acquisto
tout-court senza "Se" e senza "Ma"; chiede due cose, di concludere
quegli approfondimenti sulla sostenibilità di cui abbiamo già
parlato precedentemente e poi, naturalmente, di compiere questi
atti, compresa l'individuazione delle risorse, per eventualmente,
fatte le varie verifiche, esercitare proficuamente il diritto di
prelazione.
Presidente -
Con l'illustrazione della mozione, apriamo
la discussione generale. Non vedo richieste d'intervento, chiudo la
discussione generale. Consigliere Marguerettaz.
Marguerettaz (UV) -
Devo dire che ero molto indeciso se
prendere la parola o meno, perché ogni volta che abbiamo l'ardire
di dire qualcosa, - contro o non allineati con le posizioni della
collega Minelli e della collega Guichardaz -, ci troviamo subito di
fronte a un plotone di esecuzione che ovviamente ha un cliché che è
abbastanza ormai definito, perché ogni volta che c'è questo parere
negativo veniamo accusati di bullismo, io in particolare, e di
violenza di genere, maldicenze, denigrazioni, misoginia, sessismo.
Poi adesso c'è questo termine "patriarcalismo elitario",
addirittura siamo stati considerati maschi alpha che pascolano.
Io mi chiedo se questo è un modo di fare politica ma, ahimè,
corro questo rischio e mi aspetto di essere di nuovo invaso.
Collega Minelli, questa è una mozione, per sua stessa
ammissione, che non serve a nulla, cioè chiedere alla Giunta di
completare un'attività che sta facendo, non serve a nulla se non a
fare un po' di carosello, a fare un po' di vetrina.
In tutti i modi è stato detto che il bene ha un interesse
storico culturale; in tutti i modi è stato detto che la cosa può
avere un interesse per la Regione, io credo che sia assolutamente
il caso di lasciar lavorare chi si è preso quest'impegno.
La volta scorsa purtroppo si è accorta di aver fatto un'attività
assolutamente sbagliata e le è stato spiegato in tutti i modi: lei
ha rischiato d'intervenire creando un inquinamento e un
condizionamento delle regole di mercato, perché è chiaro che se io
faccio un'attività prima della definizione tra privati dicendo che
eserciterò un'opzione, è ovvio che porto al rialzo le valutazioni,
gliel'hanno spiegato molto bene.
Collega Minelli e collega Guichardaz, io credo che in modo molto
pacato queste attività sono delle attività che potete
tranquillamente evitare, non avete bisogno di piantare la
bandierina, sono attività che vanno normalmente, se ci saranno le
condizioni.
È stato detto in tutti i modi che si cercherà di fare tutti gli
sforzi possibili per trovare le risorse. C'è tutta un'attività che
deve essere fatta, la valutazione formale degli atti, la
valutazione economica e via discorrendo.
Quest'intervento sicuramente mi porterà di nuovo un'ondata
d'ingiurie ma gliel'ho voluto dire pacatamente: ritiri di nuovo
questa mozione, eviti di presentare delle iniziative inutili.
Presidente -
Consigliera Minelli per il secondo
intervento.
Minelli (PCP) -
Comincio col dire che sono favorevolmente
colpita dal tono assolutamente diverso da quello che utilizza il
collega Marguerettaz quando si rivolge a me, direttamente o
indirettamente, quindi è una novità apprezzabile.
Rilevo oltremodo però anche la sua preoccupazione per tutto
quello che potrà derivare da questo suo intervento. Lo rassicuro
dicendogli che io accuse di misoginia e di "maschi alfa" non ne ho
mai formulate, quindi non si riferisce direttamente a me, tuttavia
credo che esistano persone che hanno il diritto di esprimersi nel
modo che credono, come ha diritto anche lei di farlo.
Entrando nel merito delle cose che lei sta dicendo, noto però
una cosa: lei dice che stiamo chiedendo una cosa assolutamente
inutile, che si sta già facendo e quindi bisogna lasciar lavorare
chi sta lavorando.
Io credo che ci sia possibilità per il Consiglio regionale di
esprimere una sua volontà, al di là di quello che una Giunta
ovviamente deve fare, perché quello è il suo compito.
Fra l'altro, non sono sicura di questa cosa, ma mi sorge anche
il dubbio che poi l'acquisto di un bene immobiliare sia
effettivamente anche di competenza di un Consiglio, credo che sia
così. Allora a maggior ragione è giusto che il Consiglio si esprima
su una cosa del genere, che dia una manifestazione di quella che
può essere la sua volontà, ed è anche l'esercizio di un diritto -
mi sono informata per capire come funzionava perché non è materia
che conosco - potestativo.
Poi lei dice che si sta già lavorando. Il Presidente ha detto e
dichiarato pubblicamente che si sta lavorando per un obiettivo.
Bene, io credo che proprio per questo il Consiglio, con il suo
voto, dà sostegno al Presidente e alla Giunta. Credo che sia
corretto esplicitare in maniera chiara, molto trasparente, se c'è
una volontà politica da parte di questo Consiglio di appoggiare il
lavoro che si sta facendo ed eventualmente, fatti i necessari
approfondimenti, esercitare il diritto di prelazione.
È una situazione diversa da quella precedente. Lei, ricordo, ha
parlato di mozione sciagurata quindici giorni fa, sono state date
delle altre interpretazioni; adesso la situazione è sostanzialmente
diversa. Non si tratta - e mi dispiace se lei la vede così - di
piantare delle bandierine ma di raccogliere una sollecitazione che
viene da più parti, in primis dall'ente locale e dalla sua comunità
di residenti, e non solo.
Poi io so che spesso c'è quest'accusa di essere interpreti di
chi sta fuori di qua, ma io ritengo che quello è il ruolo che
abbiamo, quindi in questo caso ci si fa interpreti di un'esigenza
che oltretutto, da quindici giorni fa a oggi, ha avuto delle
evoluzioni di cui, secondo me, si deve tenere conto.
Presidente -
Consigliera Spelgatti ne ha facoltà.
Spelgatti (LEGA VDA) -
A differenza di quanto accaduto
nello scorso Consiglio, dove chiaramente siamo stati anche molto
duri nel fatto di dire che l'iniziativa era del tutto inopportuna e
fuori tempo per delle questioni molto importanti, sia dal punto di
vista legale che dal punto di vista economico, e per tutte le
ripercussioni che ne sarebbero derivate, questa volta è legittimo
parlarne, ferma l'importanza della questione: il castello è
assolutamente importantissimo per il patrimonio culturale della
Valle d'Aosta, importantissimo per il territorio, importantissimo
per il Comune di Introd e quant'altro.
È chiaro che la vicenda è estremamente complessa, nel senso che
noi a oggi, come Consiglio, non abbiamo in mano nessun tipo di
elemento, perché la valutazione deve tenere conto di moltissimi
aspetti.
Io mi auguro che visto e considerato che - come detto dalla
Consigliera Minelli - si sa, che tutti sapevano che questa
questione era sul tavolo e se ne parlava da parecchio tempo, per
via indiretta, di una possibile trattativa tra privati che avrebbe
portato a questa situazione - proprio come dichiarato anche dal
Sindaco del Comune d'Introd: era da ottobre che parlava lui stesso
di questa situazione - mi auguro che la Giunta si sia portata
avanti con tutte le valutazioni che si dovranno fare per far sì che
la Giunta poi decida che cosa voglia fare e se esercitare il
diritto di prelazione.
Speriamo che siate avanti, anche perché il tempo stringe, perché
dal momento della notizia la Regione ha soltanto sessanta giorni
per poter decidere che cosa fare ed esercitare proficuamente il
diritto di prelazione laddove ritenga utile farlo.
Diciamo che sull'impegnativa, per come è formulata, avremmo
bisogno soltanto noi di fare delle modifiche, proporre un'altra
impegnativa, perché vogliamo che vengano specificati degli aspetti
che sono già in realtà indicati nell'impegnativa stessa, nei punti
stessi, però andrebbero sviluppati un pochino di più, perché
comunque la Giunta deve fare tante valutazioni per decidere che
cosa sia meglio fare e per questo noi proponiamo queste
modifiche.
Al punto 1 mettere: "A concludere gli approfondimenti sulla
fattibilità legale" - perché chiaramente bisogna valutare anche
questo - "Ed economica" - si parla di fattibilità e dopo parleremo
di sostenibilità economica - "Della fattibilità legale ed economica
dell'operazione complessiva riguardante l'acquisizione del Castello
di Introd, nonché a valutare compiutamente la sostenibilità di una
gestione pubblica che sia funzionale alla valorizzazione
dell'immobile, nonché alla sua proficua gestione anche in relazione
alle ricadute sul territorio".
Al punto 2 chiediamo di modificare l'impegnativa in questi
termini: "Qualora si decida di esercitare proficuamente, sulla base
delle valutazioni di cui al punto 1, il diritto di prelazione da
parte della Regione, a compiere rapidamente i conseguenti atti
necessari, compresa l'individuazione delle risorse
finanziarie".
È ovvio ed è chiaro che sono tutte le valutazioni che poi, in
realtà, io mi auguro che la Regione stia facendo, perché i punti
sono questi, noi dobbiamo valutare non solo la fattibilità
economica, se dal punto di vista legale ci sono tutti i
presupposti, poi dobbiamo capire se quest'operazione rappresenta un
qualche cosa che porterà seriamente un valore aggiunto per il
Comune d'Introd nel momento in cui la Regione lo acquisisse, perché
deve avere anche una progettualità su questo.
Non deve poi il bene cadere a pezzi, perché poi non abbiamo i
soldi per fare manutenzioni o non si ha poi anche nella gestione
un'idea chiara di quello che si voglia fare.
Ricordo che avevamo presentato una mozione, dal nostro punto di
vista anche molto importante, che riguardava tutti beni culturali e
la gestione dei beni culturali, ed era una mozione per il Project
Financing sui beni culturali che era stata approvata, quindi
l'assessore Guichardaz - ed è passato già un po' di tempo - aveva
condiviso la nostra visione, perché, comunque sia, il grosso
problema che abbiamo oggi è che abbiamo comunque una gestione di un
patrimonio estremamente pesante ma che non stiamo valorizzando come
potremmo e per far questo è anche necessario tirare dentro
l'apporto di privati, anche per una progettualità più specifica,
come un volano economico con ripercussioni sul territorio
estremamente importanti.
Spero anche che, visto che è passato molto tempo ma non ho più
avuto notizia di nulla in relazione a una mozione - che era stata
approvata - che ci sia quella visione, perché non dev'essere una
visione specifica solo per il Castello d'Introd, per cui mi auguro
ci sia una visione di questo tipo, ma deve riguardare tutti i beni
e i castelli della Valle d'Aosta.
Di questo non abbiamo più avuto notizia, quindi non sappiamo a
che punto siate nella valutazione estremamente complessa di questa
situazione; è chiaro che se tutto questo serve a spingere, anche
perché il tempo sta veramente scadendo, e quindi nell'eventualità
si fossero fatte tutte queste valutazioni, si fosse pronti a...
però il tempo stringe, quindi dovete valutare.
Noi da qua chiaramente tutti questi elementi non li abbiamo
minimamente, quindi come Consiglio non possiamo fare altro che,
considerata la mozione della collega, di spingervi a fare veloce
nel fare tutte queste valutazioni, ma spero tanto che vi siate
portati avanti, perché è da tanto tempo che si sa che sarebbe
accaduto, non si sapeva in che termini, chi, non chi, con quali
atti e tutto quanto, quindi sulla parte legale eccetera eccetera è
l'ultimo pezzo, però sul decidere che cosa si voglia fare questo è
un argomento sul tavolo da parecchio tempo. In realtà dovreste
avere le idee molto chiare e mi auguro che le abbiate.
In realtà non ci sono grossi cambiamenti, vengono solo
esplicitati un po' meglio i concetti, perché abbiamo bisogno che
vengano chiariti un poco meglio.
Presidente -
Altri intendono intervenire nella
discussione generale? Non vedo richieste. Consigliera Minelli
riferito all'emendamento.
Minelli (PCP) -
Per quanto riguarda la prima proposta
relativa al primo punto, noi condividiamo in toto il fatto che
s'inserisca, oltre alla sostenibilità economica, la questione della
fattibilità legale, perché è ovvio che è il percorso che va di pari
passo.
Per quanto riguarda il secondo punto, la formulazione proposta
dalla collega Spelgatti a me appare un po' più tortuosa, però nella
sostanza sono preservate le due questioni fondamentali, una è la
manifestazione della volontà da parte del Consiglio, l'altra è
quella dell'esercizio della prelazione.
Quindi, fatti gli approfondimenti di tipo economico - e a questo
punto anche legale - sulla sostenibilità complessiva
dell'intervento, quindi non solo l'acquisto, si procede; io penso
che quando si parlava già quindici giorni fa di sostenibilità
economica si faceva riferimento - mi sembra che il Presidente lo
avesse anche esplicitato - a tutto quanto, non soltanto alla somma
per l'acquisto, ma anche al fatto che poi si debba gestire un
bene.
Dal mio punto di vista questa formulazione può funzionare.
Presidente -
Se poi ce lo portate, così mettiamo in
votazione la mozione come emendata. Aspetto l'emendamento e poi
chiudo la discussione. L'emendamento sta arrivando e, se non ci
sono altri interventi, chiudo la discussione generale. Se qualcuno
vuole intervenire si prenoti, altrimenti chiudo la discussione
generale. La discussione generale è chiusa. Per il Governo, il
Presidente della Regione.
Lavevaz (UV) -
Come è già stato detto durante l'ultimo
Consiglio, questa stessa iniziativa era stata totalmente
inopportuna per i motivi che non sto a ripetere, perché sono stati
molto ben esplicitati nei due interventi che mi hanno
preceduto.
Con oggi invece siamo, credo, alla terza o quarta volta, ho
perso il conto, che viene presentato questo argomento, anche se
precedentemente in forma diversa, vale a dire non sotto forma di
mozione, ma ripeto, è almeno la terza o quarta volta in cui
parliamo dell'opportunità dell'acquisto di questo bene storico e
architettonico importante per la nostra regione. Credo di aver
risposto fin dalla prima iniziativa in maniera abbastanza chiara -
evidentemente non lo sono stato, visto poi le iniziative
susseguenti - che erano iniziate già all'epoca le verifiche sui
diversi aspetti legati all'eventuale esercizio della prelazione
sull'acquisto di questo bene.
Abbiamo spiegato qual è l'iter necessario. Oggi l'unica
differenza è che l'atto notarile è stato sottoscritto, quindi il
termine per l'esercizio del diritto di prelazione è di fatto
partito, ma gli aspetti che vanno verificati preliminarmente
all'esercizio della prelazione sono sempre gli stessi.
La Regione in queste settimane ha fatto dei passi avanti in
questo senso, quindi tante volte abbiamo chiesto il ritiro di
mozioni su iniziative che stavano nei vari uffici ed erano in corso
di analisi, o comunque su questioni che erano già in corso.
Questa è la quarta volta che siamo qui a dire che stiamo facendo
queste verifiche allo stesso modo, quindi veramente non credo che
quest'iniziativa sia particolarmente utile a farci andare più in
fretta, perché i tempi sono già ben definiti.
Per la decisione finale comunque bisognerà tornare in Consiglio;
lo dice chiaramente anche la mozione stessa, parla di un
"Eventualmente"... dovremo tornare, non dobbiamo fare nulla di
diverso di quello che stiamo già facendo.
I tre aspetti fondamentali che sono in parte stati citati, sono
quelli che ha detto e che ha fatto aggiungere in maniera corretta
la collega Spelgatti, cioè la verifica della procedura
amministrativa, quindi la verifica dell'atto, la verifica legale
sulla procedura, che non è banale su un atto di questo tipo. Questa
è una prima verifica che gli uffici stanno facendo ed è in
corso.
Il secondo aspetto, quello di cui abbiamo già parlato tante
volte, è la verifica della congruità, non soltanto della
sostenibilità: forse si è dimenticato che non basta soltanto
trovare i 4.800.000 Euro, ma va verificata anche la congruità
dell'offerta. Questo non è un passaggio banale!
La congruità dell'offerta vuol dire che, attraverso una perizia
asseverata, bisognerà valutare il valore di quel bene e poi
decidere se il bene è acquistabile, perché noi non agiamo da ente
privato, siamo un'Amministrazione pubblica, quindi quel valore di
perizia è discriminante per decidere se esercitare o meno il
diritto di prelazione.
Poi c'è il terzo aspetto, che è quello invece della
sostenibilità futura della gestione del bene, quindi con un piano
-  come è stato giustamente detto - di valorizzazione, di
esercizio, di sostenibilità delle spese eccetera.
Questo è l'ultimo dei passaggi, ma i primi due devono essere,
prima uno poi l'altro, messi in fila, e devono ed avere entrambi la
"luce verde", come poi il terzo e infine si decide se esercitare il
diritto di prelazione.
Io chiederei alle colleghe Minelli e Guichardaz - che adesso si
sono autodefinite "Quelle del sì" - cosa dovremmo fare se il valore
di perizia fosse di 3 milioni di euro. Far valere il diritto di
prelazione, esercitare il diritto di prelazione? Facendo un danno
erariale della differenza?
Chiedo perché da quello che si chiede nell'impegnativa parrebbe
di sì, oppure ci appelliamo sempre a quell'"Eventualmente" che di
fatto non vuol dire niente perché se qua dobbiamo tornare, andiamo
avanti con il lavoro che stiamo facendo; quando avremo i tre feux
verts ci ritroviamo in Consiglio e decidiamo se fare il passaggio
finale oppure no.
Mi sembra che, altrimenti, la mozione non sia nulla di più di
quello che il collega Marguerettaz ha definito come una
bandierina.
Presidente -
Consigliera Spelgatti per dichiarazione di
voto.
Spelgatti (LEGA VDA) -
Concordo pienamente su quello che
ha specificato il Presidente, perché ovviamente la perizia è
qualche cosa di assolutamente fondamentale, infatti noi non solo
abbiamo aggiunto la parte sulla sostenibilità economica - che poi
la collega Minelli aveva già parlato di sostenibilità - ma noi
abbiamo scisso i concetti, abbiamo specificato "Fattibilità legale
ed economica", in questo s'intende e si sottintende tutto quello
che è anche non solo i controlli dal punto di vista legale ma i
controlli dal punto di vista economico.
Poi il concetto della sostenibilità per il futuro: le
valutazioni sono tante, quindi assolutamente il concetto della
perizia è fondamentale, ma è compreso comunque nella dicitura
"Fattibilità legale ed economica".
Presidente -
Consigliera Minelli ne ha facoltà.
Minelli (PCP) -
Credo che sia stato chiarito in maniera
abbastanza esaustiva. La mozione già inizialmente parlava di
approfondimenti sulla sostenibilità economica che comprendono,
ovviamente, anche tutta la questione della gestione e anche la
questione relativa al prezzo.
Il fatto di aver esplicitato questa necessità di eventualmente
esercitare il diritto di prelazione è ciò che è corretto fare in
questo momento. Lei dice che si è già lavorato, era già stato
spiegato prima, la Regione ha fatto dei passi avanti e più volte è
stato chiesto di ritirare delle mozioni che sostanzialmente
dicevano qualche cosa che era già in cammino; poi però ci dice
anche che per la decisione finale - come è stato detto
precedentemente - bisognerà tornare in Consiglio perché bisognerà
fare le valutazioni.
Bene, proprio perché occorrerà tornare in Consiglio - ed è una
questione che quindi dovrà decidere il Consiglio - a me pare
assolutamente opportuno che in una fase come questa ci sia una
manifestazione chiara della volontà di questo Consiglio.
Poi lei ci ha detto che almeno quattro volte ha spiegato le
cose, oltre che in aula anche pubblicamente, e dice "Forse non sono
stato sufficientemente chiaro".
Io ritengo sia esattamente così, ma non è una cosa che dico io,
non è una valutazione che faccio io! E' una valutazione che, oltre
a noi, hanno fatto fuori di qui persone che sono sicuramente più
direttamente e maggiormente interessate a quest'acquisto, perché
vivono in quella zona, perché vi operano, perché hanno in qualche
modo a cuore questa questione più di quello che può essere nella
nostra sensibilità e nel nostro interesse.
Giustamente i passaggi devono essere messi in fila, si faranno;
in questo momento però il sostegno a un'operazione del genere è
corretto che ci sia, e non solo è corretto: è importante che una
questione del genere sia sostenuta da chi ha intenzione di farlo in
maniera esplicita, con un voto.
Presidente -
Se non vi sono altre dichiarazioni di voto,
mettiamo in votazione... Consigliere Marguerettaz ne ha
facoltà.
Marguerettaz (UV) -
Per dichiarazione di voto. Vede,
collega Minelli, il tono è sempre proporzionale alle cose che uno
fa, che dice e che scrive.
È chiaro che nel momento in cui in modo assolutamente improprio,
da presa in giro, lei presenta delle interpellanze dove ovviamente
fa delle domande al Governo, ma mette in bocca alle persone delle
attività, è chiaro che il tono è diverso, ecco perché è stato
chiesto il giurì d'onore per capire se lei abbia detto e abbia
scritto la verità o no.
Da questo punto di vista io non sono particolarmente agitato
però, vede, il giurì d'onore serve semplicemente per dire: la
Minnelli ha detto e ha scritto o delle cose vere o false, punto. Ed
è chiaro che se uno viene coinvolto per delle cose che non ha
fatto, si inalbera. È molto semplice.
Le truppe armate... lei dice "Ma io non ho mai detto niente" ma
guarda caso ogni qualvolta uno esprime un parere contrario, parte
la contraerea e lì abbiamo ormai un cliché che è abbastanza
chiaro.
Ce ne facciamo una ragione.
Dal punto di vista di questa mozione, io credo che l'intervento
della collega Spelgatti abbia chiarito tutto, ha detto: "Noi oggi
in Consiglio regionale non abbiamo nessun dato, non abbiamo le
informazioni, quindi noi facciamo una votazione sul nulla", perché,
se uno all'interno di questa mozione avesse impegnato il Governo ad
andare in Commissione, a rappresentare tutte le risultanze
dell'istruttoria, io sarei stato assolutamente favorevole perché,
una volta acquisite tutte le informazioni che faranno gli uffici, i
periti, io ho le informazioni per condividere o meno, ed ecco il
ragionamento corretto. Una volta che abbiamo queste informazioni,
visto che siamo tutti d'accordo per fare un certo percorso, andiamo
in Commissione e valutiamo il risultato finale.
Oggi le è stato detto in tutti i modi che è propaganda, è in
qualche modo una mozione per farsi belli, per dire: "Noi abbiamo a
cuore le sorti di Introd, noi abbiamo a cuore le sorti di tutti
coloro che hanno un beneficio rispetto all'attività che si sviluppa
attorno al Castello di Introd" e guarda caso la maggioranza e il
Governo sono brutti e cattivi perché non vogliono agevolare. È, di
nuovo, una narrazione totalmente scorretta.
Tutti hanno a cuore delle operazioni che portano benessere, che
portano occupazione, che portano delle attività per la comunità di
Introd e per tutta la Valle d'Aosta, però credo che sia una
propaganda di basso livello.
È una valutazione nostra, però non aggiunge nulla.
Sicuramente il Presidente e l'Assessore sono decisamente
favorevoli a fornirci in Commissione tutti gli elementi che
risulteranno dall'istruttoria che in modo giudizioso stanno facendo
gli uffici.
Presidente -
Consigliera Minelli, per dichiarazione di
voto.
Minelli (PCP) -
No, la dichiarazione di voto l'ho già
fatta precedentemente, intervengo per fatto personale, se lei
permette.
Presidente -
Circoscriva il fatto.
Minelli (PCP) - -
Il collega Marguerettaz ha detto che io
metto in bocca alle persone cose che non hanno detto e che ho
l'obiettivo di fare propaganda e ha utilizzato metà del tempo della
sua dichiarazione di voto per riproporre accuse e per ritirare in
ballo una questione che si era già palesata ieri.
Io non ho messo in bocca niente a nessuno, ho fatto delle
valutazioni, non sono qui a fare della propaganda in questo senso,
ma ho detto che credo che, come tutte le persone che sono qui
dentro, si cerca di conoscere le situazioni sul territorio, alle
volte quello di provenienza, alle volte un altro, ma viviamo in una
regione talmente piccola che non è così difficile essere attenti a
quello che succede da nord a sud e da est a ovest. Quindi si è
portata avanti un'iniziativa che peraltro aveva portato avanti
sotto forma d'interpellanza o di interrogazione, adesso non
ricordo, anche il collega Brunod, quindi l'attenzione da parte di
più soggetti c'è.
Detto ciò, la questione relativa alla mozione è stata, credo,
ampiamente sviscerata. Se c'è questo interesse, questa volontà da
parte di tutti, io credo che l'impegnativa di questa mozione
permetta tranquillamente a tutti di manifestare il proprio
interesse.
Il discorso dell'approfondimento in Commissione eccetera
eccetera... io ricordo che i sessanta giorni sono scattati l'11 di
marzo, oggi è il 24 di marzo, quindi siamo ormai a quarantasei
giorni.
Non so quanto tempo di approfondimento in Commissione su questa
questione ci potrebbe essere, è un lavoro che stanno facendo a
livello, immagino, tecnico, oltre che, ovviamente, da parte della
Giunta a livello politico. Ritengo che non ci sia davvero nessun
ostacolo a votare una mozione del genere.
Se poi non lo si vuole fare, pazienza. Io credo che chi è qui
possa esprimersi.
Presidente -
Soltanto una precisazione: in precedenza è
intervenuta come replica della proponente. Consigliere Baccega ne
ha facoltà.
Baccega (GM) -
Come avevo già detto la volta scorsa,
acquisire per la Regione il Castello d'Introd è un fatto importante
e va sicuramente perseguito.
Oggi prendiamo atto che una serie di passi sono stati fatti;
esiste una valutazione in corso ma siccome non abbiamo tutte le
carte sul tavolo per capire se si può andare avanti nella direzione
dell'acquisizione o meno, perché manca l'elemento fondamentale -
giustamente, come ha detto il Presidente - che è la perizia, è solo
quello: si rischia di andare a schiacciare il tasto sbagliato e di
prendere la scossa.
Da questo punto di vista io preferisco in questo momento
astenermi pur dicendo che quest'operazione, se è fattibile, si deve
portare avanti.
Presidente -
Consigliere Rollandin ne ha facoltà.
Rollandin (PA) -
Vorrei ricordare che nella precedente
riunione, quando da parte di alcuni di noi è emersa l'esigenza di
non votare quella mozione, c'è stato un putiferio: "Come mai,
perché non votarla, non capite, era importante, sarebbe utile".
Io vorrei capire da allora a oggi come sono cambiate le cose,
forse qualcuno deve aver capito, perché si cercava di farle capire
che non si poteva votare proprio perché mancavano le condizioni -
che ancora oggi sono mancanti - invece sembrava che non capissimo
niente, perché di fatto volevamo evitare di fare in modo che si
andasse a votare qualcosa che non esisteva.
Oggi siamo di nuovo nella stessa situazione. Allora io credo che
bisognerebbe ogni tanto anche aver la capacità di tener conto di
quello che dicono gli altri e non solo di quello che uno ha in
testa e che vuole fare a tutti i costi.
Lei, insieme a un gruppo di noi, è stata a visitare il Castello
d'Introd e logicamente ha parlato anche con gli amministratori
d'Introd. Non è che avevamo preso impegni diretti, avevamo
giustamente verificato l'interesse che il Castello riveste, ma non
si poteva automaticamente dare come scontato che si doveva votare
senza avere i presupposti che, anche oggi, sono ancora da provare.
Tutto quello che deve ancora oggi essere fatto è perché ci sono dei
passaggi interessanti che devono essere fatti.
Quindi credo che sia meglio lavorare con entusiasmo su questo
tema, avendo la possibilità di proporre poi in Commissione i punti
che servono a prendere una decisione finale.
Presidente -
Assessore Marzi, ne ha facoltà.
Marzi (SA) -
Naturalmente mi riprendo quanto è appena
stato citato da tutti quanti i colleghi e lo faccio in maniera di
suggerimento ai proponenti per quest'iniziativa, perché di nuovo,
in maniera trasversale, viene indicato e viene suggerito di
astenersi dal portare questo tipo d'iniziative in Consiglio, ma
secondo me, oltre agli aspetti di natura politica, vanno
assolutamente evidenziati alcuni aspetti anche di natura
amministrativa.
Gli uffici della Soprintendenza ai beni culturali stanno facendo
quanto previsto dalla legge: c'è una legge, la 12/1997, che
evidenzia in maniera chiara quali sono i criteri amministrativi per
i quali, qualora lo si ritiene opportuno, vengono acquisiti i beni
di riferimento e l'articolo 18, comma 2, evidenzia anche chi deve
fare cosa e come questa "cosa" deve essere fatto.
Tra l'altro mi richiamo a quanto esplicitato anche dal
Presidente che ha chiaramente detto che è assolutamente opportuno
tenere a mente che sempre il Consiglio è sovrano per quanto
riguarda questo tipo d'iniziative, per cui il fatto che
politicamente e amministrativamente venga comunque e continuamente
portato all'attenzione un atto e un'azione politica che hanno un
iter legislativo individuato, tra l'altro previsto da venticinque
anni, è quantomeno foriero di particolarità, e, oltre a essere
foriero di particolarità, rende suscettibile di riflessione il
fatto che, come richiamato da molti colleghi, dalla minoranza alla
maggioranza in maniera trasversale, l'unica cosa che continua a
riportare all'attenzione questo tipo di iniziativa può sembrare
quasi un atteggiamento da "Figurine Panini", nel senso "ce
l'ho-manca" tanto per essere chiari, perché va tutto bene e
sicuramente l'utilizzo di strumenti politico-amministrativi di
dibattito consiliare, quale le mozioni, hanno - a mio modesto
avviso, l'ho già richiamato in più di un'occasione - una dignità
assoluta: il fatto di voler portare all'attenzione dell'Aula
consiliare politicamente un certo tipo di tema, ci può anche stare,
ma a mio modesto avviso il fatto di utilizzare poi la mozione che è
comunque, qualora votata, un atto d'indirizzo laddove è prevista
una legge che, ripeto, ha venticinque anni, che dichiara e
specifica chi deve fare cosa, come questo "cosa" deve essere fatto,
con un articolato, il 18 comma 2, che dice anche come devono essere
eventualmente acquisiti da parte della Soprintendenza ai beni
culturali dei beni architettonici come un Castello, ebbene, a mio
modesto avviso, è ridondante.
Io mi auguro che, anche qualora venga nuovamente mantenuto
questo atto, da un punto di vista amministrativo il Consiglio
prenda atto che una volta che se n'è parlato per l'ennesima volta,
sia per certi versi l'ultima, ma sicuramente non è un voto dove
invece è prevista una legge che, di fatto, esplicita la volontà da
parte di questo Consiglio - quindi anche dei rappresentanti della
comunità valdostana - di muoversi come è previsto e come bisogna
seguire i dettami che già da tempo si sono imposti.
È assolutamente dovere di un'Aula consiliare fare le cose per
bene, in un giusto incastro tra indirizzo e gestione.
Nel momento in cui un Consiglio evidentemente venticinque anni
fa ha votato una legge e ha previsto un articolato di riferimento
ha sicuramente già ai tempi espresso sensibilità per questo tipo di
temi. Se poi si va a vedere anche come nel corso degli anni il
fatto di aver applicato questo tipo di dettame è stato interpretato
in tantissimi casi, si vedrà anche che le cose sono state fatte
secondo legge e non secondo iniziative consiliari che, per quanto
possano esprimere vicinanza a un tema, a mio modesto avviso è già
la seconda volta che ne parliamo nel giro di un mese, dovremmo
"soprassedere" e lavorare in maniera strenua per fare le
valutazioni più corrette sia per il territorio, sia per il bene,
sia per la comunità.
Presidente -
Ci sono altri che vogliono intervenire? Come
detto, mettiamo in votazione la mozione. La votazione è aperta. La
votazione è chiusa.
Presenti: 35
Votanti: 13
Favorevoli: 13
Astenuti: 22 (Baccega, Barmasse, Bertin, Bertschy, Carrel,
Caveri, Chatrian, Cretier, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Padovani,
Restano, Rollandin, Rosaire, Sapinet e Testolin).
La mozione è respinta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK