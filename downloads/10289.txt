Consiglio Regionale della Valle d'Aosta - Oggetto del Consiglio n. 1282 del 6 giugno 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1282 del 6 giugno 1990 - Resoconto
OGGETTO N. 1282/IX - SITUAZIONE DI INQUINAMENTO DELLE ACQUE
DEL TORRENTE MARMORE. (Interpellanza)
PRESIDENTE: Do lettura dell'interpellanza presentata dal
Consigliere Riccarand ed iscritta al punto 13 dell'ordine del
giorno.
INTERPELLANZA
Nella seduta del 21 marzo '90 l'Assessore regionale
all'Agricoltura, Foreste ed Ambiente Naturale, rispondendo ad una
interrogazione del Gruppo Verde, affermò che non era stato ancora
possibile stabilire con esattezza le cause della moria di trote
verificatasi nel torrente Marmore, a valle del depuratore di
Maen.
Nei mesi successivi sono proseguite le proteste dei pescatori
della sezione di Châtillon e di tutta la settima Comunità Montana
per l'inquinamento del torrente con la richiesta di avere
finalmente i risultati delle analisi sulla qualità dell'acqua
effettuate dall'USL.
Tutto ciò premesso, il sottoscritto Consigliere regionale del
Gruppo Verde Alternativo
INTERPELLA
la Giunta regionale per sapere:
1) quali sono i risultati delle analisi sulla qualità delle
acque del torrente Marmore;
2) che cosa si intende fare per modificare una situazione di
inquinamento che è grave e che suscita giuste proteste.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Con questa interpellanza siamo voluti
ritornare sulla questione dell'inquinamento delle acque del
Marmore, di cui si era già parlato in Consiglio lo scorso 21 marzo.
In quell'occasione l'Assessore regionale all'Agricoltura, Foreste
ed Ambiente Naturale, disse che non era ancora possibile definire
con esattezza le cause della moria di pesci che si era verificata
nel torrente Marmore a valle del depuratore di Maen.
Sappiamo che dopo quella data sono proseguite le proteste dei
pescatori, specie di quelli della Valtournenche e della zona di
Châtillon, che hanno segnalato la persistenza dei casi di moria di
pesci e quindi la presenza comunque di una situazione di
inquinamento nel torrente Marmore. Credo anzi che recentemente
l'Assessorato all'Agricoltura o la Giunta abbiano vietato la pesca
a valle del depuratore di Maen.
Si tratta in ogni caso di una situazione che ci preoccupa
notevolmente e quindi noi vorremmo conoscere i risultati delle
analisi compiute dall'USL sulle acque a valle del depuratore, i
motivi che, nonostante la presenza di un depuratore, rendono
comunque inquinate le acque del Marmore e che cosa si intende fare
per riportare ad uno stato di salubrità questo corso d'acqua, che
da troppi anni versa ormai in una situazione di grave
inquinamento.
PRESIDENTE:
Ha chiesto la parola
l’Assessore ai Lavori Pubblici, Fosson; ne ha
facoltà.
FOSSON (DC):
Premesso che il depuratore di Valtournenche è
stato realizzato dal Comune, naturalmente con finanziamenti della
Regione e della Cassa Depositi e Prestiti, e che la sua gestione è
a carico del Comune, io posso dire quanto i miei tecnici, gli
esperti ed i tecnici dell'USL e dell'Assessorato alla Sanità ed
Assistenza Sociale mi hanno fatto pervenire.
C'è tutta una serie di analisi del torrente Marmore, a monte ed
a valle del depuratore, dalle quali si possono trarre le
indicazioni che seguono.
Lo scarico all'uscita del depuratore rientra nei parametri
stabiliti dalle tabelle allegate alla legge regionale n. 59/82.
Questa legge prevede che venga trattato con il ciclo biologico
completo l'effluente, cioè le acque reflue, degli abitanti
permanenti in un Comune. Nel caso di Valtournenche, quindi, saremo
nell'ordine di 3000 unità. Invece, per le punte di fine settimana o
stagionali, che sono molto ridotte in termini di giorni, si prevede
soltanto un trattamento primario, non completo. E' probabile,
quindi, che si debba modificare il tipo di trattamento previsto
dalla legge. Questo è un primo discorso.
C'è poi un altro discorso, che è stato fatto rilevare proprio
dai tecnici, i quali ritengono necessario un intervento sulla rete
fognaria esistente al fine di eliminare l'afflusso delle acque
bianche, che risulta notevole. Le acque bianche, che non sono
soltanto quelle piovane, che tutto sommato hanno un'incidenza
minima, ma sono soprattutto le acque di falda e quelle irrigue,
rappresentano un problema che è presente in tutta la Regione, in
tutte le Regioni alpine e, a quanto mi risulta, anche in Regioni di
pianura.
La concezione di realizzare fognature miste risale ad alcuni
decenni fa. La tendenza di oggi, invece, è quella di costruire
collettori fognari soltanto per le acque usate, cioè per le acque
nere, proprio per evitare miscelazioni e sovraportate che poi fanno
funzionare male i depuratori. Questo è appunto il caso di
Valtournenche, ma è anche un discorso che occorrerà fare in tutti i
Comuni.
Leggo poi testualmente: "Vista la scarsa portata d'acqua
rilevata nel torrente Marmore a valle dell'impianto di depurazione
- le analisi sono della metà di marzo - si ritiene che non vi sia
una sufficiente diluizione delle acque di scarico, in conformità di
quanto stabilito dalla citata legge regionale n. 59, con la
conseguenza che pur essendo, come già detto, lo scarico conforme ai
limiti di accettabilità, si determinano le situazioni di
inquinamento".
Come dicevo, quindi, la prima misura è
l’eliminazione dell'afflusso delle acque bianche e
sulla base di ciò noi ci faremo interpreti presso il Comune
dell’esigenza di apportare queste modifiche ai
collettori fognari. Al termine dei lavori si effettueranno altre
analisi e si potrà verificare se effettivamente, come noi
riteniamo, l'inconveniente sarà stato eliminato.
PRESIDENTE:
Ha chiesto la parola l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN (UV):
Simplement pour ajouter deux mots, concernant
la pêche, à ce qui a été dit par le collègue. Suite aux différentes
signalations, qui nous ont été présentées par le Consortium de la
pêche, nous avions demandé à l'USL d'avoir les données des analyses
faites, pour comprendre la raison du phénomène de la mort des
truites, dans le torrent.
Le 15 du mois de mai, nous avons reçu ces analyses, qui
démontraient qu'il y avait pollution des eaux, non seulement, mais
que, suite à cette pollution, les truites risquaient de ne pas être
comestibles. Nous avons donc fait prédisposer immédiatement, en
tant que Service à la défense de l’environnement, un
décret du Président du Gouvernement régional, qui le 21 mai a
interdit la pêche dans le torrent Marmore. pour la partie qui va du
barrage d'Ussin jusqu’à la Doire.
L'Unité Sanitaire Locale nous a même dit que les analyses faites
en amont du d’épurateur avaient démontré, au
contraire, la propreté des eaux et alors, par contre, nous avons
rouvert à la pêche le morceau de torrent qui va du Breuil jusqu'au
barrage d'Ussin.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Il quadro che emerge non è molto chiaro,
nel senso che da una parte si dice che lo scarico all'uscita del
depuratore presenta dei parametri che rientrano in quelli previsti
dalla legge, mentre dall'altra le acque risultano inquinate, tanto
che si deve appunto intervenire con un provvedimento di divieto
della pesca, perché le trote non sarebbero commestibili.
E' evidente, quindi, che c'è qualcosa che non funziona.
Sicuramente i parametri vanno anche raccordati ai quantitativi di
acqua che possono essere presenti nel corso d'acqua. Se in esso vi
è poca acqua, evidentemente questi parametri determinano un dato
significativo sull'indice di inquinamento.
Credo che la situazione sia piuttosto preoccupante, perché,
nonostante un depuratore, anzi in questo caso proprio a causa del
depuratore, si è venuta a creare una situazione che non ha risolto
i problemi, ma li ha soltanto spostati. Infatti, mentre prima
l'inquinamento maggiore era a monte del depuratore, adesso è a
valle del depuratore, ma non si sono risolti i problemi
fondamentali.
Pertanto io ritengo che, rispetto a questo problema, sia
necessario un intervento più energico da parte della Giunta
regionale, che miri a far funzionare meglio il depuratore ed a
separare nel più breve tempo possibile le acque bianche dalle acque
nere, perché si tratta di una situazione che non può essere
sopportata a lungo ed a cui bisogna porre urgentemente rimedio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK