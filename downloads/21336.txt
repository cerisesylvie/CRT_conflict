Consiglio Regionale della Valle d'Aosta - Oggetto del Consiglio n. 1201 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1201 del 9 marzo 2005 - Resoconto
OGGETTO N. 1201/XII - Interventi per la riduzione di emissioni
inquinanti in applicazione del Protocollo di Kyoto.
(Interpellanza)
Interpellanza
Ricordato che lo scorso 16 febbraio è entrato in vigore il
Protocollo di Kyoto che impegna l'Italia a ridurre complessivamente
le principali emissioni antropogeniche di gas serra;
Evidenziato che tale riduzione delle emissioni deve essere,
entro il 2010, di almeno il 5,2% rispetto alle emissioni del
1990;
Sottolineato che l'impegno alla riduzione delle emissioni
riguarda tutte le Regioni italiane;
Evidenziato che in Valle d'Aosta occorre particolare
attenzione in merito al Biossido di zolfo, al Metano e
all'Esafluoro di zolfo emessi da aziende ed attività;
il sottoscritto Consigliere regionale
Interpella
la Giunta regionale e l'Assessore competente per
conoscere:
1) in che modo la Regione Valle d'Aosta si è organizzata per
dare applicazione puntuale ed efficace alla riduzione delle
emissioni inquinanti in coerenza con il Protocollo di
Kyoto;
2) quali dati o stime ci sono relativamente alle emissioni in
Valle d'Aosta nel 1990 dei sei gas serra indicati dal Protocollo di
Kyoto e quali sono i settori maggiormente critici;
3) se è stato predisposto un Piano regionale per dare
applicazione ai principi del Protocollo di Kyoto;
4) che cosa si intende fare perché la Valle d'Aosta dia un
contributo esemplare al raggiungimento della riduzione delle
emissioni inquinanti.
F.to: Riccarand
Président - La parole au Conseiller Riccarand.
Riccarand (Arc-VA) - Come tutti sappiamo, per governare i
cambiamenti climatici che sono in corso con tendenza ad un
riscaldamento della temperatura, cambiamenti che hanno anche
effetti economici molto rilevanti - e questo lo possiamo cogliere
anche in Valle, viste le caratteristiche del nostro territorio e
gli effetti che il cambiamento climatico ha sull'innevamento e sui
ghiacciai -, a livello internazionale per far fronte a questo
fenomeno dei cambiamenti climatici è stato raggiunto negli anni '90
un accordo che coinvolge gran parte dei paesi industrializzati. Si
tratta dell'ormai famoso "Protocollo di Kyoto", redatto l'11
dicembre 1997, sottoscritto dall'Italia il 29 novembre 1998 e
ratificato con legge n. 920/2002, entrato in vigore alcune
settimane fa, il 16 febbraio 2005, perché la maggioranza dei paesi
industrializzati ha aderito a questo "Protocollo" e si è assunta
gli obblighi contrattuali che derivano dall'adesione.
Cosa prevede questo "Protocollo"? Prevede l'impegno da parte dei
paesi aderenti a ridurre le emissioni inquinanti in particolare di
alcuni gas - che dirò - di almeno il 5%, avendo come parametro il
1990 e come obiettivo finale gli anni che vanno dal 2008 al 2012.
Questo 5% è una media fra i paesi che hanno aderito al "Protocollo
di Kyoto"; per quanto riguarda l'Italia, è prevista una riduzione
ancora più significativa, che è del 6,5% di emissioni, rispetto a
quelle calcolate nel 1990. Sono 6 i gas ad effetto serra
considerati dal "Protocollo di Kyoto", fra questi ce ne sono almeno
3 che sono emessi anche in Valle d'Aosta e sono: il biossido di
carbonio, il metano e l'esafluoro di zolfo. Sono vari i settori in
cui il "Protocollo" chiede un impegno di riduzione delle emissioni,
in particolare per quello che ci riguarda ci sono dei settori molto
importanti in Valle che sono quello dei trasporti, dell'industria e
della gestione dei rifiuti e delle discariche.
L'applicazione del "Protocollo di Kyoto" e l'impegno di
riduzione delle emissioni si articolano attraverso dei piani
statali, fra l'altro l'Italia non ha ancora redatto il suo piano,
ma si può articolare anche in piani regionali ed è comunque
necessario che tutte le regioni partecipino a questo processo e si
assumano delle responsabilità. In questo senso è stato raggiunto
l'accordo di Torino nel 2001, appunto per cercare di prendersi
degli impegni per ridurre queste emissioni.
Con questa interpellanza vogliamo capire quale ruolo
nell'applicazione del "Protocollo di Kyoto" la Regione intende
svolgere, in particolare quali sono le valutazioni già fatte. Un
punto interrogativo che ci poniamo è: siccome il parametro di
riferimento è il 1990, quali dati abbiamo per valutare il livello
delle emissioni di questi 6 gas ad effetto serra, in particolare i
3 più pericolosi che indicavo prima sul 1990? Qual è il parametro
di partenza, è stato valutato l'ammontare delle emissioni in Valle
a quella data? Ho visto recentemente dei dati della Regione
Piemonte che ha fornito delle tabelle con queste cifre, quindi
hanno fatto dei calcoli, così come hanno indicato il livello di
emissioni attuali e hanno calcolato lo sforzo che deve essere fatto
per andare progressivamente a ridurle.
Vorremmo sapere a che punto siamo in Valle, chi segue questo
"dossier", chi è responsabile dell'applicazione del "Protocollo di
Kyoto" per quanto riguarda la nostra Regione, se è stato
predisposto un piano regionale per dare applicazione ai principi
dello stesso "Protocollo", in che modo si intende operare perché la
nostra Regione dia un contributo esemplare al raggiungimento della
riduzione delle emissioni inquinanti.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il "Protocollo di Kyoto", sulla base del principio
di Comuni, ma differenziate responsabilità, impegna i paesi
industrializzati - questo è già un degli aspetti deboli di questo
"Protocollo", perché non considera i paesi in via di sviluppo, si
pensi che la sola Cina in proiezione probabilmente inquinerà tanto
come sta inquinando attualmente, questo è un aspetto molto
problematico - ad una riduzione dei principali gas ad effetto serra
rispetto ai valori riferiti all'anno 1990. Gli impegni del
"Protocollo" riguardano gli stati che, in ambito comunitario, li
recepiscono con indirizzi e azioni a livello nazionale.
Il "Protocollo" è entrato in vigore il 16 febbraio scorso in 141
paesi. Per chiarezza è bene dire che l'obiettivo di riduzione è del
5,2% su scala mondiale, 6,5% per l'Italia e dell'8% per quanto
riguarda l'UE. In Italia non è ancora operativo in quanto
l'emissione più importante, quella di anidride carbonica, è
all'esame della Commissione europea. Abbiamo chiesto al Ministero
dell'ambiente se potevamo disporre di questi elementi e ci hanno
detto che sono oggetto di trattativa, e che non appena avevano
degli elementi più certi ci avrebbero informati.
Volevo correggere una questione posta dall'interpellante, che in
Valle d'Aosta occorre particolare attenzione in merito al biossido
di zolfo: il biossido di zolfo non è un gas serra, forse si voleva
dire il biossido di carbonio. Questi 6 gas non li ripeto, ma
sarebbe importante richiamare sulle produzioni, per capire dove
siamo nel contesto di questo problema, cioè le emissioni di
biossido di carbonio provengono da tutti i processi di combustione
di combustibili fossili (carbone, gasolio per riscaldamento e
autotrazione, olio combustibile, GPL, metano, benzina...) e in
generale di materiale organico (legno, rifiuti urbani...).
Le emissioni di metano derivano soprattutto dalle attività
agricole, dall'allevamento e anche dall'attività di discarica di
rifiuti urbani organici (gas di discarica) e in misura minore dalla
combustione. Le emissioni di protossido di azoto derivano dalle
attività agricole, da attività industriali e dalla combustione di
rifiuti e combustibili fossili. Sugli idrofluorocarburi e
perfluorocarburi, queste sono sostanze impiegate in sostituzione
dei clorofluoricarburi, che erano già state messe al bando come
sistemi di refrigerazione, in quanto erano i gas corrosivi dello
strato dell'ozono. Sono generalmente gas che vengono utilizzati
chiusi, il problema per questi gas non è tanto del loro utilizzo in
quanto tali, ma si pone nel momento in cui le apparecchiature che
ne fanno uso sono dismesse e quindi è un problema in quanto
componenti di rifiuti.
Per quanto riguarda l'esofluoruro di zolfo, è una sostanza che
viene utilizzata in particolari processi industriali, ne abbiamo
discusso in occasione di alcune interpellanze chiarendo che viene
utilizzato come gas inermizzante da porre sopra il magnesio, per
evitare che questo al contatto dell'aria si incendi, quindi non
entra nel processo produttivo. Oppure viene utilizzato in
contenitori ben chiusi come isolante in apparecchiature elettriche
ad alta tensione. Dico questo perché non si pensi che ci sia
un'emissione così incontrollata, è un gas inerte, ma in ogni caso
ha un utilizzo che è molto condizionato.
È stato ricordato che è stata sottoscritta a Torino, il 5 giugno
2001, un'intesa che impegna ogni Regione a definire una propria
politica energetica attraverso i Piani energetici ambientali
regionali (PEAR), che sono gli strumenti strategici, in quanto
l'energia è considerata il settore che è maggiormente sensibile
alla produzione di gas serra. In tal senso la Regione Valle d'Aosta
ha approvato il Piano energetico ambientale regionale nel 2003, si
tratta di un piano che non solo risponde nel suo complesso agli
impegni di Kyoto migliorandone significativamente il tenore, ma è
altresì conforme all'intesa del "Protocollo di Torino". Le
indicazioni previste da questo piano saranno attuate con un disegno
di legge di prossima discussione in quest'aula, quindi si tratta di
un disegno di legge in avanzata fase di approvazione, sul quale le
strutture regionali hanno già espresso il loro parere favorevole.
Questo tipo di pianificazione riguarda essenzialmente le emissioni
di anidride carbonica e la riduzione prevista, da qui al 2010, è
pari ad un valore di 103.666 tonn/anno: questo significa che con il
2010 si dovrebbe raggiungere una riduzione annua di 103.666
tonnellate. A questo si arriva attraverso una progressione a
partire da adesso in avanti, attuando tutti quei meccanismi
previsti nel piano attraverso questa legge di prossima discussione
annualmente, a partire da circa 40mila tonn/anno si dovrebbe
incrementare di 60mila tonn/anno la riduzione di anidride
carbonica.
Nel Piano energetico ambientale regionale, così come è
richiamato in questa legge, è previsto anche il raccordo fra le
diverse politiche che vanno in questa direzione, quindi tutti
quegli elementi che già sono stati indicati nel "PTP", l'energia,
l'agricoltura etc. si cerca di farli confluire. In questo contesto
una particolare importanza ha poi il Piano regionale di risanamento
della qualità dell'aria che abbiamo affidato all'ARPA e per il
quale adesso si sta concludendo una seconda fase di aggiornamento
di tutti i dati e, in seguito, di individuazione delle varie zone
per poter intervenire.
Per quanto riguarda la normativa comunitaria in materia,
sappiamo che per la qualità dell'aria si dovrà pervenire al
rispetto di certi "standard" di qualità di parametri che non
necessariamente riguardano dei gas-serra direttamente, ma
indirettamente sì. Sappiamo che con il piano della qualità
dell'aria interessiamo il monossido di carbonio, il biossido di
azoto, il monossido di azoto, il biossido di zolfo, il particolato
atmosferico, il benzene, il benzopirene, però andando a controllare
con le loro variazioni cosa succede con l'ozono; si vanno poi a
trovare degli interventi di tipo strutturale per ridurre l'anidride
carbonica e il protossido di azoto, che sono dei gas-serra. Tali
misure di contenimento potranno essere particolarmente importanti
per il settore dei trasporti, l'unico che non è stato previsto
nell'ambito del Piano energetico regionale, in quanto sistema a sé
e per il quale, via via, si cerca di aggiornare.
Sempre nell'ambito della predisposizione del piano di
risanamento dell'aria, a seguito dell'entrata in vigore del
"Protocollo di Kyoto", saranno valutate anche le riduzioni di
emissioni dei seguenti gas serra: anidride carbonica, protossido di
azoto e metano, conseguenti all'applicazione dei vari meccanismi
previsti nei vari piani, quindi sia per quanto riguarda il piano
energetico, sia per quanto riguarda il traffico. Le attività
industriali che producono o utilizzano idrofluorocarburi,
perfluorocarburi ed esafluoro di zolfo sono oggetto di idonee e
mirate misure di monitoraggio e contenimento delle emissioni, ma
vorrei dire che sono sottoposte a una particolare vigilanza anche
nell'ambito di applicazione da parte dell'Amministrazione regionale
delle procedure di "IPPC" (Integrated Prevention Pollution Control)
che orientano all'utilizzo delle migliori tecnologie disponibili e
all'adozione di ogni accorgimento tecnico per la riduzione delle
emissioni.
Per quanto riguarda il punto 2, devo riferire che la
quantificazione delle emissioni a livello nazionale avviene
attraverso processi di stima che sono stati tutti messi in
discussione per via delle quote di riferimento. In ogni caso si
basano queste stime su fattori di emissione - ad esempio, quantità
di inquinante emesso per unità di combustibile consumato - ed
indicatori di attività (trasporti, riscaldamento...). Per quanto
riguarda i gas-serra, la metodologia di riferimento è quella
indicata dall'IPCC (Intergovernmental Panel on Climate Change).
L'indicatore rappresenta una stima delle emissioni nazionali degli
inquinanti ad effetto serra e la relativa disaggregazione
settoriale per verificare l'andamento delle emissioni stesse ed il
raggiungimento dell'obiettivo individuato dal "Protocollo di
Kyoto", quindi non abbiamo il dato disaggregato per unità
territoriale, anche se poi per via derivata possiamo arrivare alla
Valle d'Aosta - come spiegherò -, ma il dato è riferito per settori
di produzione: trasporti, energia...
La metodologia utilizzata dall'APAT, che è l'agenzia incaricata
su scala nazionale, non prevede una disaggregazione regionale,
bensì per settori di attività. Dai risultati pubblicati
sull'annuario dei dati ambientali edizione 2003, si evidenzia come
il settore energetico (produzione di energia dalla combustione di
combustibili fossili che comprende le fonti stazionarie e quelle
mobili) sia il principale responsabile della produzione dei gas
clima alteranti (più dell'80% secondo una stima del 2001). Gli
altri settori considerati sono i processi industriali circa il 7%,
l'agricoltura circa l'8%, i rifiuti circa il 3%. Ribadisco che non
è presente una disaggregazione completa dei dati a livello
regionale, tuttavia le emissioni di anidride carbonica stimate per
la Regione Valle d'Aosta, anno 1999, risultano complessivamente
pari allo 0,25% di quelle nazionali. La quantità di anidride
carbonica pro-capite è di 9,5 tonnellate/abitante, superata da
quella di Puglia, Veneto, Liguria, Sardegna e prossima quella di
Toscana e Friuli-Venezia-Giulia. Si può dire che il dato è
relativamente stabile, perché anche oggi abbattiamo circa 1,4
milione di tonnellate. Un inciso: abbiamo una superficie boschiva
produttiva pari a 70mila ettari, sappiamo che vengono destinate
delle risorse per mantenere in efficienza questa superficie
forestale e anche questa consente di assorbire circa 8.400
tonnellate/anno di anidride carbonica.
L'energia, ma questo non è un dato che ci deve spingere a
pensare che siamo a posto, ma se facciamo l'equivalenza della
surrogazione della produzione di energia elettrica, che è un dato
che viene preso in considerazione per le quote di scambio, abbiamo
oggi un risparmio energetico di anidride carbonica pari a 1,3
milione di tonnellate, pari o superiore alla produzione complessiva
di CO2 della Regione. È un dato che ci deve incoraggiare, ma su
questo bisogna essere chiari, nel senso che non possiamo immaginare
di incrementare ulteriormente la produzione di energia elettrica,
perché andremmo ad alterare il sistema idrico, in quanto siamo già
a dei livelli spesso critici come ha già messo in evidenza il piano
delle acque. L'unico progetto che era in grado di incidere
veramente in termini di produzione era quello di 600 milioni di kw
che ha avuto una valutazione di impatto ambientale negativo, quello
che derivava dalla Grand'Eyvia e prendeva in considerazione la
centrale di Villeneuve, quindi in termini di produzione di energia
elettrica gli sforzi andranno fatti per migliorare l'efficienza
delle centrali esistenti ma non tanto immaginando di recuperare
altre cadute d'acqua.
Raccordando questi strumenti: il piano energetico ambientale
regionale, che sarà tradotto in legge regionale a breve, il piano
di risanamento dell'aria, che è vero che deve ancora precisare
alcune cose, ma che comunque si attua attraverso dei meccanismi
come quello di incidere sui trasporti, dovremmo arrivare a una
politica coordinata per dare una risposta complessiva alle esigenze
di risposta al "Protocollo di Kyoto". Voglio ancora ricordare che
in Valle d'Aosta si realizza un monitoraggio delle concentrazioni -
ovvero la quantità del gas al metro cubo di aria - di alcuni
gas-serra: anidride carbonica, protossido di azoto e metano, che
viene effettuato a cura del "CESI" (Centro Ricerche ex ENEL) presso
la stazione di rilevamento sita a Plateau Rosa. Nell'ambito
dell'ARPA andremo ad individuare una specie di centro tecnico di
monitoraggio della progressione, per vedere se queste stime che
sono state fatte nell'ambito dell'individuazione dei meccanismi per
ridurre gli inquinanti attraverso l'incentivazione dei pannelli
solari, attraverso il teleriscaldamento, l'utilizzo delle biomasse,
porteranno a ridurre sempre più le emissioni. Per poter essere
certi di ottenere questi risultati bisogna mettere in piedi un
sistema di verifica dell'efficienza di questi investimenti; per
questo stiamo cercando di mettere in piedi all'interno dell'ARPA
una struttura che è in grado di fare questo tipo di
apprezzamento.
Président - La parole au Conseiller Riccarand.
Riccarand (Arc-VA) - Pensiamo che l'entrata in vigore di questo
"Protocollo" e il forte significato che lo stesso ha, può
rappresentare anche per la nostra Regione un'occasione per darci
degli obiettivi molto precisi, delle scadenze mirate e anche per
fare un'azione di comunicazione, perché il "Protocollo di Kyoto",
l'invito alla riduzione delle emissioni è un qualcosa che riguarda
tutti, nel senso che riguarda dalle pubbliche amministrazioni, alle
aziende, ai singoli cittadini, perché delle emissioni di anidride
carbonica siamo tutti responsabili.
Penso sarebbe opportuno, da parte dell'Assessorato, che venisse
prodotta una pubblicazione molto semplice, che spieghi agli enti
pubblici e ai cittadini della Valle d'Aosta rispetto a questo
accordo internazionale che noi siamo a questo punto. Diceva
l'Assessore: "abbiamo i dati del 1999, abbiamo una fotografia della
situazione negli anni '90 dove ci sono le principali emissioni,
quali sono i settori, cos'è che produce queste emissioni".
L'obiettivo che dobbiamo raggiungere, che è comunque una riduzione
di almeno il 6% - se usiamo il parametro nazionale - di queste
emissioni, e i passi attraverso i quali possiamo arrivarci -
l'Assessore ha indicato due tipi di piani coordinati che dovrebbero
essere alla base di questo: uno, il piano energetico e, l'altro, è
il piano di risanamento dell'area, che non c'è ancora e quindi
bisognerà vedere quando sarà pronto, il fatto di poter informare i
cittadini di cosa prevede questo "Protocollo" e qual è la parte che
la Regione può fare e il contributo che ogni ente pubblico e ogni
cittadino possono dare a questo processo, sarebbe una cosa molto
utile per far partecipare tutti al raggiungimento di questi
obiettivi.
È chiaro che l'applicazione di questo "Protocollo" può rimanere
una cosa formale, un'adesione di principio, una condivisione degli
obiettivi e un tentativo di orientare alcune grandi scelte in
quella direzione, ma che poi non si traduce in risultati concreti,
mentre l'obiettivo del "Protocollo" è di avere dei risultati,
quindi l'azione di monitoraggio è indispensabile perché bisogna
sapere oggi più che mai quali sono le fonti delle emissioni e quali
sono i quantitativi di queste emissioni, per poter accompagnare
questo processo di riduzione. A mio avviso gli strumenti ci sono,
mi pare che ci sia la volontà politica di andare in questa
direzione, bisogna prevedere una tempistica, delle scadenze, degli
obiettivi molto chiari che riguardano la nostra Regione e anche
un'azione informativa per capire in che modo si può, tutti quanti,
concorrere a far sì che questo obiettivo venga raggiunto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK