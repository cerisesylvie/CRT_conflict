Consiglio Regionale della Valle d'Aosta - Oggetto del Consiglio n. 51 del 27 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 51 del 27 gennaio 1982 - Resoconto
OGGETTO N. 51/VII - SITUAZIONE DI CRISI OCCUPAZIONALE NEL
SETTORE INDUSTRIALE DELLA REGIONE - (Interpellanza).
PRESIDENTE
:
Do lettura dell'interpellanza in
oggetto presentata dal Consigliere Carlassare:
"Constatato il continuo deteriorarsi della situazione
occupazionale nel settore industriale della Regione, in seguito
alla crisi che travaglia la quasi totalità delle aziende
valdostane;
Preso atto della pesante denuncia fatta dalle Organizzazioni
Sindacali nei confronti della Giunta per lo scarso impegno
dimostrato nell'affrontare alla radice questo drammatico
problema;
Tenuto conto dei livelli di record raggiunti in Valle dalla
Cassa Integrazione Guadagni che ha superato il milione di ore
lavorative (rapportate alla popolazione penso si tratti del primato
nazionale);
Verificato inoltre che gli iscritti alle liste di collocamento
non sono mai stati tanto numerosi e con ben scarse possibilità di
impiego;
INTERPELLA
la Giunta regionale per sapere:
1) come intende affrontare il problema occupazionale nel suo
insieme;
2) quale sviluppo industriale intende favorire e se ha già
delineato un programma operativo in merito;
3) se intende predisporre provvedimenti in favore dei
disoccupati.
PRESIDENTE
: Illustra l'interpellanza il Consigliere
Carlassare. Ne ha facoltà.
CARLASSARE
(Dem. Prol.-Nuova Sin.)
: Io non ho
fatto un'interpellanza chiedendo dei dati precisi riguardo a
un'azienda, perchè ritengo che si debba affrontare un discorso
complessivo e si debba fare emergere una volontà precisa da parte
della Giunta e anche dell'Assessorato competente per affrontare il
problema occupazionale nel suo insieme. Qui ci ritroviamo ormai da
moltissimi anni in una situazione che non è giustificata solo dalla
crisi generale, in quanto questo andazzo è precedente alla crisi
generale; qui in effetti non c'è mai stata una volontà
programmatoria da parte della Regione, da parte della Giunta, per
cercare di favorire in modo organico uno sviluppo industriale.
Questo ha comportato degli interventi episodici, degli
interventi effettuati per tamponare situazioni drammatiche di
chiusure di vario genere, di imprenditori che letteralmente
scappano via dopo aver preso una barca di quattrini; è mancata
totalmente e manca ancora la volontà di prevedere un tipo di
sviluppo industriale, con la conseguente occupazione, che dia alla
Valle d'Aosta una sicurezza per quanto riguarda questo settore che
è vitale ed importantissimo. E' inutile far riflettere sul fatto
che la vera ricchezza di una zona e di una comunità la si misura
soprattutto sulle capacità di lavorare effettivamente dei prodotti,
di creare effettivamente della ricchezza derivata dal lavoro; e il
fatto che ci troviamo di fronte ad un fenomeno di demolizione
totale dell'apparato industriale valdostano non può essere che
inteso come un impoverimento irrecuperabile di tutta la comunità
valdostana.
C'è stata una manifestazione delle Organizzazioni Sindacali e i
rappresentanti dei Sindacati stessi hanno denunciato pesantemente
questa situazione; hanno detto che il numero dei disoccupati
iscritti nelle liste dell'Ufficio del Lavoro hanno raggiunto
livelli record: non ricordo francamente la cifra detta, ma il fatto
che sia stato affermato ... - interruzione fuori microfono - ...
Quanto? Ecco, lì avevano detto 2500, adesso non mi ricordo, ma
comunque si tratta di una cifra record; siamo di fronte ad una
cifra record di ore di cassa integrazione e, come ho voluto far
rilevare nell'interpellanza, ritengo che si tratti, facendo il
rapporto con la popolazione, del più alto numero di ore di cassa
integrazione rispetto a tutte le altre Regioni italiane.
In una situazione di questo genere, io chiedo quale volontà c'è
da parte della Giunta di affrontare questo problema; come intende
affrontarlo, non in modo episodico, ma complessivamente; se ha una
qualsiasi idea di quale tipo di sviluppo industriale, di quali
industrie, vanno bene per la Valle d'Aosta, perchè qui si continua
a dire che le industrie in Valle d'Aosta vanno tutte male - io non
penso che debbano andare tutte male! - che nessuna industria è
adatta per essere collocata qui. Io non ritengo che ci sia questa
situazione, e penso che funzione prima dell'Assessorato regionale
non sia quella di dare dei contributi alla azienda in crisi, anche
se purtroppo molte volte è necessario farlo per impedire che ci
siano ancor più disoccupati nella nostra società, ma sia quella di
fare degli investimenti che rendano possibile e appetibile
impiantare industrie in Valle d'Aosta, indipendentemente dai
contributi che vengono dati: questa dovrebbe essere la grossa
funzione svolta dall'ente Regione in Valle.
E un' ultima cosa: quali sono, se questo è stato discusso a
livello di Giunta o di Assessorato, i provvedimenti che la Giunta
ritiene di adottare - o se ritiene di non adottarne alcuno - in
favore dei disoccupati, perchè questo sta diventando un problema
sempre più grave, che ha enormi conseguenze sul piano sociale e sul
piano umano: è facilmente immaginabile cosa significa essere
disoccupati con l'attuale indennità di disoccupazione, senza una
prospettiva di impiego, senza alcuna garanzia che nel giro di un
tempo ragionevole si riesca ad avere non dico il posto di lavoro,
ma neanche le prospettive per ottenerlo.
PRESIDENTE
:
Risponde l'Assessore all'Industria,
Commercio, Artigianato e Trasporti Chabod. Ne ha facoltà.
CHABOD
(D.C.)
: La crisi industriale occupazionale
nella nostra Regione non è un fenomeno isolato, ma va inquadrato
nelle generali crisi industriali occupazionali italiane.
L'industria regionale infatti subisce gli effetti della stessa
situazione sociale congiunturale dell'industria italiana. Dal punto
di vista occupazionale tuttavia, c'è da segnalare un altro dato,
positivo, consistente nel fatto che i disoccupati nella Regione
costituivano il 3 Luglio 1981 il 3,92% delle forze del lavoro,
contro ad esempio il 7,09% in Piemonte, il 5,86% in Lombardia, il
5,57% in Trentino-Alto Adige e l'8,79% in campo nazionale. Dunque,
la situazione è questa: 3,92%; confrontando con altri dati,
Consigliere Carlassare, dimostra che la situazione non è più grave
che negli altri posti, anzi è molto meno grave. Ciò non toglie però
che la situazione industriale ed occupazionale preoccupi la Giunta
regionale, la quale intende procedere secondo le seguenti linee:
mantenimento dell'occupazione nel settore industriale nella misura
del 35% circa delle forze del lavoro; a tale scopo è stata
programmata una serie di interventi, finanziati dal fondo regionale
di rotazione, per investimenti da parte di industrie esistenti e
per la creazione di nuove industrie. Per quest'ultimo tipo di
intervento, per il quale sono in corso contatti preliminari con
alcune imprese nazionali ed estere, si intendono favorire
insediamenti che non provochino inquinamenti, che siano
suscettibili di impiegare mano d'opera femminile, che producano
beni con alto valore aggiunto e che non necessitino di grandi aree
attrezzate. E' attualmente allo studio l'istituzione
dell'osservatorio del mercato del lavoro, con il compito della
raccolta e dell'elaborazione dei dati sulla domanda ed offerta di
lavoro. Tali dati saranno utilizzati dal servizio di formazione e
di orientamento professionale per facilitare l'inserimento di
giovani nell'attività lavorativa.
PRESIDENTE
:
Il Consigliere Carlassare, per la
replica, ha facoltà di parola.
CARLASSARE
(Dem. Prol.-Nuova Sin.):
Intanto, penso
che sia assolutamente strumentale riportare il dato del luglio
1981, perchè qui noi ci troviamo di fronte ad una situazione per
cui nei mesi di luglio e agosto abbiamo un crollo degli iscritti
alle liste dell'Ufficio del Lavoro in conseguenza dell'impiego
stagionale; io vorrei che mi venisse fornito il dato per esempio
del novembre del 1981, perchè secondo me è molto più significativo.
Giocare quindi su questo fatto significa nient'altro che voler fare
della demagogia, significa voler considerare solo il periodo
migliore senza tener conto che l'anno ha dodici mesi e non c'è solo
il mese di luglio e il mese di agosto. Ora io non ho sottomano i
dati che riguardano gli altri mesi, ma abbiamo sicuramente come
linea di tendenza, da sempre in Valle d' Aosta, un grosso aumento
degli iscritti alle liste di disoccupazione nei periodi delle
stagioni morte. Io vorrei che le cose che ha detto l'Assessore
fossero concretizzate meglio, perchè parlare di contatti con
industrie italiane ed estere con quelle caratteristiche lì
significa poco, per non dire niente.
Vorrei poi sottolineare che l'Assessore ha saltato a pie' pari
il punto 3) della mia interpellanza, quello in cui si chiede quali
cose la Giunta intende fare per andare incontro alle esigenze
immediate e impellenti di chi non ha un posto di lavoro.
Il giudizio su questa risposta è dunque negativo, sia per i
motivi che ho detto prima e cioè per il fatto di utilizzare i dati
che fanno comodo, sia perchè non è stata data nessuna seria
risposta all'interpellanza che ho presentato.
PRESIDENTE
:
Passiamo alla trattazione dell'oggetto
iscritto al n. 15 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK