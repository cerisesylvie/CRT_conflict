Consiglio Regionale della Valle d'Aosta - Oggetto del Consiglio n. 3281 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3281 del 9 febbraio 2024 - Resoconto
OGGETTO N. 3281/XVI - Interpellanza: "Azioni volte a
contrastare l'abusivismo nelle discipline outdoor e la tutela dei
professionisti della montagna".
Marguerettaz (Presidente) -
Grazie collega Brunod. Direi
di fare ancora l'ultima interpellanza prima di fare la pausa per il
cambio aria. Punto n. 89 all'ordine del giorno.
Per la presentazione dell'interpellanza, la parola al collega
Brunod.
Brunod (RV) -
Cercherò di essere abbastanza breve anche
su questa iniziativa. Facendo riferimento alle informazioni
pubblicate il 31 luglio 2021 sulla pagina
Facebook
istituzionale dell'Unione valdostana guide alta montagna, dove
vengono riportate le seguenti considerazioni in riferimento alla
notizia ANSA del 31 luglio 2021: "Montagna, falsa guida arrestata
in Francia-Valle d'Aosta. Finalmente una buona notizia, al di là
del confine, si inizia a fare qualcosa contro l'abusivismo. In
Valle d'Aosta il fenomeno è sempre più dilagante, agenzie estere
vendono vacanze multisport con accompagnatori non locali che non
hanno titolo, nessuna formazione o credito riconosciuto dalle
normative nelle attività di canyon in arrampicata e accompagnamento
sul ghiacciaio. Ci auguriamo che anche in Valle d'Aosta si
intraprenda al più presto un percorso per la tutela di tutti i
professionisti della montagna regolari, solo così si garantirà la
sicurezza di chi erroneamente è convinto di essere accompagnato da
un professionista certificato".
Rimarchiamo che nella notizia ANSA citata si apprendono le
seguenti informazioni: "Si spacciava per accompagnatrice di media
montagna senza avere il necessario diploma rilasciato dallo Stato
francese". Con quest'accusa una
personal trainer
è stata
arrestata dalla Gendarmerie di Chamonix-Francia. "La donna -
riportano i
media
d'oltralpe - stava effettuando con dei
clienti il Tour du Mont Blanc", un itinerario escursionistico
attorno al Massiccio del Monte Bianco tra Francia, Italia e
Svizzera. È stata fermata giovedì 29 luglio e quindi ascoltata
dagli investigatori, rimessa in libertà è stata denunciata dalla
Procura di Bonneville, rischia un anno di carcere o 15 mila euro di
multa. Dopo alcune segnalazioni i gendarmi hanno verificato che la
personal trainer si faceva remunerare per accompagnare gli
escursionisti in montagna e che non aveva la formazione richiesta.
Gli investigatori sottolineano, da un lato, la concorrenza sleale
della donna nei confronti degli operatori regolari, dall'altro le
questioni di sicurezza legate alla sua mancata formazione per i
clienti che accompagnava.
Tenendo conto che nel mese di agosto dello scorso anno è stata
approvata la legge regionale 7 agosto 2023 n. 18: "Disposizioni in
materia di attività di accompagnatore di media montagna -
Modificazioni alle leggi regionali 7 marzo 97 n. 7 e 21 gennaio
2003 n. 1"; come ben sappiamo tra pochi mesi ripartiranno, come
d'abitudine, tutta una serie di attività sportive
outdoor
sul nostro territorio; riteniamo quindi che poter garantire delle
condizioni di maggior tutela di tutti i professionisti della
montagna regolari porterebbe, di conseguenza, anche a garantire
maggiori condizioni di sicurezza e professionalità per tutti coloro
che vorranno approcciarsi a queste meravigliose e spettacolari
attività outdoor.
Si interpella quindi l'Assessore competente o gli Assessori
competenti per sapere se siano a conoscenza della presenza di tale
problematica sul territorio regionale, nel caso di risposta
affermativa al primo quesito, cosa sia stato fatto fino ad oggi per
cercare di far fronte a tali criticità e se vi sia l'intenzione di
portare avanti delle possibili azioni o iniziative che permettano
una maggior tutela di tutti i professionisti che esercitano le loro
attività in modo regolare. In caso di risposta affermativa,
attraverso quali modalità e con quali tempistiche si pensa di
intervenire.
Presidente -
Per la risposta, la parola all'assessore
Grosjacques.
Grosjacques (UV) -
L'iniziativa pone all'attenzione di
quest'Assemblea il fenomeno dell'abusivismo, che tuttavia riguarda
tutte le professioni purtroppo, non solo quelle della montagna.
Rispetto al primo quesito che lei ha posto, la risposta è
ovviamente sì, nel senso che siamo a conoscenza del fatto che ci
sono professioni e realtà commerciali, soprattutto straniere, che,
in virtù di una scarsa conoscenza delle norme, o forse di
un'interpretazione molto flessibile delle stesse, svolgono attività
varie nella nostra regione.
Con riferimento al quesito 2, occorre precisare che
l'Assessorato del turismo, sport e commercio non ha alcuna
competenza di tipo sanzionatorio, in caso di esercizio abusivo
della professione, devono infatti intervenire le Forze dell'ordine
per l'identificazione del presunto trasgressore, le contestazioni
del caso e la trasmissione della documentazione all'Autorità
giudiziaria. L'Assessorato si è tuttavia sempre attivato
tempestivamente al fine di fornire supporto nel caso di richiesta
di informazioni o di documentazione da parte delle Forze
dell'ordine impegnate nella verifica di eventuali situazioni di
abusivismo. Non è in ogni caso immaginabile che le Forze
dell'ordine possano presidiare l'intero territorio e men che meno
quelle di competenza delle professioni della montagna, che
ovviamente richiedono particolari abilità e professionalità.
Diviene fondamentale quindi il ruolo dell'Unione valdostana guide
di alta montagna - e cito le guide nel caso di specie perché
l'iniziativa citava gli accompagnatori di media montagna - nel
sensibilizzare il territorio rispetto alla lotta all'abusivismo e
nel creare una rete con i diversi attori, quindi le Forze
dell'ordine, gli Enti locali, gli albergatori e comunque tutti gli
operatori dei vari settori, per la segnalazione tempestiva alle
Forze dell'ordine di situazioni dubbie. Di certo l'utilizzo da
parte degli accompagnatori di media montagna valdostani, così come
da parte delle Guide alpine, delle divise previste dalle rispettive
leggi regionali di riferimento, definite dall'Unione valdostana
guide di alta montagna, consentirà una loro pressoché immediata
riconoscibilità e agevolerà quindi l'azione di monitoraggio che le
ho descritto.
Per quanto riguarda il quesito 3: "se vi sia l'intenzione di
portare avanti delle possibili azioni", da parte
dell'Amministrazione regionale c'è naturalmente il massimo sostegno
alle iniziative che le guide, così come eventuali altri
rappresentanti delle professioni di montagna, vorranno
intraprendere a difesa della categoria, iniziative che, a nostro
avviso, dovrebbero svilupparsi lungo due direttrici principali: da
un lato, occorre creare una rete con il territorio attraverso
azioni di sensibilizzazione con la popolazione, gli Enti locali, i
gestori dei rifugi, gli albergatori, l'Office Régional du Tourisme,
per arrivare alla sottoscrizione di protocolli d'intesa con le
Forze dell'ordine al fine di favorire un'azione tempestiva in caso
di segnalazione e ogni ulteriore iniziativa finalizzata a creare un
contesto respingente nei confronti delle situazioni di abusivismo;
dall'altro lato sarebbe funzionale un'attività d'informazione, con
la collaborazione del settore dell'accoglienza nei confronti dei
nostri ospiti rispetto all'importanza, in un'ottica di sicurezza,
di rivolgersi a professionisti abilitati, in possesso quindi di
idonea formazione allo svolgimento dell'attività sul
territorio.
Presidente -
La parola al collega Brunod per la
replica.
Brunod (RV) -
Ringraziamo l'Assessore competente per la
risposta in merito a questa tematica, ci fa molto piacere aver
appreso questi contenuti che vanno nella direzione giusta per
cercare di fare una maggiore rete e una maggiore sensibilizzazione
tra tutti i professionisti e gli attori che sono interessati a
queste tematiche, perché solo così riusciamo a respingere queste
azioni che non fanno sicuramente il bene della Valle d'Aosta, non
fanno bene alla sua immagine, perché comunque danno un'immagine di
qualità inferiore e soprattutto ci portano poi ad avere anche delle
condizioni di rischio, quindi di soccorso, maggiore rispetto a
quelle che potremmo ottenere.
Accogliamo quindi molto favorevolmente la vostra risposta e
sicuramente, attraverso queste azioni sinergiche e con una maggiore
informazione, riusciremo sempre più a diventare più importanti
sotto l'aspetto delle professioni della montagna.
Presidente -
Come annunciato, facciamo una breve pausa
per il ricambio d'aria, dieci minuti.
La seduta è sospesa dalle ore 11:12 alle ore 11:40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK