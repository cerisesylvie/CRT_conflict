Consiglio Regionale della Valle d'Aosta - Oggetto del Consiglio n. 729 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 729 del 23 giugno 2021 - Resoconto
OGGETTO N. 729/XVI - Interpellanza: "Attività di indagine e
di monitoraggio per rilevare la quantità di inquinanti plastici nel
bacino idrografico della Dora Baltea".
Bertin (Presidente) -
Punto n. 26. Illustra il collega
Segretario Distort.
Distort (LEGA VDA) -
La presente interpellanza porta
all'attenzione del Consiglio un tema ambientale apparentemente
fuori contesto rispetto alla nostra realtà di territorio di
montagna, piuttosto distante dal mare. Parliamo dell'incidenza del
materiale plastico che finisce nei mari verso cui l'Unione Europea
sta conducendo una battaglia serrata attraverso il meccanismo della
penalizzazione finanziaria finalizzata alla disincentivazione
dell'utilizzo di materiali plastici.
Entriamo nel merito e partiamo dai dati disponibili, secondo i
quali si stima che ogni anno dai 4 ai 12 milioni di tonnellate di
plastica finiscono nei mari di tutto il mondo causando l'80% dei
fattori d'inquinamento da plastica globale sul pianeta.
I quattro quinti di queste quantità entrano nel mare non tanto
per deliberata volontà umana, cattiveria, forse anche, ma
fondamentalmente paradossalmente entrano per un effetto di secondo
ordine. Sono spinti dal vento e arrivano sulle coste, oppure spinti
dal vento e poi attraverso fenomeni meteorologici soprattutto
legati a piogge di forte intensità arrivano a essere convogliati
attraverso ruscellamenti nei corsi d'acqua e dai corsi d'acqua,
ovviamente, arrivano fino al mare.
Non sto a soffermarmi sulle classifiche, però è giusto dare un
minimo di dimensione.
Maggiori responsabili a livello mondiale di presenze di
plastiche nel mare sono, dai dati, India, Cina, Indonesia, mentre
tutta l'Europa insieme arriva allo 0,28% di incidenza, quindi una
quantità estremamente limitata, benché si tratti di 3.900
tonnellate all'anno.
A fronte di questa situazione, l'Unione Europea ha pensato di
emanare la direttiva UE 2019/904 sulle materie plastiche monouso,
detta anche la direttiva SUP, che richiamando la legislazione già
esistente, stabilisce norme più severe per i tipi di prodotti e di
imballaggi che rientrano tra le tipologie più spesso rinvenute
sulle spiagge e prevede l'obbligo di recepimento dei contenuti
della direttiva stessa da parte degli stati membri. Per la cronaca,
l'Italia ha la possibilità di adeguarsi entro il 2022. Questo
genererà la soluzione della cosiddetta "Plastic Tax", che tra
l'altro paradossalmente conclude con "Se paghi puoi inquinare".
Ecco allora il senso di questa interpellanza che si porta
all'attenzione del Consiglio, si porta per un modesto contributo
della Valle d'Aosta ma un significativo atto etico, non solo etico
ma anche funzionale, perché se si pensa di dover risolvere il
problema applicando una semplice tassa, io penso che l'ingegno
umano possa sviluppare meccanismi ben più virtuosi.
Infatti per risolvere un problema complesso occorrono soluzioni
complesse o quantomeno complete che coinvolgano tutti gli attori,
la ricerca, la partecipazione dell'industria, la consapevolezza, il
coinvolgimento dei cittadini, una forte volontà politica a ogni
livello nell'ottica di una economia circolare per la plastica,
basata sulla riduzione dei consumi ma anche sul riutilizzo, così
come sulla ricerca di prodotti alternativi a minor impatto, sul
miglioramento della gestione dei rifiuti, sull'incremento del
riciclo e sull'ampliamento del mercato delle materie
secondarie.
Siccome, così come accennato, la maggior parte della plastica
dispersa nell'ambiente confluisce nei mari e tale destinazione
viene raggiunta per il trasporto dei rifiuti attraverso i corsi
d'acqua, a questo punto sorge spontanea una riflessione: noi
abbiamo la fortuna/sfortuna, ma in questo caso fortuna, anzitutto
di avere un territorio di modeste dimensioni che confluisce in un
unico bacino idrografico, la Dora Baltea, ovviamente per il
territorio valdostano, quindi l'attenzione da parte nostra nella
redazione di questa interpellanza si sposta su una azione di
monitoraggio: ci si chiede in quale misura noi, come Valle d'Aosta,
concorriamo al veicolamento di sostanze plastiche nel mare. Abbiamo
in atto un monitoraggio? Per questa fase conoscitiva, per capire
l'entità, chiediamo con questa interpellanza al Governo regionale
"se esistano i dati relativi alla quantificazione di plastiche e
microplastiche, galleggianti e in fondale, che l'intera porzione
valdostana del bacino idrografico della Dora Baltea veicoli a
valle" e, secondo quesito, "in caso negativo o in caso di
insufficienti ricognizioni, se intenda dare corso a un'idonea
attività di indagine conoscitiva e di monitoraggio per rilevare la
quantità di inquinanti plastici che il tratto regionale del bacino
idrografico della Dora Baltea trasferisca a Valle.
Presidente -
Risponde il presidente della Regione Lavevaz
a cui passo la parola.
Lavevaz (UV) -
Ringrazio anche per questa interpellanza,
che tocca credo uno dei temi ambientali più discussi negli ultimi
anni, viste le possibili ripercussioni di carattere ambientale e
anche sanitario di livello assolutamente globale.
Nonostante vengano attivamente studiate da diverso tempo, gli
uffici dell'Assessorato e l'Arpa Valle d'Aosta evidenziano che una
definizione univoca di microplastica ancora non è stata concordata,
a causa della loro estrema eterogeneità e della mancanza di
uniformità nei criteri per la loro classificazione e che parimenti
anche le tecniche di campionamento delle microplastiche sono
molteplici, differenti tra di loro e spesso non totalmente
riproducibili.
Inoltre, come citato dalla stessa interpellanza, i dati
disponibili riguardano le acque marine o grandi laghi navigabili,
in quanto matrice di accumulo finale di questi materiali, la cui
tutela è regolata dal decreto legislativo 13 ottobre 2010 n. 190,
in attuazione della direttiva 2008/56 CE che istituisce un quadro
per l'azione comunitaria nel campo della politica per l'ambiente
marino.
Per rispondere alle domande dell'interpellanza: il contesto
normativo e scientifico attuale fa sì che per il momento non
esistano dei dati relativi di quantificazione di plastica e
microplastiche nel bacino idrografico valdostano.
A oggi infatti non risultano previsti indagini e rilievi su
corsi d'acqua minori per due ordini di ragioni: in primo luogo per
il motivo che gli elevati costi di campionamento non sarebbero
supportati da un'adeguata base scientifica, in quanto, come detto
prima, le metodiche di prelievo e di analisi sono ancora in corso
di definizione a livello internazionale; in secondo luogo perché le
microplastiche si accumulano in misura ridotta nei regimi fluviali
e ancor meno nei regimi torrentizi che caratterizzano i corpi
idrici della Valle d'Aosta, questo ovviamente proprio per la natura
idrografica stessa dei nostri torrenti e per la vorticosità dei
flussi.
Vi è stata nel 2019 un'iniziativa di sensibilizzazione a latere
del Tor des Géants, sostenuta anche dall'Amministrazione regionale,
con il campionamento di 9 litri di campioni nevosi su quattro nevai
lungo il percorso della gara. Si è trattato appunto di una
sensibilizzazione di carattere non scientifico nei confronti dei
frequentatori della montagna, a evitare qualsiasi rilascio di
materiale negli ambienti che essi percorrono, considerato che il
campionamento ha rilevato la presenza di microplastiche correlabili
al passaggio dei camminatori e degli atleti, oltre alle fibre che
indicavano una possibile esposizione a precipitazioni
atmosferiche.
Al momento, quindi, in attesa della definizione di standard
riconosciuti, non sono previste specifiche campagne d'indagine ma
proprio quest'anno il Ministero della transizione ecologica deve
procedere all'aggiornamento del programma di misure contemplate dal
decreto legislativo 190/2010 e in questo ambito potrebbe essere
prevista la definizione di metodiche atte a consentire
l'investimento di risorse per avviare specifiche campagne di
rilevazione, ad esempio sulle nevi della Valle d'Aosta.
Presidente -
Per la replica, consigliere Distort ne ha
facoltà.
Distort (LEGA VDA) -
Grazie per la sincerità, perché i
contenuti della risposta non sono così brillanti - come lei ha
dimostrato anche con la mimica di certi sguardi - però innanzitutto
io vorrei sgomberare il campo da un pregiudizio: io non voglio
essere la figura che periodicamente arriva, tira fuori e sbandiera
il tema dell'ambiente, demonizzando l'inquinamento e pensando
d'inventarsi delle dinamiche per creare nuove attività, spendere
dei soldi e complicare l'attività della pubblica Amministrazione,
però nello stesso tempo intendo operare ed indirizzare una scelta
di buon senso.
Sul discorso del monitoraggio, questa interpellanza le confesso
è una prima puntata, perché voglio capire, voglio conoscere per
agire, conoscere per poter effettuare delle proposte. Perché il
concetto è questo: dietro l'inquinamento da plastica c'è
sicuramente una situazione drammatica che chiederà all'intero
pianeta di fare dei conti estremamente seri, quindi la serietà del
tema c'è.
Il fatto di poter avere delle nozioni di quantificazione,
diventa importante per poter mettere in atto delle operazioni.
E mi spiego: noi proprio perché abbiamo un unico bacino
idrografico, noi abbiamo la nostra Dora Baltea che all'altezza di
Pont-Saint-Martin fa transitare tutta la quantità d'acqua prodotta
in Valle d'Aosta e con questo i suoi veicolati; quindi in
conseguenza di una comprensione di qual è la situazione dei
veicolati, degli inquinanti eventualmente veicolati, si può capire
se mettere in atto delle operazioni, operazioni virtuose che
metterebbero la Valle d'Aosta come prima regione in tutta Italia
che conferisce nel bacino idrografico successivo e di conseguenza
nel Mediterraneo acque libere, per lo meno libere da certi
quantitativi ed inquinanti.
Questa potrebbe essere un'immagine estremamente forte per la
nostra regione, quindi va presa sinceramente in considerazione.
La spesa: teniamo conto che operazioni del genere, io non ho
accesso alle dinamiche sui fondi europei, ma ritengo che possano
essere percorsi questi meccanismi per ottenere i finanziamenti.
Questo potrebbe essere per la Valle d'Aosta un laboratorio
estremamente importante, quindi avere un ruolo politico,
geopolitico, ecologico e, tra l'altro, di attività, si può pensare
anche a un'attività, esistono varie misure, esistono sistemi per
recupero, barriere fluviali che recuperano materiale galleggiante;
sul Po e sul Tevere sono stati messi alcuni impianti di questo tipo
molto semplici e ci sono situazioni anche più complesse, esistono
dighe d'intercettazione dei veicolati.
Queste dighe d'intercettazione dei veicolati che poi possono
avere plurifunzioni, possono essere diga sia per la produzione di
energia elettrica, sia di laminazione delle piene sia
d'intercettazione, con la possibilità di impiantare un'attività di
estrazione delle sostanze estranee e di conseguenza anche mettere
in moto una microeconomia.
È questa la ratio del discorso ed è per questo che io trovo
mortificante, comunque triste, il sapere che non esiste nessun tipo
di azione in attesa di avere la definizione di una campionatura.
Grazie per l'attenzione, comunque.
Presidente -
A questo punto propongo la pausa per
arieggiare i locali. Riprenderemo con le mozioni.
La seduta è sospesa dalle ore 16:47 alle ore 17:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK