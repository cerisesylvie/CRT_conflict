Consiglio Regionale della Valle d'Aosta - Oggetto del Consiglio n. 3743 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3743 del 19 giugno 2024 - Resoconto
OGGETTO N. 3743/XVI - Interpellanza: "Eventuali azioni da
mettere in atto per promuovere la conoscenza del 'Percorso
Tutela'".
Bertin (Presidente) -
Punto n. 50.
Consigliere
Manfrin, ha facoltà di intervenire.
Manfrin (LEGA VDA) -
Assessore, come potrà evincere dal
tema, è un tema che oggi è già stato trattato, ma che vogliamo
evidenziare, è stato trattato evidenziando qualche sua attinenza
nazionale, qualche suo collegamento locale, vogliamo però
evidenziare a beneficio di tutti quegli utenti che spesso si
rivolgono alle strutture ospedaliere e si vedono fissare, quando se
la vedono fissare, la data della prestazione sanitaria in tempi
lontanissimi.
Una cosa che non tutti conoscono, purtroppo... anzi, che
tantissimi ignorano, è che esiste un percorso che si chiama
"Percorso tutela" che esiste in tutta Italia e che - io lo
riassumerò in soldoni, Assessore, e lo riassumerò in maniera molto
concisa -, in sostanza prevede una verifica di quelle che sono le
attese rispetto al codice urgenza che viene assegnato dal medico e
se la tempistica che viene assegnata dal medico non rispetta le
tabelle (per esempio nella classe di priorità urgente sono 72 ore,
in quella differibile sono 30 giorni, in quella programmata sono
180 giorni), proprio per questo, se non rispetta, si può accedere
ad una prestazione che viene garantita sia dal pubblico sia dal
privato, ma con la prestazione privata a spese della USL,
semplicemente pagando il
ticket
.
Questa è una possibilità che tantissimi ignorano, che,
fortunatamente, vedendo i dati le persone hanno imparato a
conoscere sempre di più ma che purtroppo risulta ancora sconosciuta
o semi-sconosciuta.
Lo diciamo guardando quelli che sono i dati dal 2019 ad oggi,
recuperati grazie ad un approfondimento fatto dal collega Ganis che
evidenzia come alle poche centinaia di prese in carico del
2019-2021, non sappiamo se sia strettamente legata all'erogazione,
dovuta ovviamente alla pandemia o se siano altre motivazioni, ma
diciamo che il basso livello di prestazioni era anche quello del
2019, quindi in epoca pre Covid, quindi probabilmente è un qualcosa
che già rimaneva anche prima della pandemia, la questione è che nel
2022, per fortuna, si passa dalle 263 istanze del 2021 alle 1.843
del 2022, per continuare con le 751 del 2023, quindi un
dimezzamento rispetto a quello che è stato nel 2022.
La criticità che abbiamo però sottolineato, rispetto a questa
tutela, è proprio il fatto che le prestazioni erogate sono,
rispetto magari ad un minimo anche organico rifiuto di prestazione,
quindi una prestazione non erogata, per esempio si passa dalle 24
istanze non accolte del 2019, alle 387 istanze non accolte del
2022, per arrivare, a fronte di 1.800 istanze pervenute e prese in
carico, alle sole 1.200 prestazioni erogate; quindi, un terzo di
prestazioni non sono state erogate, per un motivo o per un
altro.
Noi abbiamo voluto anche approfondire quelle che sono un po' le
motivazioni: la USL ci ha cortesemente risposto, ma senza
suddividere, in maniera approfondita, quali sono le motivazioni,
cioè c'è un elenco di motivazioni ma non si sa esattamente a che
numero corrispondano: per esempio, l'errore della classe di
priorità, quante di queste domande e istanze di prestazioni non
sono state accolte sull'errore della classe di priorità, poi ci
sono tante altre motivazioni.
Crediamo però che una cosa vada detta e vada ricordata, cioè la
conoscenza di questo percorso purtroppo è davvero molto limitata;
sì, c'è qualche volantino appiccicato in Piastra, sì, c'è qualche
timido accenno sul sito, se si va a vedere nella pagina del sito
istituzionale dedicata ci sono una serie di pieghevoli in PDF che
bisogna andare ad aprire, scaricare, leggere, capire ed
interpretare, e questo purtroppo è un problema, perché tante
persone avrebbero potuto avere una prestazione data in tempi
sicuramente più celeri e purtroppo non hanno potuto avervi accesso
perché non erano a conoscenza di questo percorso.
Allora, forse, una promozione di questo percorso riteniamo sia
assolutamente utile, soprattutto quando ci si lamenta che non
vengono fornite le prestazioni dal servizio sanitario
regionale.
Lei ha detto una cosa che io ho apprezzato, Assessore, e ha
perfettamente ragione, cioè che questo percorso non prevede che se
non viene rispettata la tempistica che viene garantita dal mio
codice urgenza, io vado da un privato, faccio fare la prestazione e
poi porto la fattura alla USL; non funziona così, ovviamente il
percorso deve essere quello della trafila, quindi la richiesta
all'ufficio pubbliche relazioni, la compilazione dell'apposito
modulo e poi, sulla base dell'esito di questo modulo, la
prestazione.
Il problema che qui le sollevo, Assessore, è che spesso una
prestazione che dovrebbe essere garantita in 72 ore, a fronte della
presentazione del modulo all'ufficio pubbliche relazioni, ottiene
la risposta dopo una decina di giorni dall'ufficio pubbliche
relazioni che dice: "Noi dobbiamo rispondere in trenta giorni".
Allora, tanto vale che ci sia la necessità di garanzia della
prestazione entro 72 ore.
Se la prestazione è entro 72 ore, si deve dare una risposta in
tempi congrui, ovviamente, a questa domanda.
Con quest'interpellanza abbiamo chiesto una serie di cose,
adesso lascerò spazio anche al collega Ganis, ma nello specifico se
sia intenzione mettere in campo ogni azione utile per diffondere la
conoscenza del summenzionato percorso, e quindi promuovere la
conoscenza del percorso tutela che può tutelare le persone che sono
in attesa di prestazione, e se sia intenzione effettuare una
verifica sui processi che disciplinano il percorso tutela per
rendere la procedura più snella e rapida garantendo l'erogazione
dei servizi richiesti.
Presidente -
Per i minuti restanti - credo tre -, la
parola al consigliere Ganis.
Ganis (LEGA VDA) -
Ringrazio il collega Manfrin per aver
portato in Aula questa problematica e per aver evidenziato la
possibilità di usufruire di un servizio alternativo, quale il
"Percorso di tutela".
Il collega l'ha ben evidenziato, pochi lo sanno.
Metterei ora in risalto una breve cronistoria di una cittadina
valdostana: premetto che l'utente ha fatto una prima visita di
mappatura dei nei privatamente, perché i tempi, tramite servizio
sanitario locale, erano alquanto lunghi; quindi l'11 aprile il
medico di base trasmette l'impegnativa all'utente per un primo
accesso di visita dermatologica nel più breve tempo possibile, se
differibile entro 72 ore.
L'utente contatta il CUP telefonicamente e viene fissato il
primo appuntamento il giorno 23 luglio, allorché l'operatrice
trasmette il numero dell'URP per segnalare eventuali lamentele.
L'utente prova a chiamare ma non riceve risposta e di
conseguenza si adopera a scrivere una mail in data 12 aprile,
chiedendo - se possibile - di intraprendere il "Percorso di tutela"
e quale sia la procedura.
Il 16 aprile, l'utente viene chiamato nuovamente per essere
inserito in una seconda lista d'urgenza e le fissano l'appuntamento
al 6 maggio, quindi da luglio si passa a maggio.
Sempre il 16 aprile, l'URP risponde alla mail chiedendo un
documento d'identità per una corretta presa in carico della
pratica. L'utente allega il documento di riconoscimento e comunica
lo spostamento dell'appuntamento al 6 maggio.
Il 24 aprile l'URP risponde che la segnalazione è stata
trasmessa al direttore della struttura di dermatologia e che
l'Azienda USL è impossibilitata ad effettuare la visita in
anticipo, seppur abbia intrapreso tutte le azioni possibili al fine
di risolvere le criticità dovute alla carenza di personale.
In questa odissea, per l'ultima volta, l'utente risponde
all'URP, chiedendo nuovamente le procedure per attivare il
"Percorso di tutela", come previsto dal piano nazionale di Governo
delle liste di attesa e dalla DGR n. 503/2019.
Nessuna risposta. Il CUP richiama l'utente per prorogare
nuovamente l'appuntamento all'8 maggio, perché il dottore il 6 era
assente.
A questo punto l'utente, si è rassegnata e si è sottoposta alla
visita.
Questa è una breve storia triste.
Presidente -
Risponde l'assessore Marzi.
Marzi (SA) -
Nella nostra Regione, come richiamato, i
percorsi di tutela sono già attivi, il piano regionale per il
governo delle liste d'attesa è stato infatti approvato con la
deliberazione di Giunta regionale 503/2019 che ha dato attuazione
alle disposizioni del corrispondente piano, quello vecchio,
diciamo.
Il piano regionale ha quindi disposto anche in materia di
percorsi di tutela demandando alla Azienda USL la definizione dei
percorsi di accesso alternativi per le richieste di primo accesso
alle prestazioni specialistiche nei casi in cui si superi il tempo
massimo di attesa per la classe di proprietà assegnata.
L'Azienda USL ha quindi adottato una specifica procedura per la
gestione dei percorsi di tutela di cui è stata data comunicazione,
come richiamato dai presentatori, con la distribuzione di materiale
informativo, oltre che con la pubblicazione sul sito internet
regionale.
I percorsi di tutela previsti dal decreto legislativo 124/98
sono volti a garantire ai cittadini di poter ottenere le
prestazioni sanitarie con il solo pagamento del
ticket
anche
quando non è possibile che questi siano erogate nei tempi
previsti.
Dall'approvazione a livello statale nel 2019 del piano nazionale
governo liste di attesa le Regioni hanno iniziato a normare i
percorsi con proprie discipline.
Il recente decreto 73/2024, come già richiamato
dall'interrogazione 14 del collega Lucianaz, che comprende anche il
tema dei percorsi di tutela, ha determinato una situazione di
incertezze e preoccupazione da parte delle Regioni.
Emerge infatti la richiesta di un maggiore coinvolgimento da
parte del Governo nazionale alla perplessità generale rispetto alle
disposizioni che le Regioni stesse hanno, almeno in parte, già
adottato.
Gli uffici competenti dell'Assessorato e dell'Azienda USL stanno
ora approfondendo le modalità applicative della nuova norma.
Sul DL liste di attesa, nell'ambito dei lavori di conversione
già avviati, sono quindi in corso interlocuzioni interregionali e
tra Regioni e Ministero sia a livello tecnico che a livello
politico.
Prima di riavviare una nuova campagna informativa per diffondere
e far conoscere a tutti le modalità dei percorsi, occorre quindi
comprendere come la norma sarà resa definitivamente stabile,
ricordiamo che la norma è del giugno 2024.
Sulla base delle nuove disposizioni di legge, sarà possibile
aggiornare la procedura aziendale e conseguentemente procedere a
dare diffusione alle nuove disposizioni.
È importante ricordare quello che ho già detto questa mattina
rispondendo all'iniziativa - vado a memoria - 14, dove ho detto che
il tema e i rapporti che oggi ci sono tra le Regioni e lo Stato
centrale sul tema delle liste d'attesa e sul DL nuovo sono talmente
caldi e trasversali che si va anche oltre la partecipazione alla
stessa forza politica quando, di fatto, si è in Regione a gestire
il tema, anche perché quello che si fa assolutamente fatica a
capire è che, rispetto alle liste d'attesa, che è un tema annoso,
che parte da lontanissimo, addirittura ci sono dei dati delle liste
di attesa della sanità valdostana pre Covid che sono peggiori
rispetto a quelli attuali, è legato ed è andato sempre peggiorando
per un semplice motivo, e questa mattina ho cercato di darne
contezza rispetto ai numeri degli specialisti presenti.
Faccio un esempio per tutti: questa mattina e anche nel
pomeriggio è stato richiamato il tema della dermatologia. In questa
Regione ci sono tre dermatologi ospedalieri e ci sono circa mille
visite ancora da fare.
I dermatologi sono quelli, anche qualora si acceda al privato
accreditato, il dermatologo in più è uno, per cui quattro
dermatologi devono smaltire mille liste d'attesa, per cui quello
che è importante capire è che se anche la politica si occupa di
liste d'attesa, qualsiasi cosa faccia, non riesce anche a sopperire
alla mancanza dei professionisti dedicati.
Come richiamato dal collega Manfrin, utilizzo questo spazio
anche per fare chiarezza rispetto al tema che, purtroppo, talvolta
vediamo trattare a livello mediatico con superficialità fuorviante,
cioè quello delle liste d'attesa e dei percorsi di tutela.
È corretto e responsabile spiegare ai cittadini, infatti, che è
opportuno, al momento, astenersi dal decidere in autonomia il
percorso di visita legato ad aspettativa di conseguente rimborso,
in assenza di disposizioni che disciplinino le casistiche
ammissibili al rimborso e le relative modalità.
In poche parole, è utile che i cittadini sappiano che non è
semplicemente andando in una struttura privata, anche se
accreditata, pagando e poi presentandosi con la fattura alla USL
che si ottiene il rimborso, perché invece, ahimè, quello che
l'opinione pubblica sta cavalcando in maniera inappropriata, sta
avendo questo risultato che non fa bene ad una situazione già così
delicata ai cittadini in difficoltà.
Presidente -
Consigliere Manfrin per la replica.
Manfrin (LEGA VDA) -
Ovviamente, come avrà potuto
prendere atto nella presentazione e nell'esposizione del
sottoscritto, ho rinnovato quelle che sono le modalità corrette di
presentazione della domanda; questo non toglie però, Assessore, che
i dati che le abbiamo fornito e che abbiamo raccolto, banalmente
guardo gli ultimi dati che ci sono stati forniti, i parziali del
2024, quando li abbiamo richiesti e quando ci è stato risposto il
14 di maggio del 2024, i dati ci dicono che le istanze pervenute
prese in carico sono 404 e 136 sono quelle non accolte.
Ora capisce, Assessore, che è un numero molto alto di istanze
non accolte, che fa il pari con le annate 2023 e 2022 e che
evidentemente, dietro hanno una criticità.
Io non penso che dietro a tutte queste richieste - ed è per
questo che avevamo chiesto i dati rispetto alla suddivisione delle
motivazioni del mancato accoglimento - e a tutti questi mancati
accoglimenti del "Percorso di tutela" ci siano persone che si sono
fatti fare la prestazione negli Stati Uniti e poi hanno presentato
il conto alla USL.
Io penso invece che ci sia anche qualche criticità dietro alla
questione del "Percorso tutela", che lei giustamente ha ricordato,
è stata oggetto di un intervento legislativo, ma che ovviamente
cambia poco nell'ordine del fatto che ad oggi quello che è previsto
per la nostra Regione è questo, e questo purtroppo, cioè il fatto,
la trafila e le lentezze nel prendere in carico le richieste,
ovviamente sono purtroppo criticità tutte regionali.
Se io, come le ho fatto prima l'esempio, al netto del fatto che
lei ha fatto giustamente l'esempio dei dermatologi, se sono tre,
possono fare quello, ma se sono quattro, aumentano di un quarto e
quindi probabilmente ci sarà sicuramente un'attività in più che si
potrà fare anche se è un convenzionato accreditato, ma l'importante
è che siano risposte. Non saranno molte risposte in più,
moltissime, non serviranno certamente per dimezzare, ma sicuramente
per accelerare i tempi sì, quindi è chiaro che anche questo
percorso permette di avvicinarci a dei livelli di assistenza che
sono assolutamente ottimali. Avvicinarci, non raggiungerli.
Come dicevo, il problema sono anche le tempistiche di presa in
carico, perché sembra - e credo che il collega Ganis l'abbia
illustrato bene -, che ogni qualvolta si fa una richiesta per far
accedere al "Percorso tutela", ci sia un malcelato stupore, e le
tempistiche si dilatano quando, in realtà, le visite e le
prestazioni dovrebbero essere garantite per esempio nelle 72
ore.
Ci sono persone, per esempio pazienti oncologici, che hanno
chiesto delle prestazioni che devono essere garantite nelle 72 ore
e l'URP ha risposto: "Ma noi dobbiamo rispondere entro 30
giorni".
Questa ovviamente non è la tipologia di risposta che ci si
aspetta, soprattutto per le prestazioni urgenti.
Modificare quindi un approccio, al netto di quello che
giustamente ha detto rispetto a tutta una serie di questioni
nazionali e adattarlo a quelle che sono le necessità, soprattutto
riguardo alle prestazioni urgenti, forse è la direzione in cui si
deve andare e soprattutto promuovere la conoscenza dei percorsi
tutela fra gli utenti e le persone che possono accedervi è il modo
migliore, perché non vorrei mai che si pensasse che si tiene
nascosto il "Percorso Tutela" per evitare che la gente lo sappia,
così magari evitiamo di spendere troppo o magari di dare troppe
risposte alle persone.
Invece no, è bene che si sappia ed è bene che le persone, se ne
hanno diritto, ne facciano ricorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK