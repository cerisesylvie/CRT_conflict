Consiglio Regionale della Valle d'Aosta - Oggetto del Consiglio n. 2689 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2689 del 25 luglio 2023 - Resoconto
OGGETTO N. 2689/XVI - Interpellanza: "Intendimenti per
migliorare gli ambiti degli indicatori alla base dello studio su
"Aosta, la Città più triste d'Italia"".
Bertin (Presidente) -
Interpellanza n. 30. Illustra il
consigliere Restano, ne ha facoltà.
Restano (GM) -
Dal 2012 vengono periodicamente condotte
delle analisi sul grado di felicità degli utenti italiani attivi su
Twitter
.
Esiste infatti un vero e proprio coefficiente chiamato "iHappy"
che misura la felicità dei
tweet
pubblicati dalla gente.
Attraverso tale indice, è stato possibile stilare una classifica
delle località con più alta concentrazione di utenti scontenti,
malinconici ed angosciati.
I risultati raccolti da tali studi hanno fornito indicazioni
inattese, o almeno apparentemente inattese. Il 30 giugno 2023 ho
presentato questa interpellanza che si riferisce agli articoli di
stampa della settimana precedente, riportanti la notizia del 2023
che Aosta è la città più triste d'Italia. Oltre agli organi di
stampa, quali Gazzetta Matin, Informazione.it, Lastampa.it, Italy24
Press, La prima linea.it, Volo scontato, la notizia è stata ripresa
anche da numerose agenzie turistiche, Turismo.it, Travel 365, Wine
& Food Tour, Nano Press, solo per citarne alcune, e anche da un
sindacato, la CGIL. Quindi, ha avuto un notevole rilievo.
Da una rapida ricerca ho potuto appurare che la notizia era già
apparsa nel mese di marzo 2023 - per la precisione il 23 marzo
2023, alcuni mesi prima del 30 giugno - e quindi non può non essere
considerata l'ampia diffusione della notizia e l'impatto che ha
avuto sulla popolazione locale e soprattutto sui potenziali turisti
che hanno avuto modo di apprendere questo triste primato, che
coinvolge in termini di immagine non solo la città di Aosta ma
l'intera regione. Dico questo perché su un motore di ricerca si
legge "Infine la città più triste d'Italia si rivela essere Aosta"
e ancora prosegue "Questo capoluogo di provincia (a parte l'errore)
che coinvolge l'intera Valle d'Aosta è famoso per il Parco
nazionale del Gran Paradiso e le molteplici località sciistiche" -
quindi viene coinvolto l'intero territorio - "vince il primo posto
della classifica, smentendo la convinzione che la bellezza
paesaggistica possa fare felice".
Come si può ben capire, queste pubblicazioni a nostro modo di
vedere recano dei danni di immagine al nostro territorio e quindi
volevamo sapere se il Governo regionale era a conoscenza dello
studio o degli studi svolti in merito alla questione e, in caso di
risposta affermativa, se nel corso degli ultimi tre mesi siano
state poste in essere azioni per contrastare tale fenomeno; vorremo
anche sapere cosa si intende porre in essere per migliorare la
situazione, in particolare negli ambiti presi a riferimento nello
studio quali indicatori.
Presidente -
Risponde il Presidente della Regione, ne ha
facoltà.
Testolin (UV) -
Ringraziamo il consigliere Restano per
aver voluto approfondire questa notizia e i suoi fondamenti perché
non è stato facile per noi reperire informazioni attendibili sul
fatto che Aosta sarebbe la città più triste d'Italia.
A fronte di una tale dichiarazione apparsa nei meandri
dell'universo internettiano più che su vere e proprie testate, c'è
stata la curiosità di capire perché saremmo così tristi ad Aosta e
non, peraltro, nel resto dei Comuni, al di là della valutazione ora
espressa. Preoccupazioni particolari non ne abbiamo trovate
inizialmente perché, al di là di questo non proprio lodevole
label
che vorrebbero attribuirci, la nostra pretesa
tristezza non ha impattato sulle presenze turistiche registrate in
Valle d'Aosta, né credo abbia impattato sulla nostra generale
qualità della vita che, ricordo, molti ci invidiano. Dico questo
perché, anche in periodo Covid, molti hanno cercato di raggiungere
i nostri paesi per stabilizzarvisi.
Premesso ciò, qualche preoccupazione invece ci è sorta dal
momento che non si riusciva a capire cosa ci fosse alla base
dell'affermazione "Tristezza aostana": ebbene, uno studio vero e
proprio non l'abbiamo trovato, e nemmeno parametri, analisi,
statistiche, interviste, niente di tutto questo; e nemmeno il nome
di una persona reale o di una vera testata a cui far riferimento
per chiedere spiegazioni.
Internet
ci ha restituito un po' di storia di "iHappy",
citato dal Consigliere, un'applicazione di iPhone e per Android
legata a Twitter, che mirava a monitorare la felicità giornaliera
per 110 Province italiane ma che, dal 2018, non produce più alcuna
classifica. Vero è che dal 2013 al 2018 siamo sempre stati agli
ultimi posti e in buonissima compagnia peraltro di realtà che, ad
esempio, nelle statistiche curate dal Sole 24 Ore, risultavano e
risultano nei primissimi posti per qualità della vita, come
d'altronde la Valle d'Aosta.
Abbiamo poi smesso di cercare quando l'autore dei testi più
recenti pubblicati dalla rete, nei quali tra i più tristi citava
anche Venezia, Padova, Imperia, Oristano, è risultato essere lo
stesso autore di alcune interessantissime notizie tra le quali do
un paio di titoli: "Sportello del forno, non appendere per nessun
motivo lo strofinaccio, il perché". "Aggiungi una bustina di the
nel latte bollente, rimarrai sorpreso del risultato". "Sai dove
vanno buttati i gusci delle cozze? Sicuramente hai sempre
sbagliato". "Mescola detersivo e sale, dopo pochi minuti accade
l'impensabile, utilissimo".
Non avendo trovato nulla sui dati raccolti, su chi li avrebbe
lavorati, su dove sarebbero conservati, nulla di rilevante insomma,
ci siamo rassegnati e ci siamo consolati con le migliaia di turisti
che continuano a venirci a trovare, con coloro che amano la nostra
Valle e scelgono addirittura di venirci a vivere.
Ci siamo confrontati con le statistiche recenti del Sole 24 Ore
che collocano la Valle d'Aosta in una posizione di rilievo e,
comunque, ai primi posti per diversi ambiti: al secondo posto per
la qualità della vita dei bambini, al sesto posto per l'indice di
sportività, al nono posto per la qualità della vita femminile e al
92esimo posto per l'indice di criminalità.
Sulla base di queste premesse, rispondiamo quindi alle due
domande poste dall'interpellanza: conoscere se il Governo regionale
era a conoscenza dello studio e, in caso di risposta affermativa,
se nel corso degli ultimi tre mesi siano state poste in essere
azioni per contrastare tale fenomeno, oppure conoscere cosa si
intende porre in essere per migliorare la situazione, in
particolare negli ambiti presi a riferimento dallo studio
(difficile poter parlare di studio).
In carenza di notizie attendibili, non è stato possibile fare
alcun approfondimento né attivare misure specifiche.
Presidente -
Per la replica, consigliere Restano.
Restano (GM) -
Grazie della risposta e anche dell'onestà
nel riportare che è dal 2013 che siamo in fondo a queste
classifiche, se di classifiche si può parlare.
A dire il vero già il 19 luglio 2022 era stata postata la
classifica a seguito di una domanda di un utente, areasosta.com
rispondeva che la città più triste d'Italia, non lasciava dubbi
d'interpretazione, era la città di Aosta.
Questo ci preoccupa, mi rallegra la serie di certezze che lei ha
dimostrato.
Purtroppo mi permetta una prima battuta: quanto scritto e
riportato poco fa dal collega su Gimbe non mi rende tanto felice,
ma probabilmente sono un inguaribile pessimista e quindi non merito
di essere ascoltato. Certo è che alcuni giornalisti, anche
l'addetto stampa dell'Union, si è cimentato in una risposta su
alcuni giornali locali dicendo che sono delle
fake news
.
Allora se tali possono essere considerate, probabilmente lei che
è il legale rappresentante della nostra Regione, potrebbe anche
proporre una querela contro ignoti perché i danni sono notevoli,
per lo meno i danni di immagine, perché vede, noi non abbiamo la
controprova. In effetti in Valle d'Aosta abbiamo tantissima gente,
ha ragione lei, ma forse ne potremmo avere di più, quindi non
possiamo sapere qual è il danno arrecato, perché sappiamo tutti che
la gente frequenta la Valle d'Aosta senza bisogno di grosse
promozioni turistiche per le sue bellezze naturali.
Avremo sicuramente comunque tanta gente, al di là delle fake
news da voi citate, però una riflessione uno la può fare e
chiedersi: ma perché hanno scritto questo?
Qualche motivo magari l'hanno: forse qualcuno era scontento
perché non acquistavamo il castello di Introd ma domani
provvederemo ad acquistarlo e non ci saranno problemi. Qualcosa di
cui preoccuparsi c'è; mi sono informato negli uffici l'altro giorno
e parlando con la gente ho sentito che c'è chi si lamenta della
chiusura del Cral Cogne e della mancanza delle sale da ballo. Se
andiamo a verificare il metodo utilizzato che è quello dei
tweet
, ci reniamo conto di alcuni problemi: trasporti
ferroviari, la chiusura della ferrovia per tanto tempo, la chiusura
del parcheggio di Piazza Plouves, le erbacce lungo la nuova
ciclabile, i dubbi sugli intervallivi, l'elevato numero di persone
che abbandonano gli studi - tanto per richiamare quello che di cui
abbiamo discusso oggi - la mancanza di palestre, il ritardo nella
realizzazione dell'ospedale, la non completa applicazione della
legge "Aosta capitale" e così via. Potrei fare un elenco
lunghissimo, però ho cercato, Presidente, di approfondire un
pochino anch'io la questione, per dare una spiegazione diversa a
quello che stiamo vivendo, a queste sedicenti fake news.
Allora che cosa ho potuto riscontrare? Che Wired ha predisposto
un indice che misura la volontà di innovare, la voglia di ripartire
e di farcela attraverso un modello matematico sulla cui base ci
sono cinque indicatori tradizionali: occupazione, nuove imprese,
fiducia nei consumatori e delle imprese, che analizza milioni di
tweet, restituendo un valore in centesimi che esprime la voglia di
fare degli italiani.
Da quest'analisi si rileva che la voglia di cambiamento e di
rinnovamento sembra aver prodotto una netta crescita della
felicità. Allora, se abbiniamo quest'affermazione, questo dato che
non è scientifico, è basato sui tweet, però è un richiamo al
cambiamento e al rinnovamento, vediamo che tutto l'elenco che le ho
fatto prima un pochino potrebbe centrare. Brevemente...
Presidente -
Venti secondi.
Restano (GM) -
C'è uno studio dell'Università della
Svizzera italiana, che abbina il PIL e lo stato di felicità - è
pubblicato nel 2019 se volesse cercarlo - che afferma che non è
solo il PIL, il prodotto interno lordo, a dare la felicità, ma sono
altre cose. Se lo vada a leggere Presidente e ci rifletta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK