Consiglio Regionale della Valle d'Aosta - Oggetto del Consiglio n. 1022 del 10 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1022 del 10 febbraio 2010 - Resoconto
OGGETTO N. 1022/XIII - Interpellanza: "Riattivazione della
linea aerea Aosta-Roma".
Interpellanza
Considerata l'avvenuta riapertura dell'aeroporto Corrado Gex,
la cittadinanza si aspettava anche la ripresa del collegamento
aereo con Roma. Ad oggi non se ne è ancora avuta notizia e la
licenza rilasciata alla società Air Vallée risulta avere carattere
"provvisorio".
Si sono invece verificate consistenti difficoltà nella
pulizia della pista, che è risultata di precaria agibilità, ragion
per cui la società Avda avrebbe richiesto un cospicuo finanziamento
per il nuovo mezzo necessario per pulire la pista da neve e
ghiaccio.
Si è inoltre appreso che la società che gestisce lo scalo
avrebbe anche vantato un credito molto rilevante, dell'ordine di
3.600.000 euro, nei confronti della Regione;
i sottoscritti Consiglieri regionali
Interpellano
la Giunta regionale per sapere:
1) quando la Giunta ritiene che potrà essere effettivamente
riattivata la linea aerea Aosta-Roma;
2) per quali motivi la società Air Vallée opera solo in
regime di licenza "provvisoria";
3) per quale ragione non sono state anticipatamente previste
misure e mezzi per assicurare l'agibilità della pista aeroportuale
e se la Giunta intende erogare finanziamenti specifici allo
scopo;
4) se sussiste effettivamente un debito - e di che entità -
della Regione Valle d'Aosta nei confronti di AVDA per l'importo per
servizi erogati dalla società e non pagati.
F.to: Louvin - Bertin - Chatrian
Président
- La parole au Conseiller Louvin.
Louvin (VdAV-R)
- Grazie, Presidente.
Il 23 gennaio scorso è stata riaperta la pista dell'aeroporto
Corrado Gex, avvenimento molto atteso in Valle, soprattutto dai
numerosi sportivi che praticano il volo a vela e il volo sportivo;
ma, contrariamente a quanto ci saremmo immaginati, non sono ripresi
i collegamenti aerei con Roma, anzi, si sono manifestati proprio in
concomitanza con l'apertura della pista dei problemi abbastanza
seri sulla tenuta in ordine della stessa, per effetto - credo - non
del tutto inaspettato di una stagione inclemente e di una
ghiacciatura della pista che ha richiesto giorni e giorni per poter
essere rimossa. Credo siano intervenuti prontamente i mezzi della
Regione per quanto riguarda la rimozione della neve, ma mi pare
avere avuto qualche
défaillance
l'organizzazione
aeroportuale nell'operare per la sua parte, per consentire che
venissero rimosse le placche di ghiaccio.
Noi ci siamo interrogati, ci interroghiamo e ci permettiamo
anche di interrogare la Giunta, per sapere in proposito qual è la
situazione oggettiva, visto che ogni tanto succede in questa Valle
che le temperature scendano e che si abbia una ghiacciatura. Credo
che con il passaggio all'attività commerciale questo tipo di
situazioni siano del tutto incompatibili e non se ne possa
permettere il lusso la gestione dell'aeroporto. Cosa si sta
facendo, chiediamo alla Giunta - e credo si chiedano in molti - per
portare a regime una situazione organizzativa adeguata per misure e
mezzi, per far fronte a questi eventi? Questo è il primo dei
problemi che vorremmo porre alla vostra attenzione e su cui
chiediamo la posizione del Governo regionale.
Il secondo riguarda l'attesa che c'è da parte di utenti, per
l'utilizzo della linea aerea Aosta-Roma, ci saremmo aspettati
un'immediata ripresa dei voli... Abbiamo appreso di un
riottenimento della licenza sospesa dall'ENAC, ma curiosamente
vediamo dal sito stesso dell'ENAC che si tratta di una licenza
provvisoria; ancora questa mattina dava questa indicazione il sito
Internet dell'ENAC e quindi ci troviamo di fronte ad una compagnia
aerea con un punto interrogativo, con una spada di Damocle di cui
non conosciamo la natura. Non sappiamo quali siano i motivi per
questa precarietà di licenza concessa per l'esercizio dell'attività
di volo.
Accanto a questi problemi, direi per continuità di quadro, ma un
quadro necessario, perché lo stesso Assessore ha dichiarato alla
stampa di avere intenzione di procedere ad una valutazione
approfondita del quadro della situazione, anche noi vorremmo avere
il quadro completo, anche relativamente alla partita finanziaria di
rapporto con questa società. Abbiamo appreso, anche qui da fonti di
stampa di un preteso o presunto credito di Air Vallée nei confronti
- non vorrei sbagliare - di AVDA forse nei confronti - qui
naturalmente spostiamo leggermente il tiro - della Regione,
questione che non vorremmo fosse messa in relazione anche con la
mancata erogazione o la ritardata erogazione degli stipendi al
personale della società. Questo è il quadro per quanto ci riguarda,
per come noi lo abbiamo potuto ricostruire dalle informazioni che
abbiamo; sicuramente il Governo e l'Assessore avranno delle
informazioni maggiori e avranno la gentilezza di metterle a nostra
disposizione.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
Semplicemente un quadro per poter dare un'informazione che
chiarisce il servizio di trasporto aereo. Questo è disciplinato dal
regolamento CEE e tale regolamento stabilisce che tutti i vettori
aerei comunitari hanno facoltà, senza necessità di permessi o
autorizzazioni specifiche, di prestare servizi aerei all'interno
dell'Unione europea: questo è il principio. Successivamente dice:
se vuoi fare dei servizi con l'imposizione di oneri di servizio
pubblico, ovvero il caso nostro, devi effettuare delle procedure
specifiche; quindi, a partire dal nulla osta rilasciato il 18
gennaio 2010 per la riapertura dello scalo, si sono create le
condizioni per l'attivazione, per iniziativa dei vettori, di un
volo Aosta-Roma, come di ogni altro volo di linea. Su tale
evenienza è difficile fare previsioni, Air Vallée non lo ha fatto;
quindi è una decisione che spetta esclusivamente al vettore.
Come ho avuto modo di informarvi, l'Amministrazione regionale ha
provveduto nel corso del 2009 ad avviare l'iter per l'attivazione
del volo. Ho avuto modo di dirglielo anche in un'altra
interpellanza o interrogazione e, rispetto a questa iniziativa, ci
sono state due sedute: quella dell'11 novembre 2009 e quella del 1°
febbraio 2010; questa Conferenza dei servizi è stata convocata dal
Presidente della Regione previa delega del ministro e si è conclusa
positivamente. Si sono previste - come avrete avuto modo di vedere
nei documenti della Giunta - due coppie di voli nei giorni feriali
e un volo di andata e ritorno delle domeniche nella stagione
sciistica, da effettuarsi per 4 anni, con un aeromobile da minimo
20 posti a tariffe non superiori a 120 euro a tratta. La Regione ha
stanziato 3.500.000 euro sui capitoli di bilancio appositi.
Il procedimento prevede la seguente tempistica: la società di
gestione dell'aeroporto deve ancora fornire alcune garanzie di tipo
tecnico e certificativo rispetto all'agibilità dello scalo, non
tanto per la pista, ma per la radiofrequenza; farà seguito una
notifica alla commissione europea e poi ENAC potrà dare corso alla
procedura di evidenza pubblica per la selezione del vettore a cui
affidare il servizio. Quindi il vettore, che noi identificheremo,
lo identificheremo a seguito di questa procedura fatta da ENAC, che
potrà vedere Air Vallée, ma potrebbe vedere anche altro vettore
aggiudicarsi la tratta Aosta-Roma. Da questo punto di vista
l'Amministrazione regionale ha fatto tutto quello che doveva fare,
anzi, abbiamo fatto la prima nel novembre, sospesa, ripresa a
febbraio, con le certificazioni che hanno dato esito positivo. Ad
oggi, se si vuole fare un volo con oneri di servizio pubblico, lo
si può fare solo dopo la procedura che deve fare ENAC; quindi ad
oggi le iniziative sono iniziative che devono assumersi i vettori:
è una decisione che spetta ad Air Vallée.
Sul ragionamento del punto due:
"
per quali motivi la
società Air Vallée opera solo in regime di licenza
provvisoria"
,
noi, rispetto a questo, non abbiamo nessun
ruolo in Air Vallée, non ci siamo come Amministrazione regionale,
la Finaosta ha una partecipazione di 0,11 percento, non ha nessun
amministratore e non abbiamo nessun ruolo. Quando abbiamo avuto
modo di parlare con i responsabili, ci hanno indicato che è una
situazione transitoria e che verrà risolta al più presto, ma la
nostra possibilità di avere delle informazioni si limita a
questo.
Sulla terza domanda:
"per quale ragione non sono state
anticipatamente previste misure e mezzi per assicurare
l'agibilità..."
, non credo che ci sia stato un particolare
ritardo. Sicuramente non è stato così tempestivo, ma da quando c'è
stata l'agibilità - che, ricordo, è il 18 gennaio 2010, questa è la
data del certificato -, nel giro di poco è stato rimosso il manto
nevoso che si era accumulato nel tempo; nel momento in cui ci sarà
l'esercizio verrà rimosso di volta in volta. Rispetto a questo,
anche lì, AVDA e i servizi stanno verificando se sia bene dotarsi
di nuove infrastrutture, nuovi spazzaneve all'uopo dedicati, oppure
irrobustire una serie di servizi che già abbiamo e che potrebbero
fare sistema.
Ultima domanda:
"se sussiste effettivamente un debito - e di
che entità - della Regione Valle d'Aosta nei confronti di
AVDA"
... qui le posso lasciare anche l'informazione, ma noi
abbiamo, mese per mese, un corrispettivo di servizio e il
corrispettivo è stato pagato fino a dicembre. Siamo ai primi giorni
di febbraio, si stanno facendo le verifiche sul mese di gennaio, ma
siamo in perfetta linea: si parla di 147.698 euro al mese, quindi
siamo perfettamente allineati. La Regione ha ricevuto una fattura
da parte del gestore di 1.000.000 di euro per il sesto SAL, gli
uffici stanno verificando che il pagamento dei precedenti SAL abbia
permesso... più che permesso, diciamo... il gestore abbia fatto i
pagamenti di tutti i subfornitori delle precedenti prestazioni.
Quindi, prima di pagare il sesto SAL, gli uffici stanno chiedendo
al gestore di dare conto che i pagamenti che ha ricevuto fino ad
oggi, cioè fino al quinto SAL, abbiano a valle tutti i fornitori
soddisfatti, perché nel momento in cui dovessimo pagare il sesto
SAL e ci fossero a valle ancora dei creditori insoddisfatti, ci
troveremmo in posizioni imbarazzanti, dove la Regione ha pagato e i
fornitori non sono stati soddisfatti, perché sapete benissimo che
rispetto ai lavori ci sono una serie di subappaltatori. Quindi, per
l'attività corrente e i dipendenti, siamo perfettamente in linea e
nulla può essere addebitato alla Regione: 147.000 euro al mese,
tutti pagati, tutti correnti e in perfetta sintonia. Dal punto di
vista dei lavori per il sesto SAL questa verifica: che AVDA abbia
pagato i suoi fornitori e i suoi subfornitori, in modo da non avere
a valle delle situazioni spiacevoli, anche perché - se devo essere
sincero - qualche rimostranza da parte di qualche subfornitore
l'abbiamo avuta, quindi vogliamo acquisire la certezza con le
carte.
Président
- La parole au Conseiller Louvin.
Louvin (VdAV-R)
- Grazie.
Se ci trovassimo di fronte ad uno scalo commerciale operante,
saremmo metaforicamente chiusi per nebbia, perché mi pare che siano
molte le nebbie che si accumulano su questo scalo aeroportuale e il
generoso impegno dell'Assessore Marguerettaz non mi pare che ci
consenta ancora di avere maggiore o migliore visibilità.
Nell'ordine, nessuna previsione ancora per la ripartenza della
linea Aosta-Roma: capiamo le difficoltà che ci possono essere, ma
se si parte per tempo nelle procedure, negli scali ordinari che
hanno a monte un'organizzazione adeguata, le chiusure che vengono
fatte temporanee non sono accompagnate da mesi di riapertura in
assenza di traffico. Noi non capiamo veramente - ma mi pare che
anche lei non abbia elementi per capire molto meglio - cosa stia
ritardando questa vicenda. Abbiamo sentito la sua spiegazione
tecnica sulla Conferenza dei servizi, su quello che ci si propone
per il futuro, ma non siamo neanche così convinti che queste
garanzie tecniche per lo scalo, soprattutto legate alla
radiofrequenza, ci consentiranno presto di avere una piena
agibilità. Sulla questione ci stiamo informando per parte nostra,
facendo nostro un dovere di approfondimento, anche di carattere
tecnico, perché non abbiamo avuto, sul punto, assicurazione che
quanto progettato e quanto si sta realizzando consentirà di avere
quell'apertura oraria e quella possibilità di volo radioassistito
di cui si parla da molti anni.
Per quanto riguarda la rotta in sé e il suo gestore, Assessore,
ascoltiamo le sue parole e la sua ipotesi che potrebbe trattarsi di
un vettore diverso da Air Vallée. Sappiamo che sono oggetto di
assegnazione in base ad altri criteri non discrezionali da parte di
chi promuove l'attività dello scalo, ma ci chiediamo come mai tanto
ritardo nell'identificazione di questo soggetto e come mai ancora
si possa, da parte di un interlocutore che dovrebbe essere, seppur
distinto economicamente, in quanto società privata in cui abbiamo
una minima partecipazione in questa Air Vallée attraverso
Finaosta... come ci si possa ancora rapportare con questo soggetto
avendo semplicemente garanzia, semplicemente affermazione che la
licenza è provvisoria, ma la questione sarà risolta al più presto.
Non sappiamo se si tratti di problemi tecnici o di problemi
economici della società, di problemi di sicurezza: credo che la
sicurezza da parte di un vettore aereo debba essere messa al primo
posto, e mi pare - lo dico con rammarico, perché questa è una
compagnia che chi che ne sia il proprietario, porta il nome di
questa nostra Regione o almeno lo evoca nella sua denominazione -
che il fatto che vi siano queste condizioni di incertezza ormai da
mesi da parte dell'ente responsabile del traffico aereo non ci
aiuti ad avere molta tranquillità su alcuni siti, fra l'altro mi
pare anche su un sito finanziato dalla Regione c'è questa idea di
"atterrare in paradiso". Sì, la Valle d'Aosta come paradiso
territoriale, ma forse l'atterraggio rischia di non essere così
sicuro.
Il problema della neve, come lei lo ha sottolineato... anche
qui, facendo riferimento genericamente a valutazioni in corso su
nuove infrastrutture, eventuali spazzaneve, ma l'aeroporto è già
riaperto e non si sa ancora come si andrà definitivamente ad
effettuare lo sgombero di neve? Se ci saranno nevicate intense nei
mesi prossimi, ancora non si sa come si procederà e soprattutto non
sappiamo se si potrà procedere ancora con tecniche tradizionali,
con l'uso del sale o se si dovranno effettuare sghiacciature con
acidi o quant'altro, perché credo che anche le condizioni di volo
commerciale siano più esigenti rispetto al traffico leggero degli
aerei sportivi: ci sono esigenze maggiori in questo campo.
Nulla di più per le questioni finanziarie: qui, noi ci limitiamo
a registrare questa incongruenza di una società che ha dichiarato
avere crediti molto rilevanti, ma se si tratta di crediti liquidi
esigibili e solo sottoposti a questo accertamento preventivo,
perché i subappaltatori non siano poi privati di quanto spetta
loro, credo che sia abbastanza irregolare o irrispettoso nei
confronti di questo partner regionale che gli si metta sulle spalle
una pretesa morosità nell'effettuare i suoi pagamenti. Tanto si può
dire della Regione complessivamente, ma difficilmente si può
sostenere che sia un cattivo pagatore, perché su piazza non è
considerato tale. Grazie, Assessore, la tedieremo ancora molto su
questo argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK