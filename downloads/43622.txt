Consiglio Regionale della Valle d'Aosta - Oggetto del Consiglio n. 843 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 843 del 22 settembre 2021 - Resoconto
OBJET N° 843/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Il presidente Lavevaz ne ha facoltà.
Lavevaz (UV) -
Riprendiamo oggi l'attività ordinaria del
Consiglio regionale dopo la pausa estiva, così come tutti i nostri
studenti di ogni ordine e grado hanno ripreso le lezioni nei giorni
scorsi. Una
rentrée
molto particolare dopo un anno intero,
un anno scolastico svolto, almeno per i più grandi, con lezioni a
distanza e non in classe con i compagni. Un anno fatto di
privazioni sicuramente molto difficile e provante sul piano dei
rapporti umani, anche per i nostri ragazzi. A tutti gli studenti, a
tutti gli insegnanti e a tutto il personale tecnico va il nostro
augurio per un anno scolastico normale: credo questo sia l'augurio
che possa essere da un lato il più semplice, ma anche il più
benaugurante di qualsiasi altro.
L'estate è stata densa di attività e di interlocuzioni con lo
Stato, non sempre con risultati proficui per le Regioni. Sul piano
dei rapporti finalizzati a un parere sui vari decreti
green
pass
, ad esempio, che si sono susseguiti anche nelle ultime
settimane, il livello dell'interlocuzione, si è spesso ridotto a
una comunicazione di scelte già prese.
Sul piano della pandemia, l'estate ha dimostrato come il piano
vaccinale abbia funzionato secondo le previsioni fatte. Il virus
continua a circolare, a tratti anche in maniera importante, ma la
ricaduta sul piano sanitario è stata molto meno importante rispetto
alle prime ondate e risulta quindi al momento gestibile.
Attualmente i nostri numeri - ve li ricordo anche se sono
conosciuti - sono di 87.826 persone che hanno ricevuto almeno una
dose di vaccino, 80.470 persone che hanno completato il ciclo
vaccinale; nella fascia 12-19 anni il 57 percento ha ricevuto la
prima dose e il 48 percento ho completato il ciclo vaccinale. Nella
fascia più debole, quella
over
80, il 92 percento ha
completato il ciclo vaccinale. A oggi abbiamo quattro classi
scolastiche che sono in quarantena e i positivi, al 21 settembre
sono 61; erano 71, quindi dieci in più, nella settimana precedente.
I ricoverati attualmente sono tre e non abbiamo nessuno in terapia
intensiva, ma ieri c'è stato un decesso dopo diverse settimane che
questo non avveniva.
È evidente che su alcune fasce di età, in particolare i ragazzi
di 18 e 19 anni, c'è ancora del lavoro da fare per raggiungere una
percentuale di popolazione vaccinata accettabile. È inutile dire
che questo è un passaggio fondamentale, lo abbiamo detto un po' in
tutte le sedi in queste settimane e in questi mesi, stante anche
l'evidenza scientifica che la variante delta è particolarmente
aggressiva per i ragazzi. Quindi, un invito caloroso ancora una
volta ai genitori a far vaccinare i figli è ancora oggi doveroso e
necessario.
Questo
trend,
però, ci permette di fare delle
considerazioni importanti soprattutto in riferimento alla prossima
stagione invernale e alla prospettiva di poter ipotizzare anche
qui, come per i ragazzi di cui parlavo prima, una stagione normale,
una stagione in cui, come stiamo facendo oggi, si possa vivere, o
meglio forse dire convivere con il virus, con una ricaduta
sanitaria gestibile, ma soprattutto con le attività che possono
lavorare a pieno ritmo o quasi. La responsabilità e il senso civico
dei singoli permetterà la ripartenza di tutti.
Nella giornata di ieri abbiamo incontrato, insieme all'assessore
Marzi e al senatore Lanièce, la sottosegretaria Sartore del
Ministero dell'economia e delle finanze, un incontro che abbiamo
chiesto a seguito degli incontri avuti con la stessa prima
dell'estate, alcuni già direttamente noi, altri insieme alle altre
Regioni a statuto speciale. L'obiettivo di allora come quello di
eri era di ottenere una riduzione sul contributo alla finanza
pubblica per il prossimo anno, in ragione alla situazione pandemica
e della conseguente crisi economica che comporterà delle minori
entrate, oltre naturalmente alle maggiori spese, in particolare per
quanto riguarda la spesa sanitaria. Un incontro che definirei
proficuo, che ha portato il Ministero a proporre una riduzione, non
solo per il 2022 ma anche per i prossimi anni, del contributo alla
finanza pubblica che la Regione dovrà versare. Si è ottenuto anche
l'impegno da parte del Governo a chiudere un accordo formale entro
le prossime settimane. Questo è un passaggio fondamentale, perché
ci permetterà di poter utilizzare queste maggiori risorse
disponibili già nel bilancio di previsione che è in fase di
elaborazione in queste settimane. L'entità della riduzione sarà
definita ovviamente nei prossimi incontri, nei prossimi giorni e
nelle prossime settimane.
Presidente-
Si è prenotato il consigliere Manfrin, ne ha
facoltà.
Manfrin (LEGA VDA) -
Presidente Lavevaz, purtroppo anche
per lei - chiaramente faccio un
recall
rispetto a quello che
ci siamo detti prima della chiusura dei lavori -  ricorderà
che l'avevo interrogata nel merito della posizione della Regione
autonoma Valle d'Aosta sui referendum sulla giustizia, che appunto
sono stati promossi dalla Lega e dai Radicali, con i quesiti
referendari che mirano a dare una giustizia più giusta al nostro
Paese.
Come lei sa, si era espresso prima il Consiglio regionale della
Regione Lombardia e da allora a oggi si sono espressi ben nove
consigli regionali. Quindi, evidentemente, da allora a oggi credo
si sia potuto maturare qualcosa e lei ci aveva detto che il tema
doveva essere oggetto di riflessione. Credo che queste riflessioni
abbiano avuto il tempo di poter essere elaborate e potersi
depositare. Molti consigli regionali hanno esaminato il tutto,
molti esponenti, non soltanto chiaramente della Lega e dei
Radicali, ma anche del Partito Democratico piuttosto che di tutti
gli altri partiti, hanno sottoscritto i referendum sulla giustizia.
Quindi, le chiedo, Presidente, se a questo punto c'è una posizione
della Regione autonoma Valle d'Aosta nel merito del referendum e se
sia intenzione appunto di deliberare una adesione alla richiesta
del referendum abrogativo oggetto delle deliberazioni dei nove
consigli regionali.
Presidente -
Vi sono altre prenotazioni sulle
comunicazioni? Consigliera Erika Guichardaz, ne ha facoltà.
Guichardaz E. (PCP) -
Come è noto, poiché è stato
riferito da molti organi di informazione, giovedì 20 settembre si è
svolta l'assemblea dei candidati e sostenitori di PCP, che ha visto
un'ampia partecipazione e in cui sono stati molti gli interventi
sulla situazione politica e in particolare sulla necessità di una
verifica politica e programmatica che PCP ha chiesto da mesi, ma
per la quale, a oggi, non abbiamo avuto risposta. Nei mesi scorsi
ci sono state infatti decisioni incoerenti con il programma di
legislatura concordato a ottobre, su temi rilevanti come i
trasporti, la politica ambientale, l'ospedale e un chiarimento non
è più rinviabile...
Presidente -
Consigliera, si attenga però alle
comunicazioni del Presidente. Non si può comunicare su...
Guichardaz E. (PCP) -
Si può naturalmente comunicare ciò
che non è stato comunicato. È avvenuto tante volte, è avvenuto
anche prima quando il consigliere Manfrin ha parlato del referendum
giustizia...
Presidente -
Comunque il Regolamento non lo prevede,
diversamente da tempo fa.
Guichardaz E. (PCP) -
Credo che definire questa
maggioranza sia il ruolo del Presidente, quindi...
Presidente -
O lo riconduce alle comunicazioni fatte dal
Presidente altrimenti...
Guichardaz E. (PCP) -
Quindi il Presidente può non
comunicare e nessuno comunica? Certo!
Presidente -
Sì.
Guichardaz E. (PCP) -
Io so che altre volte è avvenuto,
quindi...
Presidente -
In tempi passati. Guardi il Regolamento e il
Regolamento prevede...
Guichardaz E. (PCP) -
Bene, faremo un comunicato stampa
allora, se questa è la volontà.
Presidente -
Va bene, certo. Altri? Consigliere Aggravi
per mozione d'ordine?
Aggravi (LEGA VDA) -
Sì, Presidente, soltanto per sapere
se lei e la collega Guichardaz fate parte dello stesso gruppo
consiliare.
Presidente -
Neanche questo rientra fra le comunicazioni.
Se non vi sono altri... Il Presidente Lavevaz ne ha facoltà.
Lavevaz (UV) -
In merito alla richiesta presentata dal
collega Manfrin, mi ricordo bene della richiesta fatta all'epoca.
In realtà una posizione a oggi della maggioranza da proporre al
Consiglio, confesso, non c'è. Confesso anche che non abbiamo
parlato in maniera compiuta all'interno della maggioranza. A dire
il vero, però, all'interno dei gruppi e anche all'interno della
Giunta qualche riflessione su questo tema è stata fatta.
Nelle prossime settimane definiremo se proporre come maggioranza
un atto in Consiglio.
Presidente -
Consigliere Manfrin.
Manfrin (LEGA VDA) -
La ringrazio ovviamente per
l'impegno e mi auguro che arrivi il più presto possibile. Ne
approfitto semplicemente anche per ricordare che non è che ho
voluto tacere qualcuno, ma era semplicemente per dire che non
soltanto da questo lato si era provveduto a sottoscrivere e a
promuovere: i colleghi di Pour l'Autonomie sono stati dei promotori
qui in Valle d'Aosta, assieme al gruppo Lega, del referendum,
quindi era giusto citare anche il lavoro che è stato fatto dal
gruppo all'opposizione in Consiglio. Attendiamo con ansia che si
esprima appunto una posizione in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK