Consiglio Regionale della Valle d'Aosta - Oggetto del Consiglio n. 25 del 15 luglio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 25 del 15 luglio 1998 - Resoconto
SEANCE DU 15 JUILLET 1998 (MATIN)
OGGETTO N. 25/XI Interventi per fronteggiare la crisi
dell'industria in Valle d'Aosta. (Interpellanze)
Interpellanza Appresa con preoccupazione la notizia secondo la
quale due importanti aziende della bassa valle, la Nord Elettronica
e la Feletti, hanno attuato in via di emergenza la cassa
integrazione per una parte delle loro maestranze, a causa di
situazioni economiche "estremamente difficili", come sono state
definite dagli stessi rappresentanti sindacali delle due
aziende;
Tenuto conto delle affermazioni rese dal presidente della
Giunta, nella scorsa seduta consiliare, presentando il documento
programmatico di maggioranza dell'undicesima legislatura, nel quale
si parla di "consolidamento della crescita registrata nel settore
industriale in questi ultimi anni";
Considerato che, contrariamente a quanto dichiarato dal
Presidente, la Valle d'Aosta è considerata dalla Comunità europea
"zona gravemente colpita da declino industriale" e che l'unico
fattore positivo di tale riconosciuta situazione è l'inclusione tra
le regioni europee ammesse a fruire dell'apporto dei fondi
strutturali comunitari destinati agli investimenti per la
riconversione;
i sottoscritti Consiglieri regionali
Interpellano
l'assessore regionale all'Industria per conoscere:
1) gli intendimenti dell'Amministrazione regionale nei confronti
della grave situazione che un eventuale arresto produttivo delle
aziende suddette potrebbe comportare ai settori economico ed
occupazionale della Valle d'Aosta;
2) i tempi ed i modi con i quali l'Amministrazione regionale
intende porre in essere urgenti misure d'intervento e di sostegno,
volte ad impedire che la già grave situazione di crisi industriale
valdostana degeneri a livelli non più controllabili dall'Ente
pubblico, con le conseguenti evidenti ripercussioni soprattutto nel
campo occupazionale.
F.to: Lanièce - Comé
Interpellanza Premesso
- che la Nord Elettronica, azienda di Pont Saint-Martin dedita
alla produzione di circuiti stampati, ha recentemente annunciato la
necessità di sospendere dal lavoro cinquanta operai per tredici
settimane;
- che la richiesta di cassa integrazione avanzata dall'azienda
sarebbe giustificata da "una temporanea flessione del mercato";
- che lo stabilimento di Cavaglià, facente parte del medesimo
gruppo industriale, ha posto in cassa integrazione oltre 170
dipendenti per tutto il periodo estivo;
- che l'Amministrazione regionale ha stipulato, nell'estate del
1996, una convenzione con la medesima società, mettendole a
disposizione lo stabilimento ex-Conner e, in varie forme, più di
trenta miliardi di liquidità;
- che tale convenzione prevede specifici impegni in capo al
contraente privato, in particolare sotto il profilo
occupazionale;
tutto ciò premesso, i sottoscritti Consiglieri regionali
Interpellano
l'Assessore competente per conoscere
1) se si è adeguatamente informato sulla situazione in cui versa
l'azienda Nord Elettronica e, in caso affermativo, quali sono i
suoi intendimenti;
2) se la crisi "temporanea" denunciata dall'azienda sia
effettivamente addebitabile alla flessione del mercato o non sia
piuttosto riconducibile a una debolezza strutturale
dell'impresa;
3) quali concrete possibilità sussistono relativamente al
rispetto - da parte della Nord Elettronica - delle clausole che
fissano determinati livelli occupazionali, considerato che la
riduzione improvvisa dei lavoratori ravvisa già un'ipotesi di
violazione (o quantomeno un'inosservanza) degli accordi stipulati
con la Regione;
4) quali garanzie sussistono in merito alla rioccupazione delle
maestranze al termine del periodo di cassa integrazione;
F.to: Tibaldi - Frassy - Lattanzi
Président La parole au Conseiller Tibaldi.
Tibaldi (FI) La nostra interpellanza ha un carattere più
specifico rispetto a quella dei colleghi Autonomisti in quanto si
riferisce ad una situazione determinata che è quella dell'Azienda
Zincocelere Nord Elettronica a Pont-Saint-Martin.
Esattamente due anni fa, a metà luglio 1996, quest'Azienda
iniziava ad insediarsi in Valle d'Aosta quale frutto di una
convenzione che era stata siglata fra la Regione Valle d'Aosta e la
Zincocelere, convenzione che prevedeva determinati obblighi in capo
alla Regione ed altri obblighi in capo alla Società contraente.
Ricordo venne segnalato un po' da tutti quanti, in particolare da
noi Consiglieri di opposizione, qual era "l'agrément" che la
Regione si prestava ad effettuare nei confronti di questa Società e
che consisteva essenzialmente nel concedere in locazione ad un
prezzo non di mercato, ma politico l'insediamento che era stato
fino a pochi mesi prima utilizzato dalla Conner.
Vicenda quella che si concluse amaramente e che scottò non poco
non solo i lavoratori che rimasero senza lavoro dall'oggi al
domani, ma anche tutta l'opinione pubblica valdostana. Concedere in
locazione, dicevo, a prezzi politici un insediamento produttivo,
uno sconto miliardario sui lavori di adeguamento che poi sono stati
fatti nei mesi successivi, corsi di formazione pagati fino alla
cifra di 6 miliardi per preparare il personale addetto oltre ad un
finanziamento di un paio di decine di miliardi che è stato poi
erogato in "tranche" da Finaosta.
Questi gli obblighi della Regione in sintesi, mentre gli
obblighi della Società erano quelli di riutilizzare un insediamento
produttivo in bassa Valle e naturalmente fra gli obblighi primari
che venivano segnalati nella convenzione c'era quello che "la
Regione, nell'ambito dei propri fini istituzionali, vuole
incrementare e mantenere il livello occupazionale dei residenti e
ha interesse a favorire l'insediamento sul proprio territorio di
imprese che svolgono attività produttiva e industriale".
In questi due anni ci sono stati diversi mutamenti anche a
livello di convenzione fra la Regione e la Società in particolare,
abbiamo visto una forte analogia con il passato in quanto la
Zincocelere poi è stata assorbita dalla Via System Group, un gruppo
americano che ci è stato dipinto come quasi un "leader" nel settore
dei circuiti stampati per la telefonia a livello mondiale e che ha
un'area di operatività a livello mondiale con diversi stabilimenti
ubicati in Europa e in America principalmente.
È naturale che le recenti vicende che sono comparse su diversi
organi di informazione, che ci sono state segnalate anche da
diverse persone che lavorano in quest'Azienda, ci hanno
preoccupati.
Mi riferisco in particolare alla sospensione dal lavoro per una
cinquantina di operai per 13 settimane attraverso lo strumento
della cassa integrazione, strumento al quale l'azienda avrebbe
fatto ricorso secondo le dichiarazioni rilasciate dai dirigenti per
una temporanea flessione del mercato.
Una simile iniziativa è stata presa nello stabilimento gemello,
oserei dire, di Cavaglià a Biella che fa parte del medesimo gruppo
industriale e che si occupa della medesima produzione industriale
ed ha investito anch'essa per tutto il periodo estivo oltre 170
dipendenti.
In poche parole il Gruppo Via System ha deliberato, secondo
quelle che sarebbero temporanee flessioni del mercato, una messa in
cassa integrazione per 220 dipendenti nell'area italiana perché gli
unici due stabilimenti sono quelli di Cavaglià e quello di
Pont-Saint-Martin.
Alla luce di queste vicende che si sono verificate in queste
settimane, anche alla luce degli impegni che si è assunta la
Società nei confronti della Regione, ferma restando la convenzione
che ha fissato precisi obblighi, era doveroso presentare
un'interpellanza avente ad oggetto questi quattro quesiti.
Vorremmo sapere: se l'Assessore neo-insediatosi alla guida
dell'industria in Valle d'Aosta si è adeguatamente informato sulla
situazione esistente in quel di Pont-Saint-Martin e in caso
affermativo quali sono i suoi intendimenti; se la giustificazione
che viene addotta dall'Azienda è plausibile oppure no, cioè se si
tratta di una crisi di tipo congiunturale, di una temporanea
flessione di mercato oppure se non sia piuttosto una crisi di
carattere strutturale visto che riguarda anche uno stabilimento che
è a noi vicino; quali sono le concrete possibilità relativamente al
rispetto della convenzione perché l'Assessore ben saprà che sono
stati fissati di limiti, dei livelli occupazionali gradualizzati
negli anni secondo i quali dovevano essere assunte entro il 31
dicembre 1997: 150 unità, entro il 31 dicembre 1998: 50 unità, per
arrivare a 250 lavoratori entro il 31 dicembre 2000. Se i conti
tornano, attualmente dovrebbero essere occupati, escludendo il
personale temporaneamente sospeso per cassa integrazione, circa 110
persone.
Questo vuol dire che il livello occupazionale non solo è al di
sotto di quello che dovremmo traguardare a fine anno, ma è
largamente al di sotto di quello che doveva essere il traguardo
alla fine dello scorso anno. Stanti questi dati, vorremmo sapere se
non ci troviamo già in ipotesi di violazione della convenzione o
quanto meno di un'inosservanza degli obblighi sottoscritti dalla
Società nei confronti della Regione. Infine, ultima domanda, quali
sono le garanzie che sussistono in merito alla rioccupazione del
personale che è stato temporaneamente posto in cassa integrazione
al termine del periodo in cui si concluderà l'effetto di
quest'ammortizzatore sociale.
Lascio la risposta all'Assessore, riservandomi di fare altre
considerazioni in sede di replica.
Président La parole au Conseiller Comé.
Comé (Aut) Intanto consentitemi, visto che questo è il debutto
in questa sala, di portare il mio saluto e il mio augurio a tutti i
consiglieri di un buon lavoro per tutta la legislatura. Sicuramente
sarò molto più breve del collega perché molte considerazioni che
volevo fare sono state anticipate dal collega Tibaldi.
Abbiamo sollevato questa questione per la forte preoccupazione
della situazione grave che si sta verificando nelle aziende non
solo della Nord Elettronica, come ha sottolineato il Consigliere
Tibaldi, ma anche per quanto riguarda la Feletti. Poi ieri abbiamo
appreso dal telegiornale che anche 15 lavoratori della Musumeci
saranno a breve termine licenziati. Questo ci fa preoccupare
fortemente e vogliamo riprendere quello che era il documento
programmatico di questa maggioranza dove in un passaggio letto dal
Presidente della Giunta si parla di un consolidamento della
crescita registrata nel settore industriale in questi ultimi anni.
Ritengo che invece i dati che stiamo registrando in questi giorni e
che spero siano solo provvisori, siano dati che vanno in direzione
opposta rispetto a tali affermazioni.
Quindi ribadisco anch'io le richieste all'Assessore per sapere
quali sono gli intendimenti dell'Amministrazione regionale nei
confronti di questa grave situazione inoltre, se si sono adottati
questi rimedi, vorremmo sapere anche i tempi e i modi per
raggiungere questi obiettivi.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Ringrazio gli interpellanti perché con le
loro interpellanze consentono di approfondire le questioni che sono
state citate.
L'intervento di Comé citava una presunta contraddizione fra
quanto dichiarato dal Presidente della Giunta e scritto nel
programma di maggioranza tra una crescita nel settore industriale e
il fatto di essere la Valle d'Aosta inclusa in una zona colpita da
declino industriale.
Da questo punto di vista va chiarito che la Valle d'Aosta è
stata inclusa nelle zone di declino industriale per la crisi che si
è verificata fra gli anni ?80 e i primissimi anni ?90. Ora, che ci
siano stati degli interventi in questa Regione per la rinascita del
settore industriale credo che sia un dato evidente; che la crisi
avesse coinvolto le aziende che partivano da Pont-Saint-Martin e
arrivassero a Morgex era un dato evidente; è altrettanto evidente
che oggi ripercorrendo in autostrada la Valle d'Aosta si vede come
siti industriali siano stati oggetto di reindustrializzazione.
Grazie agli interventi della Regione e della CEE - qui va detto
che la Regione Valle d'Aosta è al primo posto in Italia per
l'utilizzo delle risorse che la CEE mette a disposizione delle
regioni per la riconversione industriale - si sono creati negli
ultimi anni, dal 1993 al 1998, 1.500 nuovi posti di lavoro e direi
che questo è un dato che ci consente di parlare di ripresa nel
settore industriale.
La riconversione non è conclusa, sapete che sono ancora aperti
degli interventi nell'area Cogne per quanto riguarda l'autoporto e
altre aree quindi, da questo punto di vista direi che dovremmo, per
quanto riguarda l'analisi della situazione industriale di questa
Regione, partire da dati certi ed affrontare con la necessaria
preoccupazione e serietà le questioni che sono sul tappeto, ma
credo che sarebbe sbagliato oggi parlare di grave situazione di
crisi industriale in Valle d'Aosta. Ci sono delle situazioni che
vanno seguite con attenzione d'altronde, sappiamo che il settore
industriale è soggetto ad andamenti congiunturali del mercato e che
la libertà di impresa è una libertà che consente alle aziende di
svilupparsi e fare profitti, ma qualche volta la libertà di impresa
e la libertà di mercato portano a dei momenti di crisi.
C'è crisi in Valle d'Aosta? Noi abbiamo incontrato ieri
l'Associazione industriali e il suo Presidente non ha usato i toni
drammatici che sono stati usati in questa sala, nel senso che la
situazione dell'industria valdostana denota in alcune aree
soprattutto della bassa Valle, in quelle aree che venivano citate
nelle interpellanze, una difficoltà di trovare lavoratori e di fare
incontrare domanda ed offerta di lavoro, cioè in alcune situazioni
non esiste la drammaticità enunciata.
Molti di voi avranno letto i dati che sono stati pubblicati dal
Bollettino della Banca d'Italia, le note sull'andamento
dell'economia della Valle d'Aosta del 1997 in cui si danno delle
indicazioni per quanto riguarda l'andamento dei settori economici
tra cui l'industria per il 1998. Da questa nota della Banca
d'Italia viene fuori che sia in termini di domanda, sia in termini
di andamento di ordini, sia in termini di andamento di produzione,
sia in termini di utilizzo degli impianti in Valle d'Aosta questi
indicatori sono tutti positivi quindi, affrontiamo le situazioni
per quelle che sono, ma senza drammatizzare oltre il
necessario.
Venendo alle situazioni specifiche, sulla questione Nord
Elettronica le informazioni che fornisco derivano dal fatto di aver
raccolto informazioni e aver sentito anche l'Azienda. Questo
gruppo, ricordava anche Tibaldi, è entrato a far parte di
un'aggregazione più ampia, la Via System che ha una situazione di
mercato buona a livello non solo europeo, ma anche mondiale.
La situazione che si è determinata nello stabilimento è una
situazione di carattere congiunturale; la cosa si spiega rispetto
ad alcune previsioni di consumi che avevano fatto dei clienti
utilizzatori in relazione anche ai mondiali di calcio per i quali
erano previste trasmissioni criptate. I consumi poi non si sono
verificati perché le trasmissioni delle partite sono avvenute in
modo libero, quindi c'è stata una temporanea contrazione di mercato
che comincia già ad essere in fase di riduzione tanto che negli
ultimi giorni si è registrata una fase di ripresa degli ordini.
I dati sull'andamento dell'Azienda sono noti. Nel 1996 aveva
fatturato 165 miliardi, nel 1997 197 miliardi con un "trend" di
crescita. La cassa integrazione non ha origini di carattere
strutturale, come sapete per lo stabilimento di Pont-Saint-Martin è
stata richiesta per 50 persone, ma non è stata utilizzata appieno,
sono meno i lavoratori che sono in cassa integrazione. Inoltre,
altro elemento che dimostra la congiunturalità del fatto, la cassa
integrazione viene fatta a rotazione; in genere quando ci sono
eccedenze occupazionali non si usa questo strumento.
Per quanto riguarda il rispetto della convenzione in merito al
numero degli occupati che dovevano essere assunti dall'Azienda, ci
trovavamo con 150 occupati, questo era l'impegno che l'Azienda
doveva rispettare entro il 31 dicembre 1997, oggi i lavoratori in
forza sono 160.
Pensare di fare un'operazione di riduzione di 50 addetti per
dire che la convenzione non è stata rispettata si può anche fare
però, è un'interpretazione forzata e capziosa della convenzione
stessa in quanto questi sono 160 lavoratori dipendenti della Nord
Elettronica e in quanto tale la convenzione è stata rispettata.
Nell'interpellanza si fa riferimento alla Feletti. La situazione
di quest'Azienda è diversa, nel senso che la Feletti versa in una
situazione di deficit di conto economico negli ultimi anni, deficit
che perdurava anche nel 1997.
Sulla base di un piano di contenimento di costi che ha avviato
l'Azienda ci sarà una riduzione del deficit nel 1998; l'Azienda ha
avviato un piano di contenimento di costi che ha riguardato sia la
riduzione dei prezzi dei prodotti, sia la messa in cassa
integrazione di 16 lavoratori. Indubbiamente ci troviamo di fronte
ad una situazione che è attentamente monitorata sia
dall'Assessorato che dalla Finaosta. La proprietà dell'Azienda in
maggioranza è di una "merchant bank", le possibilità di soluzioni
di questa crisi, che assume una sua caratteristica di gravità,
prevedono due strade: la prima, arrivare ad un accordo per la
cessione dello stabilimento rispetto a richieste che sono già
venute da altri gruppi industriali; la seconda, una soluzione che
vede un intervento dell'azionista di maggioranza per una riduzione
dell'indebitamento dell'azienda e quindi per un risanamento della
stessa.
Credo in ogni caso che il ruolo che devono assumere
l'Assessorato e l'Amministrazione regionale in situazioni come
queste sia quello di fornire tutto il supporto necessario per
trovare delle soluzioni ed è quanto si sta facendo e non quello di
far sì che vengano adottate delle misure tampone per procrastinare
situazioni che poi rischiano di peggiorare nel prossimo futuro
quindi, questa situazione sarà seguita con particolare attenzione
nella sua evoluzione tenuto conto del fatto che il ruolo della
Regione non può essere quello di far sì che si facciano dei
salvataggi che non garantiscono prospettive future non solo
all'Azienda in quanto tale, ma all'occupazione.
Président La parole au Conseiller Tibaldi.
Tibaldi (FI) La tranquillità dell'Assessore mi preoccupa da un
certo punto di vista perché non vorrei che si trattasse... di
"Mafrichiana" memoria, sì... stavo per dire non vorrei che si
trattasse della solita iniezione di morfina che già il suo
predecessore amava dispensarci quando ci trovavamo in situazioni di
questo genere e la Conner 1996 ci insegna.
Innanzitutto questa sua tranquillità mi piacerebbe che fosse
trasfusa anche a quei lavoratori che sono in cassa integrazione
che, ai sensi della convenzione e ai sensi dell'interpretazione che
ne ha dato oggi l'Assessore, stanno lavorando, ma in realtà loro
sono a casa senza lavoro. Cioè mi piacerebbe che fosse spiegato
anche ai lavoratori e alle famiglie che, anche se non se ne rendono
conto, stanno lavorando - questo per quanto riguarda la Regione - e
che l'Azienda è in regola, sta adempiendo correttamente a quelli
che erano gli obblighi che si era assunta. Questa è
un'interpretazione alquanto singolare e curiosa che oggi
l'Assessore in aula ci ha fornito.
Seconda considerazione: mi sembra che l'Assessore non sia
completamente informato sulla situazione del Gruppo Via System
perché è in corso nell'ambito del gruppo un'attenta analisi
aziendale per quanto concerne l'espansione. Secondo le fonti di
informazione alle quali ho fatto riferimento, fonti che sono quelle
di Cavaglià, dove ci sono dei punti di riferimento anche perché la
situazione va monitorata in concomitanza con la situazione di
un'azienda gemella a quella di Pont-Saint-Martin, secondo queste
fonti, dicevo, la Via System sta facendo un'analisi aziendale
approfondita e si sta espandendo a livello mondiale al punto che
sta cercando di fare una scalata per conquistare la "leadership" a
livello mondiale nella produzione dei circuiti stampati tant'è che
ha in programma l'acquisto di tre stabilimenti nel Far East
asiatico.
Questo è un elemento di preoccupazione in più che mi pare
l'Assessore non abbia assolutamente preso a riferimento o non
conosca ed era già un elemento di preoccupazione quando nel 1996 ci
trovavamo come Consiglio regionale a discutere, ad esaminare e ad
approvare questa convenzione. La trattativa per tre stabilimenti da
parte del Gruppo Via System nel Far East asiatico, conoscendo le
condizioni di competitività che ci sono in quella zona rispetto
all'Europa, soprattutto per quanto concerne il costo della mano
d'opera, è un elemento che deve essere tenuto in estrema
considerazione. La dichiarazione non la faccio io in quest'aula, la
dichiarazione è stata fatta da dirigenti dello stesso gruppo nello
stabilimento di Cavaglià in un incontro con gli industriali della
zona il 9 giugno scorso alla presenza dei vertici dell'Unione
industriali di Biella.
Di fronte a dichiarazioni di questo tipo, di fronte a situazioni
che l'Assessore definisce congiunturali e che comunque si stanno
verificando a Pont-Saint-Martin e a Cavaglià, mi pare che la
tranquillità che oggi l'Assessore vuole far trasparire sia
assolutamente fuori luogo. Non voglio sembrare catastrofista però,
mi sembra che, alla luce di vicende analoghe - vicenda Conner 1996
- che abbiamo già vissuto in Valle, oggi iniettarci un'altra dose
di morfina potrebbe essere estremamente pericoloso.
Président La parole au Conseiller Lanièce.
Lanièce (Aut) Abbiamo preso atto della risposta dell'Assessore
Ferraris. Per quanto concerne la Feletti in effetti, anche nelle
parole dell'Assessore si evidenziano grosse difficoltà per
l'Azienda, difficoltà che già nel 1996 erano emerse quando il
sottoscritto, insieme ai colleghi Tibaldi e Chiarello, aveva
presentato in quest'aula un'interpellanza sul problema della
situazione occupazionale e gestionale dello stabilimento Feletti.
Allora ci era stato detto che la situazione di crisi perdurava già
dal 1993 e che c'erano delle grosse difficoltà economiche e che
comunque c'era un piano di ristrutturazione che la Società Gallo
avrebbe presentato alla Finaosta per verificare la possibilità di
ridurre queste perdite e per cercare di fare ripartire lo
stabilimento ad un certo livello, per l'importanza che lo
stabilimento rivestiva non solo dal punto di vista occupazionale,
ma per lo stesso Paese di Pont-Saint-Martin. E anche ultimamente
abbiamo sentito le dichiarazioni del Sindaco di Pont-Saint-Martin
che si preoccupava del fatto che una ditta così importante potesse,
tocchiamo ferro, chiudere.
Già nel 1996 c'erano queste difficoltà: l'Assessore nella sua
illustrazione non ci ha parlato della presentazione di questo piano
alla Finaosta e quindi non sappiamo se questo piano era stato
presentato effettivamente, se la Finaosta aveva dato un parere, e
se c'era stata un'azione di supporto alla Feletti già nel 1996. A
quanto risulta penso che non sia stato fatto nulla e posso anche
concordare sull'iniziativa dell'Assessore di fare assumere alla
Regione un ruolo di supporto anche se, però, è importante tener
conto che siamo di fronte ad un'azienda che, oltre a portare dei
benefici economici alla nostra Regione, occupa 80 persone e quindi
una sua futura chiusura porterebbe l'ennesima grossa difficoltà
alla bassa Valle.
Per quanto riguarda invece la Nord Elettronica, la situazione è
un po' diversa. Le dichiarazioni che sono apparse su "La Vallée" da
parte dell'Azienda, secondo me, sono in contraddizione con quello
che sappiamo; l'Assessore dice che c'è una cassa integrazione a
rotazione, a me non risulta che sia così.
A me risulta che, poco tempo fa, si sono bruciate due lampade a
mercurio nello stabilimento e quando succede questo di norma lo
stabilimento deve rimanere fermo per 36 ore; invece, a detta degli
operai, dopo 12 ore si è ripresa la lavorazione e non è stato fatto
nessun controllo medico sugli operai coinvolti in
quest'incidente.
Sappiamo tutti che la rottura di una lampada a mercurio può
causare dei problemi gravi alla salute degli operai. Sempre a
quanto ci risulta, ci sono dei problemi per quanto riguarda lo
smaltimento degli acidi: bisognerebbe provare a pescare in Dora a
sud della Nord Elettronica e magari potremmo trovare delle "trote
viola".
Si dice ancora che sono stati fatti dei corsi di formazione;
nella convenzione allegata alla delibera relativa ai corsi di
formazione si dice al punto 4 dell'articolo 2 "di non adibire gli
allievi a mansioni direttamente produttive". A quanto risulta
questi allievi, che sono poi neo-assunti, svolgono 4 ore di
tirocinio teorico e la parte pratica la svolgono in un luogo
apposito che serve a livello produttivo. Qui c'è già
un'incongruenza e, visto che nella convenzione che è stata
stipulata si dice che la Regione deve verificare l'esattezza di
quanto stabilito dalla convenzione, l'invito è a verificare se è
vero - sentendo per questo gli operai - che questi corsisti
svolgono attività non produttive o invece - come dicono loro -
produttive, tenuto conto che siamo giunti al 14° corso di
formazione, in quest'Azienda, in quasi due anni. Questi corsi
vengono pagati con i fondi europei, ma è giusto verificare perché
se fosse vero quanto ho detto, saremmo in presenza di una
contravvenzione alla convenzione.
Facendo poi un confronto con lo stabilimento di Cavaglià, sempre
a quanto ci risulta, lo stipendio è molto diverso: mentre a
Cavaglià per il contributo per la notte c'è una percentuale del 35
percento, a Pont-Saint-Martin c'è solo il 18 percento mentre prima
era al 15 percento. Se, come dicono, sono due strutture gemelle, il
pagamento è molto diverso.
Un'altra cosa da fare notare è che lo stabilimento di
Pont-Saint-Martin è uno stabilimento non a ciclo produttivo intero
e questa è la cosa più drammatica. A Pont-Saint-Martin non si
svolge un ciclo produttivo intero, ma il ciclo produttivo
rappresenta il 30 percento di tutto il ciclo produttivo.
Questo vuol dire che in qualsiasi situazione di crisi economica
della casa madre, lo stabilimento che verrà chiuso sarà quello che
non funziona interamente (è naturale ed è una logica economica). Se
uno ha 4-5 stabilimenti e uno solo è uno stabilimento di supporto,
perché svolge un ciclo produttivo non intero, come è quello di
Pont-Saint-Martin (purtroppo per noi), sicuramente in caso - e
tocchiamo ancora ferro - di problemi di globalizzazione di mercato,
di congiuntura economica, lo stabilimento che chiuderà sarà questo.
Ed è una cosa grave anche perché quando abbiamo firmato la
convenzione fra Regione, Zincocelere e Nord Elettronica, questo era
scritto nella convenzione.
Ciò vuol dire che esiste qualche colpa anche a monte: non si può
firmare una convenzione quando si sa che lo stabilimento è uno
stabilimento a ciclo produttivo non intero perché in qualsiasi
situazione economica di crisi sarà sicuramente chiuso. Questa è la
nostra preoccupazione più grossa ed è anche il nodo di fondo di
tutta la situazione. Magari la cassa integrazione finirà, ce lo
auguriamo, però sta di fatto che in una futura situazione di crisi
economica della casa madre sicuramente lo stabilimento più a
rischio sarà il nostro perché non è a ciclo produttivo intero.
Questo è un dato di fatto che ci preoccupa fortemente.
Sempre facendo riferimento allo schema di convenzione, vorrei
solo ricordare che all'articolo 19 si dice che la società B - la
Nord Elettronica - e la società A alla fine di ogni esercizio
devono inviare una relazione concernente lo stato dell'occupazione
e degli investimenti nonché la propria situazione
economico-finanziaria. Questo vuol dire che noi questa situazione
potevamo già conoscerla da tempo e quindi, visto che esiste questo
punto nella convenzione, l'invito è di stare molto attenti ai dati
forniti perché, se la convenzione prevede che si venga
continuamente aggiornati sulla situazione economico-occupazionale,
è giusto cercare di prevedere le mosse urgenti ed importanti per
cercare di fronteggiare future situazioni di difficoltà.
L'invito è quello di seguire attentamente le due situazioni che
sono diverse, ma tutte e due importanti, visto che purtroppo
potrebbero avere ricadute gravi sia dal punto di vista economico
che occupazionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK