Consiglio Regionale della Valle d'Aosta - Oggetto del Consiglio n. 321 del 18 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
INFORMAZIONE
Sistema informativo
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 321 del 18 dicembre 2013 - Resoconto
OGGETTO N. 321/XIV - Approvazione di risoluzione: "Impegno
dell'Ufficio di Presidenza e dei Capigruppo a ridefinire le
modalità di ritrasmissione delle sedute consiliari in TV e per
pretendere da IN.VA. un decisivo miglioramento delle trasmissioni
audio e video su Internet".
Presidente
- Per l'illustrazione, la parola al collega
Vicepresidente Rosset.
Rosset (UVP)
- Grazie Presidente.
Brevemente, non c'è ormai assemblea parlamentare, anche a
livello regionale, che non abbia a cuore la diffusione delle
proprie sedute. Pensiamo solo a Camera e Senato, pensiamo al caso
francese, dove addirittura hanno due reti parlamentari, pensiamo al
Parlamento europeo. Il nostro caso è ben noto: il segnale fornito
su Internet è penoso, spesso ci sono delle interruzioni. Il
servizio TV sul digitale terrestre fornito da IN.VA....
Si dà atto che dalle ore 20,12 assume la presidenza il
Vicepresidente André Lanièce.
Lanièce (Presidente)
- Silenzio, grazie.
Rosset (UVP)
-...in convenzione con una TV che ha la sua
sede principale nel Canavese, è di certo inferiore alle aspettative
che avevamo attivato, agli accordi fatti che risalgono al 2011. Si
tratta, dunque, come chiediamo, di avere un servizio di qualità sul
sito. Ci vuole un segnale digitale terrestre, migliorando anche la
qualità delle riprese in aula, perché hanno una definizione
pessima. Questo lo vediamo anche tutti i giorni, tra l'altro nelle
varie comunicazioni su Twitter o quant'altro.
L'accordo con IN.VA. è stato fallimentare, e chi pensa di
chiedere o di chiudere il rapporto facendo sparire il segnale
potrebbe sembrare serenamente di essere accusato di censura, cioè
di far scomparire dal video certe brutte figure. La TV, ahimè,
resta un importante sito ed è importante soprattutto per coloro che
non usano Internet, e non solo. Ipotizziamo, dunque, perché è
possibile, che il Consiglio senza IN.VA. faccia una convenzione
diretta con la RAI - sarà onerosa, sicuramente - che consenta
intanto la trasmissione sul digitale terrestre, nel quadro, se è
possibile, del recente accordo che il Presidente Rollandin ha
stipulato con la RAI rispetto all'uso di nuove tecnologie.
Risponderemmo con questo accordo, in questo modo, a quelle esigenze
di informazione e di trasparenza che sono alla base della nostra
attività consiliare.
Presidente
- Grazie. Dichiaro aperta la discussione
generale. Ha chiesto la parola il Presidente Rini, ne ha
facoltà.
Rini (UV)
- Grazie Presidente, grazie colleghi.
Intervengo molto volentieri su questo tema che è un tema che mi
sta e ci sta particolarmente a cuore, che abbiamo cercato di
seguire in maniera puntuale e attenta, sia durante la scorsa
legislatura con l'Ufficio di Presidenza e anche...
Presidente
- Un po' di silenzio...grazie.
Rini (UV)
-...e anche in questa legislatura, con i
colleghi dell'Ufficio di Presidenza. Venendo subito al punto e
analizzando la risoluzione, partendo dalle premesse, non possiamo
che concordare appieno sul primo punto; naturalmente siamo attenti,
come Ufficio di Presidenza, alla comunicazione, al fatto che il
messaggio e i lavori - anche di quest'aula, ma non solo - abbiano
una risonanza e una possibilità di essere veicolati all'interno
della nostra popolazione, forti, puntuali e precise, soprattutto
cerchiamo di avere un occhio di riguardo anche per quelle che sono
le nuove tecnologie. Anche in risposta a questo nella riunione
dell'Ufficio di Presidenza di questo venerdì, venerdì 20...
Presidente
- Un po' di silenzio, per cortesia...
Rini (UV)
-...di venerdì 20, approveremo la delibera,
anche in accordo con tutti i Capigruppo, di trasmissione futura sul
canale Youtube. Questo sicuramente è un piccolo primo passo in
avanti, ma che va, credo, nella direzione giusta e auspicata da
tutti quanti.
Per quanto riguarda la seconda premessa, su questa invece non
condividiamo la parte dove si dice
"di un possibile venir meno
dell'impegno"
. No, ecco, qua noi vogliamo davvero rassicurare
tutti i colleghi che non c'è mai stata la volontà da parte di
nessuno di venir meno sicuramente a questo importantissimo e per
noi fondamentale servizio. Nessuno, quindi, ha mai messo in
discussione il servizio di trasmissione, anzi, durante tutte le
riunioni, durante tutti gli incontri dell'Ufficio di Presidenza in
cui siamo andati a toccare questo tema (e sono stati tanti) abbiamo
sempre ribadito, e qua ci sono i colleghi che possono testimoniarlo
con forza, la volontà di potenziare e di migliorare. Ecco, questo
sì, abbiamo puntato sulla qualità perché obiettivamente più
volte...anch'io, in prima persona, ho sicuramente detto con forza
che il sistema va migliorato, anche a livello di qualità, partendo
da una cosa banale, quale può essere la grafica, per poi
arricchirlo anche e sicuramente di contenuti.
Per quanto riguarda la parte degli impegni, invece, sul punto 1
da parte nostra non c'è assolutamente nessun tipo di preclusione ad
esplorare nuove strade, anzi, ricordo che già in passato avevamo
provato ad intavolare questo discorso, ma poi per una serie di
ragioni è caduto un po' nel nulla. Io credo che non abbiamo nessun
tipo di difficoltà ad accogliere questo invito. E proprio perché
però non abbiamo, oggi, in questa sede, gli strumenti necessari per
dire se questo è fattibile oppure no, e al di là delle eventuali
fattibilità, non abbiamo oggi gli strumenti per avere una
quantificazione economica di un progetto di questo tipo. Per questo
vi chiedo, a nome anche dei colleghi, di poter modificare questa
parte, di poterla emendare, se possibile anche senza una
sospensione. Vi leggo in aula quella che è la proposta, poi ci dite
se può andar bene, con un testo di questo tipo:
"verificare la
fattibilità tecnico-giuridica e la sostenibilità economica di una
modalità di ritrasmissione delle sedute consiliari su di un
apposito canale digitale terrestre, anche senza il tramite di
IN.VA., ed eventualmente anche attraverso una convenzione diretta
con la RAI, studiando inoltre prestazioni suppletive di tipo
tecnico e di contenuto giornalistico che migliorino la qualità
delle riprese e aggiungano elementi informativi interessanti per la
comunità valdostana".
Manteniamo quindi intatto quello che è il
contenuto, mettendo semplicemente che faremo tutto quanto è
necessario, anzi, credo che - e di questo vi ringrazio -
l'approvazione, oggi, in aula, ci possa consentire di partire già
dal prossimo impegno - perché ricordo che la materia è iscritta
all'ordine del giorno dell'Ufficio di Presidenza di venerdì - e di
poter cominciare ad avviare quelle che sono le procedure di
verifica proprio su questo tema.
Per quanto riguarda il punto 2, noi concordiamo appieno e lo
sottoscriviamo davvero con forza, perché è un'esigenza che abbiamo
espresso, a voce anche alta e forte, più volte, quindi...anzi, ci
felicitiamo che questa richiesta venga fatta dall'aula intera,
quindi siamo più che favorevoli. Colgo qui l'occasione per
ricordare un tema...sicuramente tutti ne siamo toccati, perché
credo che le osservazioni provengano anche ad altri colleghi, della
difficoltà a volte di vedere via streaming. Ecco, noi abbiamo
chiesto...sicuramente il piccolo passo già di venerdì, quello di
andare su un canale Youtube, potrà aiutare, ma purtroppo non potrà
risolvere tutte queste criticità, perché vi leggo anche quella che
è stata la risposta tecnica dei nostri uffici sul problema dello
streaming, che ci dicono che:
"in Valle d'Aosta la copertura
fissa e mobile è scarsa, e quindi si possono avere problemi di
ampiezza di banda, che purtroppo non sono risolvibili, perché non
dipendono dai gestori telefonici"
...però, anche su questo,
ovviamente, chiederemo sempre la massima attenzione; dove ci sono
strade nuove da esplorare sicuramente noi ci saremo, e investiremo
sicuramente delle risorse. Grazie.
Presidente
- Grazie Presidente. Ha chiesto la parola il
Consigliere Donzel, ne ha facoltà.
Donzel (PD-SIN.VDA)
- Grazie Presidente.
Non intervengo nel merito; sarà poi il collega Rosset, che ha
presentato la risoluzione, a dare un giudizio più completo, ma su
questo tema erano importanti alcune precisazioni, intanto sulla
questione che...ringrazio davvero il collega Rosset, che ha portato
all'attenzione della minoranza questo problema, e quindi ha cercato
di non farne una questione soltanto di Ufficio di Presidenza per la
natura e l'importanza che ha, ma ha cercato di portarlo
all'attenzione del Consiglio.
Un pezzo alla volta...allora, la questione del passaggio a
Youtube è una questione importante. Ora, i rilievi tecnici che
fanno...diciamo gli esperti che hanno studiato la questione, sì, mi
preoccupano parecchio, non è soltanto qui in gioco una
questione...e guardo davvero alla Giunta regionale... non è
soltanto una questione di come riusciamo a comunicare noi del
Consiglio, ma stanno emergendo dei problemi, in Valle d'Aosta, di
collegamento generale. Allora, siamo una regione turistica? Siamo
una regione che vuole essere al passo coi tempi? Adesso noi,
occupandoci di una questione che era la comunicazione nostra,
abbiamo visto emergere un problema che riguarda l'economia
valdostana. Quindi su questo non deve essere tanto il problema di
come trasmettere su Youtube il Consiglio regionale, ma qui
dev'essere: "come facciamo a far funzionare questa Valle d'Aosta
dicendo che puntiamo sul turismo, che bisogna puntare sul turismo,
se non riusciamo neanche ad avere collegamenti di qualità in questo
momento"? Questo è un aspetto, e quindi bene che si migliori la
qualità della nostra comunicazione sul web, ma ci sono problemi ben
più grossi da risolvere e che non bisogna sottovalutare.
L'altro aspetto è la questione della trasmissione
televisiva...ecco, io non pensavo che ci fosse così tanta
attenzione da parte della popolazione valdostana ai lavori del
Consiglio, me ne rallegro, è un importante lavoro che tutti quanti,
maggioranza e minoranza, stiamo facendo per la democrazia in Valle
d'Aosta. Quello che vorrei chiarire è che bisogna cercare sempre di
far meglio, ma un'indicazione che mi permetto di dare all'Ufficio
di Presidenza è questa: che questo servizio, visto che è cresciuto,
non venga meno, e soprattutto che un concetto fondamentale, che è
passato anche con qualche fatica...mi ricordo di averne discusso
col Presidente Cerise...era il concetto della trasmissione
integrale dei lavori. Poi ci possono essere gli approfondimenti, le
correzioni e quant'altro, ma che non arrivino già i signori delle
forbici e i signori che giudicano qual è l'intervento che
dev'essere seguito, e quale no, eccetera. Quello dell'idea della
trasmissione integrale è, dal mio punto di vista, un concetto che
va difeso; preferisco essere visto che sembro un anfibio, un po'
verdastro, rossastro, che magari sembra mi sia bevuto un bicchiere
di troppo su questo canale che non trasmette bene, ma la
trasmissione integrale è un concetto fondamentale! Se poi, come
giustamente è stato proposto, andiamo nella direzione di una
qualità del servizio, come giustamente diceva il collega Rosset, e
io sposo questo concetto perché anche la qualità del servizio è
importante, molto bene, ma non interrompiamo il servizio e
manteniamo la possibilità al cittadino di essere, lui, a scegliere
cosa vuol sentire in una trasmissione integrale.
Presidente
- Grazie. Ha chiesto la parola il Consigliere
Bertin, ne ha la facoltà.
Bertin (ALPE)
- Grazie Presidente.
Come gruppo di ALPE abbiamo sempre dato molta importanza alla
trasparenza e alla pubblicità dei lavori del Consiglio regionale,
al rapporto tra i cittadini e il Consiglio regionale, e crediamo
che sia importante in tutti i modi aprirsi alla comunità. Questa
mozione impegna a verificare nuove ipotesi; riteniamo soprattutto
che non si debba mai interrompere quello che stiamo facendo,
qualunque ipotesi tecnica venga poi scelta in seguito, e si
continui a mantenere questo minimo di attività che adesso facciamo.
È importante, a mio avviso, se riusciamo in qualche modo ad avere
una collaborazione con la RAI, perché sui
bouquet
RAI ci
sarebbe anche la possibilità di ampliare il pubblico che potrebbe
accedere alle trasmissioni che riguardano il Consiglio, perché
molte valli laterali non hanno la possibilità di vedere
"Aujourd'hui Vallée", per esempio, mentre nel caso della RAI il
bouquet
RAI copre interamente la regione, e sarebbe una
possibilità maggiore per i cittadini. Pertanto questa possibilità
va approfondita ed è positiva, come peraltro la scelta di passare
su Youtube, che aumenta comunque sia la qualità che le possibilità
di accesso da parte di più "internauti".
Accogliamo pertanto positivamente il fatto che l'intero
Consiglio approvi questa mozione e, naturalmente, il nostro voto
sarà positivo. Grazie.
Presidente
- Bene, se non vi sono altre richieste
d'intervento metto in votazione la risoluzione. Posso mettere in
votazione? Ha chiesto la parola? Scusi, ha chiesto la parola il
Vicepresidente Rosset, ne ha facoltà.
Rosset (UVP)
- Grazie Presidente.
Solo a nome dei gruppi di minoranza, prendiamo atto di questa
modifica, l'accettiamo, e quindi concordiamo sulla risoluzione.
Si dà atto che dalle ore 20,25 riassume la presidenza il
Presidente Emily Rini.
Rini (Presidente)
- Grazie colleghi. Possiamo mettere in
votazione, ribadendo che davvero non c'è mai stata, e credo di
poter garantire che non ci sarà mai la volontà di mettere in
discussione questo tipo di servizio. La votazione è aperta. Votate,
colleghi. Possiamo chiudere la votazione. La votazione è
chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Colleghi, come convenuto durante la Conferenza di Capigruppo,
passiamo ancora all'esame del punto 20, dopodiché
les questions
et les interpellations
verranno rinviate al Consiglio di
gennaio.
Punto 20 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK