Consiglio Regionale della Valle d'Aosta - Oggetto del Consiglio n. 576 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 576 del 12 maggio 2004 - Resoconto
OGGETTO N. 576/XII - Criteri di finanziamento di imprese
escursionistiche o alpinistiche di rilievo internazionale.
(Interrogazione)
Interrogazione
Preso atto che l'Assessorato al Turismo ha recentemente
deciso di sponsorizzare degli alpinisti valdostani (decisamente
bravi) che hanno organizzato spedizioni di carattere alpinistico
e/o esplorativo nel mondo;
Osservato che le risorse finanziarie per dette
sponsorizzazioni non vengono reperite in riferimento alla legge che
disciplina gli interventi nel settore sportivo, ma imputando le
spese ad un capitolo di bilancio riguardante la "pubblicità" e le
"azioni promozionali turistiche";
Ritenuto perlomeno curiosa tale imputazione, risultando
difficile ritenere di qualche utilità la pubblicità della nostra
Regione in paesi come il Pakistan, il Nepal o il Tibet;
il sottoscritto Consigliere regionale
Interroga
l'Assessore competente per sapere:
1) con quali criteri vengono scelti gli alpinisti da
sponsorizzare con finalità di promozione turistica (e se, in
ipotesi, il sottoscritto consigliere possa aspirare alla medesima
sponsorizzazione, garantendo la stessa attività promozionale ed
impegnandosi a svolgere fin d'ora un adeguato allenamento);
2) quanti turisti pakistani, nepalesi o tibetani pensa di
portare in Valle d'Aosta nei prossimi anni con le iniziative di
pubblicità avviate;
3) se non pensa che sia eventualmente più serio proporre
l'adozione di una normativa regionale che preveda contributi al
finanziamento di imprese escursionistiche o alpinistiche di rilievo
internazionale.
F.to: Curtaz
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Non sapevo esattamente quale tono dare alla
risposta per il Consigliere Curtaz, perché il tono della sua
interrogazione è molto lieve, direi assai scherzoso, direi al
limite dello "sfottò", anche autoironico. Cercherò invece di dare
una risposta che si attenga alle preoccupazioni che fra le righe
emergono in questo documento ispettivo.
La tesi del Consigliere Curtaz è che l'aver promosso azioni
promozionali legate alle imprese alpinistiche, cioè al K2 Everest e
presso le valli pakistane - perché sono le 2 iniziative che, per il
momento, sono state sponsorizzate dall'Amministrazione regionale -
sarebbe un'azione priva di senso, atteso che Pakistan, Nepal,
Tibet, non possono essere considerati bacini di potenziali clienti
per il turismo della Valle d'Aosta.
Devo dire che colgo in questa dichiarazione quel voluto effetto
di paradosso per discutere della questione; è del tutto evidente
che sono numerosissime le amministrazioni pubbliche, Valle d'Aosta
compresa, che negli anni hanno sponsorizzato spedizioni
alpinistiche extraeuropee, e devo dire che tutte le ditte operanti
nel settore dell'alpinismo non immaginano di vendere tende, ramponi
e piccozze nei mercatini di Katmandu, ma immaginano che questi tipi
di spedizione facciano parlare - nel nostro caso - dell'importanza
delle spedizioni alpinistiche legate alla tradizione storica delle
guide della Valle d'Aosta. Invece, nel caso di spedizioni che hanno
"sponsor" di tipo privato - e per fortuna ce ne sono, altrimenti
non si potrebbero fare spedizioni di questo genere - la speranza è
quella di avere un'amplificazione mediatica di detto tipo di
iniziative; d'altra parte, va detto che per fortuna queste imprese
non sono fatte né per beneficenza né per mecenatismo, ma sono
imprese che hanno un'onda di informazione e di mediatizzazione che
si riflette positivamente anche sulla Valle d'Aosta, quindi
l'Himalaya, il Tibet, il Nepal, il Polo Nord, la giungla
amazzonica, diventano un teatro di prestazioni sportive che hanno
un ritorno di tipo mediatico.
Credo che le 2 spedizioni che per il momento sono state oggetto
di sponsorizzazione, consentiranno di diffondere il nome e
l'immagine della Valle d'Aosta presso una potenziale clientela di
paesi ben diversi da quelli in cui le stesse si effettueranno. Il
caso più significativo sta nel fatto che tutti sanno perfettamente
che le prime spedizioni, quelle del Duca degli Abruzzi, avevano con
sé guide valdostane e, nel tempo, questo fatto ha amplificato in
senso positivo l'immagine delle nostre montagne, diventando un
veicolo promozionale.
Per quanto riguarda la prima spedizione, quella al K2 Everest,
che peraltro ha come nocciolo duro di contributi quelli del Governo
- quindi si può dire che è una manifestazione con forti
caratteristiche di tipo pubblico - sarà seguita dai media
nazionali, in relazione non solo dal punto di vista alpinistico,
aspetto che peraltro ai Valdostani potrebbe interessare molto -
comunque la si pensi: che si sia vicini a Compagnoni o vicini a
Bonatti, perché la scalata del K2 fu oggetto di grandi dispute -,
ma anche dal punto di vista scientifico. Questa spedizione ricorda
quella di Ardito Desio del 1954; ritengo che i media nazionali,
come già stanno facendo, assicureranno una diffusione dell'immagine
delle guide valdostane, che partecipano alla spedizione, tale da
giustificare il modesto investimento effettuato.
Per quanto concerne la seconda spedizione, quella di Marlier e
Barmasse, occorre precisare che non solo i 2 alpinisti sono assai
apprezzati - il primo, in particolare, può essere considerato un
campione a livello nazionale, ma lo stesso si può dire anche del
secondo -, ma che questa spedizione sarà seguita da importanti
riviste di settore distribuite in Italia, in Francia, Stati Uniti,
da siti internet di grande visibilità, come ad esempio "Planet
Mountain", che documenteranno anche con foto le prestazioni dei 2
alpinisti valdostani, che esporranno il simbolo della Regione Valle
d'Aosta, questo vale anche per gli alpinisti del K2 Everest; quindi
su tutto il materiale di produzione fotografica ci sarà il logo
Valle d'Aosta, nel rievocare il legame fra queste montagne
extraeuropee e le nostre montagne.
Vengo a rispondere puntualmente alle domande. Per quanto
riguarda la prima, il criterio è quello dell'idoneità tecnica dei
protagonisti nel portare a compimento determinate prestazioni la
cui importanza sia suscettibile di interessare il mondo dei
media.
Per la seconda domanda che è la più scherzosa... no, era la
prima domanda quella più scherzosa, in cui chiedeva se lei stesso
possa essere sponsorizzato... credo che lei ricorderà - in questo
rispondo anche alla terza domanda da lei posta - che questa materia
in questo momento è normata da una norma di legge appena entrata in
vigore, cioè nel nuovo disegno di legge in materia di sport,
diversamente dal passato, c'è una parte nel Capo V che prevede
proprio le provvidenze da lei invocate come possibili nel quadro di
regolamentazione di una legge. Lei ricorderà che abbiamo tolto il
solo alpinismo ed abbiamo ampliato ad
"alpinisti di chiara
fama"
. Non so se lei è un alpinista di chiara fama... lei mi fa
segno di "no" con la testa, però se domani ci fosse una spedizione
di alpinisti del Consiglio regionale, a parte la contentezza dei
primi dei non eletti, potrebbe essere oggetto di un qualche tipo di
sponsorizzazione.
A parte le battute, posso dirle che, d'ora in poi, in maniera
più organica, la nuova legge sullo sport regolamenterà la materia;
non si può però escludere che talvolta si possa adoperare lo
strumento delle sponsorizzazioni ai sensi della legge regionale n.
6/2001, per cui, nel prendere atto dell'intento assai positivo
espresso da parte sua nell'interrogazione, che è quello di avere un
atteggiamento
"modus in rebus", in cui si vadano ad
individuare con gli alpinisti, che in qualche maniera possono
realmente dare una ricaduta alla comunità valdostana, devo dire che
le tipologie di questi 2 interventi manifestatisi da quando sono in
assessorato e che sono stati condivisi dalla Giunta regionale,
rientrano in quei tipi di spedizione che avranno un esito positivo,
tenendo conto anche che si tratta in realtà "ad personam" di
sponsorizzazioni di alcune migliaia di euro, quindi un impegno
finanziario che è molto relativo rispetto al costo molto oneroso
dell'intera spedizione.
Presidente - La parola al Consigliere alpinista, credo, di
chiara fama... Curtaz.
Curtaz (Arc-VA) - Il Presidente Nicco ama prendermi in giro,
anche perché la volta che siamo andati al Rifugio Gonnella - sono 3
ore e 1/2 di strada - mi ha dato quasi un'ora di distacco,
quindi...
(ilarità dell'assemblea)
... intanto ringrazio l'Assessore, perché ha centrato
l'obiettivo e lo scopo dell'iniziativa.
Una iniziativa che è stata tenuta leggera, con un po' di ironia
e anche di autoironia, per evitare che sembrasse un atto di accusa.
Non si voleva puntare il dito nei confronti di nessuno, né nei
confronti dell'Amministrazione regionale, tantomeno nei confronti
degli alpinisti, fra l'altro decisamente bravi e quindi meritevoli
di attenzione da parte della Regione.
Quello che a noi fa specie è l'imputazione che è stata data alle
sponsorizzazioni, perché queste attività - si tratta di attività
sportive di alto livello -, sono state finanziate con una legge che
disciplina la pubblicità turistica della nostra Regione, in
particolare l'articolo 2, comma 2, della legge regionale n. 6/2002,
recante "Riforma dell'organizzazione turistica regionale", là dove
si dice che la Regione può finanziare iniziative, anzi il punto f)
parla di ogni altra iniziativa idonea a favorire l'incremento del
movimento turistico verso la Regione e la migliore organizzazione
dell'offerta turistica valdostana... da qui, l'ironia: una
iniziativa di questo genere quale incremento turistico verso la
nostra Regione può portare, rispetto a paesi che per le loro
condizioni economiche non possono contribuire al movimento
turistico...
È vero, e lo sapevamo, che parallelamente a queste iniziative ci
sono poi iniziative di carattere mediatico; è chiaro che le riviste
specializzate parlano di queste imprese, quindi c'è una pubblicità
indiretta, però abbiamo voluto sottolineare questo problema perché
a nostro giudizio - e il tema rimane valido anche dopo i
chiarimenti dati dall'Assessore - sarebbe necessario creare dei
riferimenti più precisi, dei criteri più oggettivi...
(interruzione dell'Assessore Caveri, fuori microfono)
... esatto. Già questa legge mi pare sia un passo avanti, perché
intanto queste attività rientrerebbero nell'attività sportiva e mi
sembra cosa più consona al tipo di attività espletato, e non come
promozione turistica. Ritengo, tuttavia, che all'interno di questa
nuova previsione legislativa occorrerà creare dei criteri,
altrimenti c'è un duplice rischio: da un lato, di un eccesso di
richiesta di questo tipo di interventi finanziari, anche in
riferimento ad alpinisti di medio livello oppure in riferimento ad
imprese, che hanno più il sapore dell'escursione turistica che
della grossa impresa sportiva; dall'altro, perché se non ci si dota
di criteri oggettivi c'è il rischio - ma non faccio alcun processo
alle intenzioni - che scelte a favore di un gruppo o di un
alpinista piuttosto di un altro, abbiano il sapore del
provvedimento ingiusto o del provvedimento clientelare.
Riteniamo di aver sollevato tale problema anche perché si dia
una risposta il più possibile regolamentata a questo tipo di
finanziamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK