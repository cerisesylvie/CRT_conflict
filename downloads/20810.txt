Consiglio Regionale della Valle d'Aosta - Oggetto del Consiglio n. 843 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 843 del 6 ottobre 2004 - Resoconto
OGGETTO N. 843/XII - Valutazione sulla recente stagione
turistica estiva in Valle d'Aosta. (Interrogazione)
Interrogazione
Richiamata l'interrogazione prot. n. 203/04 (titolata
"Andamento della stagione turistica estiva") discussa in occasione
del Consiglio regionale del 28.07.04 (punto n. 6 dell'ordine del
giorno);
Ritenuto opportuno avere dati più completi sull'andamento
della recente stagione turistica estiva nella nostra
Regione;
il sottoscritto Consigliere regionale
Interroga
l'Assessore competente per sapere:
1) quale giudizio esprime, sulla base dei dati rilevati,
della recente stagione turistica estiva in Valle d'Aosta;
2) se si conoscono gli esiti dello studio a suo tempo
commissionato per una migliore analisi e una maggiore comprensione
dei flussi turistici nella nostra Regione.
F.to: Curtaz
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - È stata un'estate calda dei dati sul turismo
valdostano, nel senso che più di una volta ci siamo trovati - che
fossero i titoli dei giornali o che fossero le interviste al
telegiornale regionale - di fronte a situazioni assolutamente
catastrofiche in cui il "trend" in verità negativo del turismo sul
piano internazionale, europeo e italiano veniva ribaltato "tout
court" sulla situazione valdostana. Personalmente ho sempre
invitato tutti gli "attori" a una certa prudenza, in attesa di
avere le "bocce ferme" e poter valutare i mesi di giugno, luglio,
agosto (di settembre naturalmente non abbiamo ancora i dati
definitivi).
Oggi per le presenze e per gli arrivi, che calcoliamo, e mi
spiegherò meglio nella conclusione su questa risposta, sulle
strutture alberghiere ed extra-alberghiere... che confermano in una
lettura in controluce alcune cose che sapevamo, cioè che è
un'estate negativa, specie se compariamo questi dati rispetto a una
stagione dalle caratteristiche di eccezionalità, quale è stata la
stagione estiva del 2003. Maria Vittoria Cerutti, geografa
valdostana, ha ricordato in una recente pubblicazione scientifica
che l'estate 2003 è stata l'estate più calda degli ultimi 4 secoli,
quindi questa eccezionalità dei venti si era ribaltata con una
crescita che l'anno scorso aveva vivamente stupiti i medesimi
operatori turistici, perché ci trovavamo di fronte a una "flambée"
improvvisa.
Se compariamo i dati rispetto al 2003, quindi abbiamo un certo
esito; se li compariamo rispetto al 2002, vediamo che il calo che
si è registrato quest'anno è meno scioccante, tenendo proprio conto
di un contesto internazionale, dove molte regioni europee hanno
pianto lacrime amare durante questa conclusa stagione estiva.
Vorrei allora anzitutto rifarmi alle presenze totali. Abbiamo avuto
un mese di giugno pessimo, che può essere spiegato anche da una
meteorologia estremamente negativa, che ha inciso sulla fine della
primavera, inizio dell'estate, contiamo un meno 23% accertato del
mese di giugno nelle presenze, che vuol dire meno 22,29 degli
Italiani, meno 27 per quel che riguarda gli stranieri. Segno
negativo per il mese di giugno, che si fa un po' più "dolce" per
quel che riguarda gli arrivi, che sono meno negativi: meno 15
totale, meno 19 gli Italiani, meno 4,20 per gli stranieri. Il mese
di luglio che, dalle cronache sembrava essere una specie di
"cimitero ambulante", in realtà si dimostra essere stato un mese
molto meno negativo di quanto si pensava; per le frequenze siamo a
un meno 5 totale, meno 5,85 gli Italiani, meno 2,23 gli stranieri.
Per quel che riguarda gli arrivi, di fronte a un meno 0,31,
addirittura, per quel che riguarda gli arrivi degli Italiani in
luglio, a un più 0,58 e a un meno 2 degli stranieri.
Per quel che riguarda il mese di agosto, abbiamo la conferma di
un mese negativo, direi intermedio fra il dramma del giugno e la
sostanziale tenuta del mese di luglio: abbiamo 9,32 nelle presenze,
che vuol dire un meno 10,85 degli Italiani, un più 0,26 degli
stranieri, quindi vi è un piccolo aumento di stranieri che però non
corrisponde a un numero di pernottamenti, perché invece gli arrivi
totali sono meno 10,31 il mese di agosto, meno 12 per gli Italiani
e meno 4,50 per gli stranieri; quindi abbiamo avuto più stranieri,
ma con meno pernottamenti. Visto che ho dato i numeri fino adesso,
vorrei dire che, dal punto di vista comparativo, se compariamo il
2004 al 2002, abbiamo addirittura un incremento degli arrivi e un
lievissimo calo delle presenze; questo vuol dire che, se per un
attimo cancelliamo l'eccezionalità del 2003, siamo di fronte a un
"trend" leggermente positivo del 2004 rispetto al 2002. Credo che
questo sia un elemento di riflessione.
Il Consigliere Curtaz mi chiede a che punto siamo per quel che
riguarda lo studio che è stato dato sul turismo, io piuttosto
glielo consegnerei... nel senso che, invece di passare molto tempo
ad esaminarlo, glielo consegno. Si tratta anche in questo caso,
come per il Consigliere Riccarand, di una bozza, perché
presenteremo i dati definitivi essendo "in progress" il lavoro
della "SVG" di Trieste, lo renderemo noto il 12 novembre e sarei
lieto che lei potesse essere presente, perché quel giorno
presenteremo il dato conclusivo. Vedrà che il lavoro che è stato
fatto è molto interessante: da un lato, è stata fatta un'indagine
telefonica, poi sono state effettuate delle indagini "on-line",
sono stati fatti dei questionari ai turisti presenti, ai grandi
"tour operator". Devo dire che vi sono motivi di soddisfazione e di
insoddisfazione che lei leggerà; in linea di principio mi sembra di
poter dire che la nostra situazione non è così negativa, in genere
chi viene in Valle è soddisfatto, chi invece in Valle non c'è mai
venuto ritiene che la Valle sia un po' fredda, un po' troppo cara,
un po' élitaria. Dal punto di vista della lettura dei dati, la cosa
più sconvolgente è l'evoluzione sociale di chi vuol venire o di chi
viene in Valle; abbiamo sempre più una clientela giovane, una
clientela con una buona disponibilità economica e che si vuole
muovere. La vecchia logica della villeggiatura è sostituita da un
turismo dinamico che vuole muoversi e non vuole stare nella
medesima località. Tengo a dire che, per quel che mi riguarda,
l'esperienza del 2004 è stata piuttosto brutta, nel senso che ho
trovato assolutamente spiacevole dovermi trovare nella situazione
in cui dei colleghi giornalisti mi telefonavano ad inizio di agosto
e mi chiedevano: "Come va il turismo?
È vero che va così
male?". Allora la tendenza corporativa era quella di dire "no", ma
la realtà è che il nasometro è l'unico strumento rispetto al quale
oggi ci muoviamo.
Abbiamo chiesto, come addendo a questo studio, con una
deliberazione di Giunta lunedì a questi della "SGV", che hanno già
fatto tale analisi, di aiutarci a creare un modello statistico, che
ci consenta - come già previsto e mai fatto dalla legge sul turismo
attualmente in vigore - di immaginare qualcosa di istantaneo che ci
permetta di capire ogni anno come vanno le cose, non solo sui dati
alberghieri e extra-alberghieri, ma anche sul pendolarismo, sulle
seconde case, su tutta quella "congerie" di modi di far vacanze che
oggi sono mutati. Da una parte, faremo questo lavoro con un
sondaggio demoscopico, che ha sempre la sua credibilità su un
modello piccolo come quello valdostano, dove poche centinaia di
persone interessate da un sondaggio possono darci il "trend";
dall'altra, per capire il flusso turistico in Regione, analizzeremo
e incroceremo nello storico dati sul consumo di energia di acqua,
quantità di rifiuti prodotti - perché pare che chi oggi fa una
raccolta dei rifiuti in Valle d'Aosta sia in grado di dire la
presenza quel giorno in maniera scientifica, perché pochi chili in
più o in meno vuol dire che ci sono persone in più o in meno -,
numero di passaggi ai caselli autostradali, vendita di biglietti
per la fruizione di impianti sportivi, in particolare di impianti
di risalita, acquisto di quotidiani, altri indicatori. In Giunta
l'Assessore Roberto Vicquéry, provenendo da una famiglia di
panificatori, ha detto che il consumo del pane può essere una
scelta interessante, altri hanno sottolineato il prelievo dei
contanti dai "bancomat", perché anche questo ci dà il senso delle
presenze turistiche. Insomma, accanto alle misure tradizionali che
oggi abbiamo e che faticosamente si raccolgono, perché oggi il
meccanismo è un meccanismo assai "bizantino" in cui gli alberghi
mandano la schedina alle AIAT, le AIAT le caricano su un sistema
informatico, il sistema informatico le riversa presso di noi. È un
sistema che non funziona bene neanche quello del rilevamento
attuale delle presenze e degli arrivi, abbiamo in corso uno studio
che dovrebbe consentirci fra breve in maniera concreta di dotare la
maggior parte delle strutture alberghiere di un "computer" per
avere un trasferimento diretto dei dati, senza passare dalle AIAT.
La Consigliera Squarzino fa un "segno" di assoluta evidenza... io
devo dirle che, purtroppo, non è così evidente, perché sui 500
albergatori che ci sono in Valle non tutti hanno un livello di
informatizzazione avanzato, ma vi sono molte strutture che hanno
oggi una difficoltà nei confronti dell'informatizzazione, per cui
vorrei rassicurare il Consigliere Curtaz che questo è un cantiere
aperto, i cui esiti cominceranno a migliorare, per quanto riguarda
il rilevamento, nel corso del 2005.
Si dà atto che dalle ore 11,39 presiede il Vicepresidente
Lanièce.
Presidente - La parola al Consigliere Curtaz.
Curtaz (Arc-VA) - Prendo atto delle risposte che mi ha fornito
l'Assessore, che sono esaurienti nei limiti dell'iniziativa da me
proposta, poi è evidente che di queste cose si potrebbe parlare per
delle ore, se non per delle giornate, perché anche questi dati che
vengono periodicamente forniti ai Consiglieri interroganti ed
interpellanti hanno un senso relativo, perché andrebbero
disaggregati, andrebbe capito cosa succede in certe parti della
Valle d'Aosta, piuttosto che in altre, che gradimento ha un'offerta
turistica, piuttosto che un'altra. Il dato numerico in sé, già
viziato da tutte queste difficoltà nel reperirli, è ulteriormente
viziato dal fatto che sono dati molto settoriali, si riferiscono a
due sole voci, quando gli elementi di riferimento dovrebbero essere
più ampi e variegati. In definitiva, mi leggerò la bozza dello
studio, che l'Assessore mi ha promesso di far avere. Ritengo sia
condivisibile quanto l'Assessore ha detto in riferimento alla
necessità di ampliare la possibilità di reperimento dei dati, non a
caso anche il nostro gruppo ha spesso parlato della necessità di un
osservatorio. Oggi l'Assessore ha usato un'altra terminologia:
quella del modello statistico, adesso poco importa lo strumento,
importa invece avere degli elementi che possano portare ad una
migliore analisi e ad una maggiore comprensione dei flussi
turistici e delle esigenze della nostra Regione in un necessario
dialogo che ci deve essere fra domanda e offerta. Non sono
dell'opinione peraltro che la Valle d'Aosta debba rispondere a ogni
tipo di domanda; dobbiamo proporre un'offerta che sia variegata e
che sia compatibile con un certo tipo di progettualità turistica,
di idea del turismo, di rispetto delle nostre caratteristiche
ambientali, culturali.
Questi strumenti quindi vanno migliorati e adeguati, perché oggi
siamo alla conta quasi manuale di quanti sono i turisti che hanno
alloggiato nei nostri alberghi, per poi fare delle politiche
turistiche che siano ragionate in base a questi elementi, ma che
siano anche coerenti con la vocazione turistica della nostra
Regione, che deve essere, a mio avviso, un turismo "morbido" e poco
aggressivo nei confronti dell'ambiente e della nostra realtà
sociale e culturale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK