Consiglio Regionale della Valle d'Aosta - Oggetto del Consiglio n. 949 del 14 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 949 del 14 gennaio 2015 - Resoconto
OGGETTO N. 949/XIV - Interpellanza: "Iniziative in merito
all'applicazione del decreto ministeriale n. 28/2014 relativo alla
rimodulazione dell'esenzione dall'IMU sui terreni
agricoli".
Presidente
- Per l'illustrazione, chiede la parola il
Consigliere Nogara, ne ha la facoltà.
Nogara (UVP)
- Merci Président.
Diciamo che anche per quest'interpellanza vale quanto detto per
l'interpellanza che ho esposto poco fa, quindici giorni fa, quando
abbiamo presentato quest'interpellanza, era venuto fuori il
problema appunto della tassazione dell'IMU per i terreni agricoli e
la Valle d'Aosta si è trovata ad avere 18 Comuni che sono soggetti
a questa tassazione. In quest'ultima settimana c'è stata
un'accelerazione un po' da parte di tutti su questo problema e in
occasione - penso che il Presidente Rollandin se ne ricordi -
dell'incontro con i Parlamentari, io avevo fatto proprio questa
domanda, perché il problema per noi qui in Valle d'Aosta, essendo
una regione che possiamo dire montana a tutti gli effetti...dover
pagare per 18 Comuni l'IMU sui terreni agricoli mi sembra un po'
uno sproposito. In quell'occasione i Parlamentari...proprio il
Senatore Lanièce ci aveva risposto che l'unica cosa che si era
riusciti a fare era spostare da dicembre al 26 gennaio il pagamento
e che più di così non si poteva fare, perché il Ministro, quando
avevano richiesto appunto delle spiegazioni, aveva detto che
comunque i soldi, siccome erano già stati spesi, bisognava trovarli
da qualche altra parte. Questa non l'ho trovata una risposta che ha
una ragione, perché non c'entra niente...d'accordo, li trovino da
un'altra parte, ma non sulle spalle dei contadini o delle persone
che hanno appunto i terreni agricoli qui in Valle d'Aosta!
Devo dire che in quest'ultima settimana...abbiamo fatto
quest'interpellanza appunto per chiedere al Governo regionale che
cosa si intende fare, perché se i Parlamentari ci dicono che più di
così non si può, io mi rivolgo a voi. Ecco, questa settimana
abbiamo avuto delle sorprese, ma delle sorprese a questo punto
direi anche piacevoli, perché, dalle ultime notizie della stampa,
dai media, troviamo e non so...secondo me, bisogna anche, per le
iniziative che hanno fatto, ringraziare il
Caseus montanus
,
perché si è dato da fare appunto per risolvere questo
problema...oppure c'è stato un Sindaco valdostano che è stato
inviato dalla Federbim proprio all'incontro che lunedì si è svolto
a Roma per discutere di questo. Vi dico la verità: a me sembra un
po' strano che l'Amministrazione regionale, il Consiglio regionale
della Valle d'Aosta...il Governo regionale della Valle d'Aosta non
abbia fatto un qualcosa per questo problema: un problema che
colpisce il mondo agricolo valdostano, e non solo, perché cosa
succede? Alla fine anche qua i proprietari anche dei
terreni...facciamo l'esempio degli alpeggi: gli alpeggi non sono in
mano agli agricoltori valdostani, perché, anche se fossero sotto i
600 metri, tra i 281 e i 600 metri, non sarebbero soggetti al
pagamento se fossero in mano ad un agricoltore. Tante volte questi
terreni, questi territori - qua si parla di queste altitudini, ma
si va ai 2.000 metri - sono in mano a delle persone che hanno la
proprietà del terreno e che affittano questo terreno ai contadini o
agli allevatori che portano in alpeggio le mandrie, per esempio.
Ecco, in questo caso che cosa succede? Che poi alla fine l'IMU
ricade su chi? Il proprietario del terreno non fa altro magari che
aumentare un po' l'affitto per recuperare quanto spende per l'IMU e
alla fine chi paga sempre è sempre l'agricoltore. Allora, proprio
per tutti questi motivi, per le grosse problematiche che ci sono
che ci continuiamo a ripetere ormai da due anni, ci aspettavamo che
il Governo regionale facesse qualche iniziativa. Adesso io non sono
a conoscenza se qualcosa è stato fatto e proprio con
quest'interpellanza chiediamo quali iniziative sono state fatte o
si intendono fare. Adesso appunto dai comunicati stampa che abbiamo
visto in questi giorni...anzi abbiamo visto ieri, sia da
Caseus
montanus
che da Federbim viene fuori che molto probabilmente il
Governo il 21 deciderà - il 20, perché il 21 c'è il TAR del Lazio,
che prenderà la sua decisione... - di modificare qualcosa. Io vi
chiedo anche se siete a conoscenza...se avete qualche notizia su
queste problematiche. Grazie.
Presidente -
Grazie. Per la risposta, ha chiesto la
parola l'Assessore Testolin, ne ha facoltà.
Testolin (UV)
- Grazie Presidente.
Approfitto solo di questa risposta per una comunicazione che
ritengo doverosa sulla precedente interpellanza, nel senso che sono
andato a stamparmi quanto pubblicato relativamente alla
processionaria del pino sul sito della Regione Autonoma Valle
d'Aosta, nel Dipartimento agricoltura, quindi sono...questo è
pubblicato, diciamo...
(interruzione di un Consigliere, fuori microfono)
...sì, è stato stampato adesso, ma è pubblicato da prima delle
festività natalizie, solo così per corretta informazione.
Nel merito del quesito dell'interpellanza, cioè
"quali
iniziative intende assumere nei riguardi di questo decreto
interministeriale, che penalizza ulteriormente il mondo agricolo
valdostano che versa già in gravi difficoltà"
, ci permettiamo
di evidenziare come sin dalla paventata decretazione da parte del
Ministro dell'economia e delle finanze, delle politiche agricole
alimentari e forestali e dell'interno, relativamente
all'applicazione dell'IMU sui terreni agricoli montani, decreto
appunto interministeriale del 28 novembre 2014, in applicazione
della legge n. 89 del 2014, l'Assessorato abbia interloquito con il
Consiglio permanente degli Enti locali, che ha poi elaborato e
presentato per tramite dell'ANCI un parere di totale contrarietà
dei Comuni della Valle d'Aosta alla revisione dell'esenzione IMU
per i terreni agricoli per l'anno 2014. Come accennato anche nella
premessa dell'interpellanza, sulla questione sono stati inoltre
coinvolti i rappresentanti della Valle d'Aosta alla Camera e al
Senato per verificare quali fossero le azioni da intraprendere in
quelle sedi. A tale proposito si segnala come il Senatore Lanièce,
unitamente agli altri colleghi del Gruppo per le Autonomie, abbia
presentato un'interrogazione parlamentare relativamente ai criteri
di esenzione dell'imposta e al riconoscimento delle specificità dei
territori montani.
Come Assessorato ci si è inoltre confrontati con i responsabili
dei settori dell'agricoltura delle altre Regioni, con l'obiettivo
di condividere una linea d'azione comune. In data 10 dicembre 2014,
quindi ben prima dell'interpellanza, insieme all'Assessore
all'agricoltura della Regione Lombardia è stato presentato
all'attenzione della Commissione politiche agricole un ordine del
giorno che affrontasse l'argomento per una sostanziale modifica del
provvedimento, facendo rilevare le gravi conseguenze del
provvedimento, che genera discriminazione, penalizzazione per i
territori agricoli di montagna, appunto come il nostro. Data poi
l'impossibilità di partecipare alla successiva seduta della
Commissione politiche agricole del 17 dicembre, vista la
concomitanza con la convocazione del Consiglio regionale della
Valle d'Aosta, era stata predisposta un'ulteriore memoria inviata
sia al Presidente della Commissione agricoltura, il dottor Nardoni,
sia agli altri Assessori regionali all'agricoltura, nella quale si
è sottolineata l'esigenza e l'opportunità di riconoscere l'identità
distintiva e la specificità delle zone di montagna, quali appunto
quelle della nostra regione, ribadendo come l'intero territorio
della Regione autonoma Valle d'Aosta sia definito zona montana
dalla direttiva CEE 75/268 e dalla sua recente riclassificazione
avvenuta nel maggio 2013 e come sia inoltre considerato territorio
montano da una specifica circolare del Ministero delle finanze: la
circolare n. 9 del 14 giugno 1993, relativa appunto ai criteri di
esenzione dall'ICI o dall'IMU insomma.
Le azioni sin qui intraprese nel loro complesso hanno portato
dunque ad un posticipo della scadenza al prossimo 26 gennaio, come
peraltro ricordato, e ad una sospensione del decreto ministeriale
da parte del TAR del Lazio, che ha evidenziato l'incertezza dei
criteri applicativi, ravvisando inoltre una violazione delle norme
a tutela del contribuente, che si pronuncerà sulla questione il
prossimo 21 gennaio, oltre all'attenta analisi sulla questione
dell'IMU agricola promessa dal Ministero per gli affari regionali e
le autonomie in sede di audizione, com'è già stato ricordato dal
collega, alla Camera dei Sindaci dei Comuni montani pochi giorni
fa. Si segnala che le ultime notizie in nostro possesso indicano
come il Governo, a seguito anche delle trattative parlamentari
intercorse sulla questione, stia appunto lavorando per una
revisione della normativa sull'IMU agricola da poter presentare
entro il 26, con nuovi criteri di esenzione, che dovrebbero andare
a riconoscere le specificità della Valle d'Aosta secondo i criteri
della già citata circolare n. 9 del 1993, classificando dunque
tutti i Comuni valdostani come territorio montano. Questo si evince
anche da degli articoli usciti ieri su un quotidiano di tiratura
nazionale com'è
Il Sole 24Ore
, che indica in questa
possibilità, appunto, l'evoluzione della questione. In attesa del
pronunciamento da parte del TAR e dell'ufficialità dei nuovi
criteri, l'attenzione sulla questione rimane comunque massima e a
tal proposito segnaliamo di essere in costante contatto con il
rappresentante al Senato, che segue con attenzione l'evoluzione
della situazione e che ha predisposto con altri colleghi Senatori
un'interpellanza urgente che sottoporrà domani al Ministro, al fine
di ottenere ulteriori delucidazioni e ribadire con forza la
specificità del nostro territorio.
Presidente -
Grazie Assessore. Per la replica, chiede la
parola il Consigliere Nogara, ne ha facoltà.
Nogara (UVP)
- Merci Président.
Io non sono sicuramente un mago del computer, questi sono
tutti...allora la pagina del fitosanitario, avvisi fitosanitari,
risorse naturali, Corpo forestale della Valle d'Aosta, foresta e
legno, notizie Ufficio stampa agricoltura e risorse naturali...io
in tutte queste pagine qua...probabilmente ho stampato quella
sbagliata...ecco, forse è quella lì...mi aspettavo di trovare
qualcosa. Queste sono tutte le pagine, soprattutto sul
fitosanitario, che riguardano un problema del genere. Questo è
riferito all'altra interpellanza. Comunque, quello che volevo dire
alla fine di quello che ha detto è che mi fa molto piacere, io
auspicherei che quando si fanno delle iniziative del genere...molto
probabilmente si dovrebbero un po' pubblicizzare, perché noi se
facciamo delle interpellanze o se vi chiediamo qualcosa, è perché
non siamo a conoscenza di quello che sta succedendo. Ci sono degli
agricoltori che ci vengono a chiedere: "ma voi fate qualcosa?",
perché poi voi fate qualcosa per questa cosa che sta succedendo? Se
non si sanno, è difficile anche veicolare al di fuori certe
informazioni. Comunque, adesso la ringrazio per le informazioni che
ci ha dato e vorrei passare la parola al mio collega Gerandin.
Presidente -
Grazie Consigliere Nogara. Ha chiesto la
parola il Consigliere Gerandin, ne ha facoltà.
Gerandin (UVP)
- Merci Président.
Semplicemente per provare ad essere anche propositivi in merito
alla materia. A me è piaciuta molto la sua risposta, Assessore, ha
fatto un
excursus
corretto su quello che è il passato, però
io ci terrei a sottolineare due aspetti: uno che la situazione dei
Comuni valdostani è paradossalmente diversa rispetto al contesto
nazionale, nel senso che cosa succede nel contesto nazionale?
Questi 350 milioni vengono detratti da quello che è il fondo di
solidarietà comunale, che viene trasferito ai Comuni, di fatto
negli altri Comuni cosa succede? Che c'è una minore entrata, perché
il Governo ti dice: "ti do 350 milioni in meno, ma ti do la
possibilità di compensare con quest'IMU agricola".
Per quanto riguarda la Valle d'Aosta, tenuto conto che questo
fondo di solidarietà comunale non percepisce nulla dallo Stato, la
situazione è diversa, nel senso che lo Stato chiede alla Regione di
farsi garante che la quota, se non verrà modificato questo decreto
sull'IMU, venga corrisposta, venga garantita dalla Regione. Ora,
senza riprendere il passato - perché poi fa anche male leggere che,
per quello che riguarda quest'IMU agricola, Trento e Bolzano non la
applicano in virtù di una legge regionale che deriva dalla
finanziaria, che noi in quest'aula avevamo denunciato come
obiettivo importante, portato a casa nella finanziaria 2013 di
Trento e Bolzano, ma è inutile guardare il pregresso, guardiamo
avanti -, noi chiederemo, proprio per quello che riguarda i Comuni
valdostani, al fine di togliere ogni dubbio interpretativo...e
speriamo di riuscire con quella azione parlamentare di cui lei ci
ha parlato a portare a casa dei risultati concreti, però teniamo
conto che questi 350 milioni sono già stati spesi, perché questi
350 milioni sono a copertura del bonus IRPEF. Allora, tenuto conto
che lo Stato li ha già spesi, bisognerà che li trovi da qualche
altra parte e su questo io, tenuto conto dell'occhio vigile che c'è
da parte dell'Unione europea, non ho molte speranze. Al fine di
togliere ogni dubbio ai Comuni, noi chiederemo che da parte del
Governo - poi io mi rivolgo a lei, Assessore, o a lei, Presidente,
che forse in materia di Enti locali ne è molto più a conoscenza -
una disposizione che dica ai Comuni, tenuto conto che siamo ancora
in attesa di quello che succederà a seguito della sentenza del TAR
Lazio, che verrà discussa il 21, di evitare di mandare una
disposizione...che i Comuni non procedano ad incassare quest'IMU
entro il 26, che, qualora ci sia una quota parte dei Comuni
valdostani da erogare, venga eventualmente corrisposta quando si
tratterà di riassegnare le finanze per quello che riguarda gli
assestamenti in finanza locale. Questo per il semplice motivo che
abbiamo fatto per anni un discorso di sussidiarietà all'interno dei
Comuni valdostani, a noi pare pura follia che l'altitudine
altimetrica dei municipi vada a determinare chi paga e chi non
paga. Ora, per evitare delle provocazioni, che hanno anche dei
fondamenti legittimi come qualcuno che dice: "io sposto il
municipio in cima ai
mayen
". Proviamo a trattare tutti alla
stessa maniera con una disposizione di questo genere, se verrà
emanata o avremo la disponibilità da parte sua, Presidente, o
Assessore, di scrivere due righe dicendo proprio testualmente
questo, per cui è sospesa questa richiesta di incamerare
quest'introito per i Comuni, con l'impegno di compensarla quando ci
sarà l'assestamento per quello che riguarda la finanza locale. Noi
riteniamo che sia del tutto legittimo, perché non è il Comune che
trasferisce allo Stato in questo caso, è la Regione che se ne fa
garante, se noi la tratteniamo a monte in finanza locale con
l'assestamento di bilancio possiamo fare sicuramente un'operazione
di questo genere, evitando tanti guai. Se non è così, se non c'è
quest'impegno, noi presenteremo una risoluzione e vedremo: ecco
perché noi riteniamo che non sia corretto, che non sia giusto che
in una situazione come la Valle d'Aosta, dove abbiamo competenze in
materia di finanza locale, non riusciamo a porre rimedio ad una
follia, come ho detto prima. Grazie.
Presidente -
Grazie. Considerata l'ora, credo che
possiamo chiudere i lavori della mattinata e riprendere alle ore
15,30. Buon appetito.
---
La seduta termina alle ore 12,55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK