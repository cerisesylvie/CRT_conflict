Consiglio Regionale della Valle d'Aosta - Oggetto del Consiglio n. 826 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 826 del 21 ottobre 2009 - Resoconto
OGGETTO N. 826/XIII - Approvazione di risoluzione:
"Iniziative per assicurare alla Casa circondariale "Aosta" di
Brissogne un direttore con continuità d'azione".
Risoluzione
Il Consiglio regionale della Valle d'Aosta
In considerazione del fatto che il carcere viene spesso visto
come luogo esterno al mondo delle relazioni civili, quando non
addirittura ignorato, mentre è una realtà presente nella nostra
società, nella nostra regione e nel ribadire "l'obiettivo primario
dell'attuazione dei principi di rieducazione e reinserimento nella
società dei soggetti in esecuzione penale", come richiamato nella
premessa del Protocollo d'Intesa sottoscritto con il Ministero
della Giustizia;
Preoccupato del forte sovraffollamento della Casa
Circondariale "Aosta" di Brissogne e delle inevitabili ricadute: da
un lato sul lavoro degli operatori della polizia penitenziaria e
dall'altro sulle condizioni di vita delle persone recluse;
Tenuto conto della complessità delle procedure necessarie per
ottemperare al trasferimento al Servizio Sanitario dell'Azienda
dell'USL della Valle d'Aosta delle funzioni in materia
sanitaria;
Sottolineata la problematica relativa all'istruzione per i
detenuti e l'importanza di attivare percorsi scolastici;
Riaffermato il principio della validità della formazione
professionale, adeguata alle particolari dinamiche del contesto
carcerario, e quella della applicazione delle misure alternative e
dell'impiego dei detenuti nei lavori di utilità sociale;
Ribadita l'importanza del volontariato nelle attività di
trattamento e di reinserimento sociale dei detenuti;
Ricordato che, da troppo tempo, si stanno avvicendando
direttori pro tempore;
Sottolineato che, per poter far fronte compiutamente alla
applicazione del Protocollo d'Intesa e alle nuove competenze
acquisite in materia sanitaria, nonché per assicurare la continuità
dei progetti attivati dalle imprese sociali e dal volontariato, è
fondamentale assicurare alla Casa Circondariale un direttore con
continuità d'azione;
Apprezzato il lavoro condotto in questi mesi dal direttore
incaricato, dottor Salvatore Mazzeo, che conosce bene la realtà
locale;
Sollecita
il Ministro della Giustizia a mettere in campo, nel più breve
tempo possibile, una forte iniziativa affinché la Casa
Circondariale "Aosta" di Brissogne abbia un direttore con un
incarico di lungo periodo, in grado di mantenere relazioni
efficienti e continuative con le istituzioni e le altre risorse del
territorio regionale.
F.to: La Torre - Empereur - Comé - Carmela Fontana - Zucchi -
Louvin
Presidente -
La parola al Consigliere Rigo.
Rigo (PD) -
Cercherò brevemente di illustrare la
risoluzione. Quest'anno ricorre il 25° anniversario
dell'inaugurazione dell'attuale Casa circondariale situata nel
comune di Brissogne e che nel 1984 ha sostituito la precedente
struttura carceraria ubicata presso la Torre dei Balivi ad Aosta.
Il carcere è sicuramente una realtà complessa, un mondo costituito
da persone giudicate colpevoli, che hanno commesso reati, per cui
scontano condanne definitive o in attesa di giudizio. Un mondo
costituito da rapporti umani difficili, da situazioni disgregate e
compromesse, che generano spesso ulteriori disgregazioni e disagio
sociale. Un mondo costellato da aspetti drammatici (tentativi di
suicidio, autolesionismo, scioperi della fame, danneggiamenti,
aggressioni); un mondo dove la detenzione spesso genera in chi la
subisce, anche se sta scontando una giusta condanna, frustrazione,
rabbia, paura, senso di solitudine e di abbandono. Questa è la
realtà che gli agenti devono tenere sotto controllo con attenzione,
ma nello stesso tempo cercando di instaurare con i detenuti un
rapporto di reciproco rispetto. Una realtà, quella di Brissogne,
resa ancora più difficile da una condizione di forte
sovraffollamento, come viene scritto nella risoluzione, una
condizione che rischia di diventare cronica. Infliggere una pena
serve ed è giusto, ma essa deve essere accompagnata, o
accompagnarsi, o cercare di accompagnarsi ad un'azione rieducativa
e di recupero sociale. Come sapete, le dimensioni del tempo e dello
spazio assumono in carcere significati diversi, quasi rovesciati
rispetto al mondo esterno. Il tempo è vissuto in modo passivo,
scandito da ritmi decisi da altri con noia, perennemente in attesa
che si verifichi qualcosa. Il protocollo d'intesa richiamato nella
risoluzione indica azioni di miglioramento nei campi
dell'assistenza sanitaria, lo abbiamo visto questa mattina,
dell'istruzione e della formazione professionale. Azioni ed
interventi per rendere più umana la vita in carcere, più dignitosa
la pena e più accogliente il territorio: condizioni essenziali per
aiutare le persone in un faticoso cammino di recupero di capacità
autonoma.
Un mondo difficile, dicevo, in cui operare, dove i risultati
richiedono sforzi ed impegno costante ed i risultati dipendono in
larga parte dall'attività del direttore, una figura centrale
nell'organizzazione carceraria con compiti veramente ardui. Basti
pensare all'eterogeneità delle sue mansioni, alla molteplicità e
spesso contrastante attività, alla responsabilità che deve assumere
in relazione ai problemi che sorgono nei momenti più importanti dei
vari settori che costituiscono la vita del carcere. In sostanza,
una figura che si trova continuamente in situazioni di grave
responsabilità e di fronte a realtà educative, penitenziarie,
sociali, penali, professionali risocializzanti delle quali egli
deve avere ampia e significativa consapevolezza. Una molteplicità
di atti amministrativi, di interventi tecnici, di azioni e
collaborazioni con il volontariato, nell'organizzazione del pianeta
carcere; azioni ed interventi sempre più indirizzati a dare
risposte essenzialmente sociali, d'intesa con le istituzioni ed il
territorio. Ecco il senso della risoluzione: la Casa circondariale
di Brissogne ha bisogno di un direttore con continuità d'azione,
come viene detto, che possa organizzare al meglio la programmazione
della sua attività, in grado di mantenere (leggo):
"relazioni
efficienti e continuative con le istituzioni e le altre risorse del
territorio regionale"
. Un direttore insomma che rimanga a
lungo, non scompaia dopo pochi mesi o pochi giorni come è successo
troppe volte in questi anni. Grazie per l'attenzione.
Presidente -
La parola al Consigliere Caveri.
Caveri (UV) -
Poche parole, Presidente, per dire
semplicemente che il nostro Capogruppo ha sottoscritto questo
documento, ritenendo che si tratti di un argomento di attualità,
importante...
(interruzione di un consigliere, fuori microfono)
...cosa ho detto: ho sbagliato? No, perché mi sgrida da
dietro...
È una questione estremamente importante, è stata ricordata
questa data del 1984 quando si lasciò la Torre dei Balivi, che era
diventato esclusivamente carcere nel 1624, un carcere dove c'erano
alla fine quattro ladri di polli. Nell'aneddotica, ne parlavo
l'altro giorno con il dottor Mazzeo, quando era Procuratore il
dottor Toni, da cui dipendeva il piccolissimo carcere della Torre
dei Balivi, si davano anche i permessi ai carcerati di uscire,
ossia era una cosa un po' a gestione familiare... e anche di
uscire, sì, perché... però chi ha visitato quei locali sa che in
effetti eravamo fermi ad un livello medioevale. Quando nel 1984 è
stato aperto il carcere di Brissogne, in effetti ci siamo trovati
di fronte ad un carcere molto diverso, all'epoca addirittura con
una sezione femminile che poi nel tempo è stata tolta e devo dire
che chi ha visitato questo carcere in momenti di scarsa presenza di
carcerati ha visto che si può trattare di un carcere che può
diventare anche modello.
Dopo l'indulto nel dicembre 2006, il numero dei carcerati era
sceso a 117 persone, mentre negli anni precedenti e poi negli anni
successivi si è saliti addirittura fino a 300 persone, oggi credo
che il dato sia di 270. Siamo quindi veramente ad un livello
incredibile di vita per le persone che sono all'interno, ma
soprattutto per le guardie carcerarie che sono anche in una
situazione di vivissima difficoltà, per non dire dei volontari, ma
anche della Regione che ha siglato quell'accordo, che poi
difficilmente viene riempito di contenuti, perché, ad esempio,
tutti i corsi di formazione sono difficili da fare; tenendo conto,
fra l'altro, che oltre il 90 per cento della popolazione carceraria
è rappresentata da una miriade di extracomunitari provenienti
praticamente da tutti i Paesi del mondo e ci sono dei problemi di
convivenza del tutto evidenti.
Nei giorni scorsi, invitati da un sindacato, con alcuni
colleghi, il Presidente Zucchi e il collega Comé, ci siamo recati
al carcere di Brissogne e poi so che anche il collega Louvin vi si
è recato; questa estate lo stesso Presidente del Consiglio con
un'autorevole delegazione, che era frutto di un'iniziativa del
Partito Radicale a livello nazionale, si è recato nel carcere.
L'esito di questo documento è un esito di buon senso, porta a
dire che una soluzione che attualmente era in corso: quella di una
persona come il dottor Mazzeo che una dozzina di anni fa per molti
anni aveva retto il carcere con grande competenza e mettendo ordine
in una situazione difficile, ebbene in questi mesi ha dimostrato
anch'egli una grande capacità... Credo che un'azione congiunta
quindi sia estremamente positiva, tenendo conto che il carcere è
una realtà con la quale bisogna fare i conti e quindi bisogna
sperare e fare in modo che la vita dei detenuti, come giustamente
ha ricordato il Consigliere Rigo, in una logica di reintroduzione e
reinserimento nella società e di espiazione per così dire della
pena in un quadro di civiltà umana e giuridica... bisogna fare in
modo che tutta l'organizzazione carceraria non venga aggravata dal
problema principe e principale nel carcere di Aosta, che è quello
di un sovraffollamento, che lo rende addirittura peggiore della
situazione carceraria italiana.
Presidente -
La parola al Consigliere Zucchi.
Zucchi (PdL) -
Come è stato appena ricordato dal collega
Caveri, nella giornata di giovedì insieme al collega e al collega
Dario Comé ho avuto modo di visitare per la prima volta la Casa
circondariale di Brissogne. Devo dire che la sensazione è stata
certamente di effetto e quindi per me, che era la prima volta che
varcavo quelle porte con diverse mandate, diversi percorsi per
giungere al nucleo del carcere stesso, è stata anche una sensazione
che non ho paura di definire abbastanza forte. Ho avuto la
sensazione che all'interno del carcere stesso, al di là di quelle
che sono state le situazioni che sono state evidenziate dal collega
Rigo, che sicuramente meritano attenzione, la sensazione è che di
fatto chi viva in una situazione veramente complessa e quasi per
un'ironia della sorte si trovi ad essere carcerato svolgendo il
proprio lavoro, è proprio l'agente, che vive in una situazione
particolarmente complessa, in una situazione che è stata anche
ricordata, resa ancor più difficile dalla presenza, come è stato
ricordato, per lo più di cittadini comunitari, extracomunitari,
intesi non italiani per via delle nuove integrazioni.
Tralascio quelli che sono stati i miei commenti a livello di
sensazione per dire che ho preso atto delle problematiche, peraltro
sono delle problematiche correnti che al Ministero di grazia e
giustizia sono note, ma che sono croniche: il problema del
sovraffollamento nelle carceri è un problema noto. Nella giornata
di ieri, avendo avuto modo di essere a Roma, parlando della
questione, il problema del sovraffollamento è stato definito come
"parlare del problema della pioggia nel mese di novembre"
,
così almeno mi è stato detto. Una cosa sicuramente che è positiva è
il fatto che questa risoluzione, che non sapevo venisse effettuata,
è sicuramente coadiuvante al lavoro che è già stato posto in essere
su richiesta delle stesse organizzazioni sindacali dei lavoratori,
che hanno sollevato tali problematiche nella giornata di giovedì.
In questo senso, fattomi partecipe delle problematiche che ho
potuto constatare
de visu
, già nella giornata di ieri ho
avuto modo di sottolineare al Ministero di grazia e giustizia le
problematiche che sono state ricordate oggi con questa risoluzione
e che questa iniziativa rende ancora più forte, ed è questo il
motivo importante: che possa giungere a Roma, oltre a quelle che
sono state già le sollecitazioni fatte nella giornata di ieri,
anche
ad aiuvandum
questa risoluzione, che mi auguro possa
essere votata all'unanimità per far sentire, se mai ve ne fosse
bisogno - e ce n'è bisogno -, la voce di un intero Consiglio e di
tutte le forze politiche, affinché il Ministero di grazia e
giustizia sia sensibilizzato sulle cose che effettivamente si
possono fare, non certamente sulle questioni del sovraffollamento,
che sono comuni, ma nel piccolo riuscire a venire incontro alle
esigenze di continuità nella presenza di un direttore che ben
conosce la nostra realtà e che mi permetto di dire è stato
revocato, perché c'è un provvedimento di revoca in corso che
dovrebbe partire dal prossimo mese di novembre, Questa voce di
questo Consiglio quindi potrebbe in qualche modo stimolare gli
organi competenti, il Ministero e i vari provveditori competenti
per materia per ripensare sulla decisione presa, anche alla luce di
quella che è una voce di un intero Consiglio regionale che
rappresenta la voce di tutta la comunità. Il nostro voto pertanto
non può che essere favorevole, perché va ad aggiungersi ad
un'iniziativa che è già posta in essere.
Presidente -
La parola al Presidente della Regione,
Rollandin.
Rollandin (UV) -
Solo per aggiungere due brevissime
notazioni a quello che è stato detto: durante questo periodo gli
interventi per tenere nella dovuta considerazione sia la situazione
degli operatori, che è stata richiamata, laddove abbiamo avuto
incontri con i sindacati per vedere cosa era possibile attivare nel
merito, sia per quanto riguarda i corsi di formazione... vorrei
ricordare che un corso di formazione fatto per la lavanderia non è
entrato in funzione per un anno e mezzo perché il Ministero si
rifiutava di pagare il contatore, per cui alla fine la Regione ha
pagato il contatore, perché ci sembrava assurdo tenere... dico
questi piccoli dettagli per dire come anche sulle piccole cose ci
si possa inceppare.
Sulla stabilizzazione del responsabile abbiamo ogni tre mesi
fatto la lettera, perché ogni tre mesi cambiava il referente; anche
quando facevamo le commissioni specifiche sui problemi del sistema
carcerario, regolarmente veniva un interlocutore diverso che doveva
sentire le stesse cose dette tre mesi prima, questo è andato avanti
regolarmente. Ad oggi quindi credo ben venga, come è stato detto,
questa ulteriore sollecitazione, anche se le risposte continue del
Ministero erano che noi non abbiamo personale che possa essere
individuato come referente definitivo per il problema del carcere
di Aosta. Ci auguriamo che questa risoluzione faccia il miracolo di
sbloccare tale situazione, perché sicuramente noi riconosciamo nel
periodo e nell'attività svolta dal dottor Mazzeo un fatto
importante, però deve dare continuità, altrimenti torniamo daccapo.
Voteremo quindi, come è stato detto, la risoluzione.
Presidente -
Se non vi sono altri interventi, pongo in
votazione la risoluzione:
Consiglieri presenti, votanti e favorevoli: 29
Il Consiglio approva all'unanimità.
Presidente -
Cari colleghi, essendo stato espletato
l'intero ordine del giorno, dichiaro conclusi i lavori dell'odierna
adunanza del Consiglio regionale.
La seduta è tolta.
---
La réunion se termine à dix-neuf heures et cinquante-cinq
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK