Consiglio Regionale della Valle d'Aosta - Oggetto del Consiglio n. 1201 del 22 giugno 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1201 del 22 giugno 2020 - Resoconto
OGGETTO N. 1201/XV - D.L. 57: "Approvazione del rendiconto
generale della Regione autonoma Valle d'Aosta/Vallee d'Aoste per
l'esercizio finanziario 2019".
Rini (Presidente) -
Punto n. 5 dell'ordine del giorno.
Relatore il Consigliere collega Lavevaz, a lei la parola.
Lavevaz (UV) -
Il disegno di legge reca l'approvazione di
due documenti contabili che espongono i risultati della gestione
relativamente all'esercizio 2019 e sono rappresentati dal
rendiconto generale della Regione e dal rendiconto consolidato
Giunta-Consiglio. Il disegno di legge si compone di quattro
articoli e di due allegati la cui analisi di contenuto sostanziale
è demandata alla relazione sulla gestione, contenuta nel rendiconto
generale sulla quale concentrerò la mia illustrazione.
Le entrate della Regione nel 2019, al netto delle partite di
giro, sono state accertate per l'importo di euro 1 miliardo e 425
milioni, con un incremento importante del 5,5 percento rispetto ai
due precedenti esercizi, nei quali si erano attestate intorno a 1
miliardo e 350 milioni. Anche l'ammontare delle entrate correnti,
il cui importo accertato a consuntivo è di 1 miliardo e 363 milioni
si presenta in crescita significativa, il 4,8 percento rispetto al
2018 quando era stato pari a 1 miliardo e 301 milioni.
Il totale delle entrate (al netto delle partite di giro) è
costituito interamente da risorse proprie in assenza di ricorso
all'indebitamento. L'importo è risultato superiore alle previsioni
definitive malgrado il differimento agli esercizi successivi delle
entrate a destinazione vincolata.
In relazione alle entrate proprie, costituite dai titoli 1 e 3,
lo scostamento rispetto alle previsioni definitive risulta in
entrambi i casi positivo e pari rispettivamente al 7,7 percento per
le entrate di natura tributaria e 3,7 percento per le entrate
patrimoniali.
Per quanto riguarda le entrate di natura tributaria, pari a 1
miliardo e 237 milioni di cui oltre l'88 percento riscosse
nell'anno, i tributi propri, pari a 165 milioni, sono stati
superiori alle previsioni di quasi 40 milioni per effetto,
soprattutto, di entrate
una tantum
, non prevedibili, dalle
tasse automobilistiche; il gettito dei tributi erariali, pari a 1
miliardo e 72 milioni, è stato superiore alle previsioni di circa
48 milioni per effetto, in particolare, dell'incremento del gettito
dell'IVA e dell'IRES. Il gettito dei tributi erariali, come
peraltro negli anni precedenti, comprende, oltre al gettito di
competenza, l'importo di 65,8 milioni derivante dal riconoscimento
da parte dello Stato del mancato gettito delle accise birra ed
energia elettrica per gli anni 2011-2014 già iscritto in
contabilità con l'operazione di riaccertamento straordinario dei
residui.
Le entrate di natura patrimoniale, pari a 89 milioni, di cui il
78 percento riscosse nell'anno, sono state superiori alle
previsioni definitive per oltre 3 milioni per effetto soprattutto
di maggiori dividendi distribuiti dalle società direttamente
partecipate dalla Regione.
L'esame delle entrate totali mostra la significativa crescita
anche rispetto al livello medio degli ultimi quattro anni. Ciò che
si ritiene particolarmente importante se si considera che nel corso
del 2019 non si sono realizzate entrate patrimoniali
straordinarie.
Gli stanziamenti complessivi previsti per l'esercizio 2019 sono
pari a euro 1 miliardo e 750 milioni e al netto degli importi di
cui al fondo pluriennale vincolato di spesa, pari a euro 168
milioni, ammontano a euro 1 miliardo e 582 milioni dei quali sono
stati impegnati nel corso dell'esercizio 1 miliardo e 278
milioni.
Nel corso del 2019 il Consiglio ha approvato due leggi di
variazione di bilancio di previsione e la legge di assestamento. Il
risultato di amministrazione al 31 dicembre 2018, approvato con il
rendiconto dell'esercizio 2018 è pari a euro 157 milioni e 258
mila. Rispetto al risultato di amministrazione al 31 dicembre 2017,
che presentava un saldo negativo pari a 60 milioni, nel corso
dell'esercizio 2018 il disavanzo è stato interamente riassorbito e
il risultato di amministrazione rideterminato al 31 dicembre 2018 è
ampiamente positivo. Alle citate leggi si aggiungono le variazioni
di bilancio in applicazione di leggi regionali.
Il contributo alla finanza pubblica della Regione Autonoma Valle
d'Aosta per l'anno 2019 è stabilito nell'ammontare complessivo di
112 milioni di euro che sono stati impegnati e pagati nel corso
dell'anno. Il rapporto tra impegni e previsioni definitive relativo
all'attività effettivamente svolta dalla Regione si attesta al
76,14 percento. In termini assoluti il valore degli impegni ammonta
a euro 1 miliardo e 89 milioni a fronte di una previsione finale di
euro 1 miliardo e 430 milioni. Rispetto al rapporto tra impegni e
previsioni definitive del rendiconto 2018, pari al 78,28 percento,
i dati del rendiconto 2019 presentano uno scostamento in
diminuzione del 2,14 percento.
Per quanto concerne i pagamenti, complessivamente il 91,62
percento degli impegni è giunto al pagamento entro il termine di
esercizio per un totale di euro 1 miliardo e 171 milioni. Per
quanto concerne la distribuzione della spesa per missioni,
rappresentative degli ambiti di intervento della Regione, si
osserva una principale assunzione degli impegni nella missione 13,
Tutela della salute (21,36 percento), nella missione 4, Istruzione
e diritto allo studio (14,30 percento), nella missione 1, Servizi
istituzionali, generali e di gestione (9,52 percento), nella
missione 20, Fondi e accantonamenti (8,82 percento), nella missione
18, Relazioni con le altre autonomie territoriali e locali (l'8,61
percento).
Tale distribuzione della spesa dipende da diversi fattori: gli
impegni relativi alla missione 13 sono in larga parte riconducibili
a trasferimenti fatti dalla Regione all'Azienda USL della Valle
d'Aosta per il funzionamento del servizio sanitario regionale, non
partecipando al riparto del fondo sanitario nazionale, infatti la
Regione utilizza risorse proprie per la gestione della sanità.
Gli impegni assunti nella missione 14 riguardano principalmente
la spesa di personale relativa ai docenti delle scuole regionali di
ogni ordine e grado, in conseguenza della corretta imputazione
negli specifici programmi in relazione all'attività svolta dal
personale dipendente. Tali spese nell'anno 2018 erano ancora state
imputate nella missione 1 programma 10, in applicazione della
deroga concessa all'articolo 14, comma 3bis, del decreto
legislativo n. 118/2011. Gli ulteriori impegni riguardano i
finanziamenti alle istituzioni scolastiche che la Regione eroga
direttamente in virtù delle sue competenze statutarie.
Gli impegni di spesa della missione 1 riguardano principalmente
le spese del personale imputate nel programma 10, Risorse umane,
che, rispetto all'anno precedente, risultano in riduzione per le
motivazioni sopra esposte, i trasferimenti in conto capitale a
Finaosta relativi ad annualità ventennali per gli interventi di cui
all'articolo 40 della legge n. 40, le spese di regolazione
contabile e gli accreditamenti su conti correnti intrattenuti con
la Tesoreria centrale dello Stato nel programma 3, Gestione
economico-finanziaria, programmazione e provveditorato e, infine,
le spese per gli Organi istituzionali di cui al programma 1
nell'ambito dei quali si evidenzia il trasferimento annuo al
Consiglio regionale per il suo funzionamento e il trasferimento
all'istituto del sistema previdenziale dei Consiglieri
regionali.
Gli impegni della missione 20, Fondi e accantonamenti, infine
riguardano la spesa dovuta dalla Regione a titolo di contributo al
riequilibrio della finanza pubblica per l'anno 2019, pari a 112
milioni e 800 mila euro, che sono stati versati allo Stato per il
tramite della Tesoreria provinciale.
Si segnala infine la missione 18, Relazione con le altre
autonomie locali, nell'ambito della quale sono ricompresi gli
impegni per i trasferimenti senza vincolo destinazione a favore
degli Enti locali valdostani, del Consorzio degli Enti locali della
Valle d'Aosta e delle
Unités des Communes valdôtaines.
L'indicatore annuale di tempestività dei pagamenti per l'anno
2019 è meno 6 mediamente, pertanto le fatture sono state pagate con
sei giorni di anticipo rispetto alla loro naturale scadenza.
Il risultato di amministrazione al 31 dicembre 2019 è positivo e
pari a 369.396.899,10 euro. L'analisi del prospetto dimostrativo
del risultato di amministrazione evidenza pertanto un quadro
generale ampiamente positivo sia rispetto all'esercizio precedente
2018, sia rispetto agli esercizi 2016-2017 (per i quali, com'è
noto, l'amministrazione risultava in disavanzo).
Per quanto riguarda la composizione del risultato di
amministrazione dell'esercizio 2019, si evidenzia la seguente
destinazione: parte accantonata euro 136 milioni e 491 mila, parte
vincolata 56 milioni e 281 mila, parte libera 176 milioni e 624
mila. Lo stato patrimoniale infine attivo è pari a euro 4 miliardi
e 405 milioni. Infine il patrimonio netto ammonta complessivamente
a euro 3 miliardi e 156 milioni ed è così suddiviso: fondo di
rotazione pari a euro 2 miliardi e 125, riserve da risultato
economico di esercizi precedenti pari a complessivi 225 milioni,
riserve indisponibili per beni demaniali e beni culturali pari a
euro 540 milioni, risultato economico dell'esercizio pari a euro
264 milioni.
Presidente -
Apro la discussione generale. Ci sono
richieste di intervento, colleghi? Possiamo procedere alla
votazione? Articolo 1, metto in votazione. Ricordo che
l'approvazione di questa legge è propedeutica poi all'analisi del
testo di legge successivo. Io chiedo ai colleghi la cortesia di
rimanere in aula. Chiudo la votazione.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan)
Il Consiglio approva.
Presidente -
Metto in votazione l'articolo 2. Apro la
votazione. Chiudo la votazione.
Presenti: 35
Votanti: 18
Favorevoli: 18
Astenuti: 17 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Rini, Russo,
Sammaritani, Spelgatti e Vesan)
Il Consiglio approva.
Presidente -
Posso dare lo stesso risultato per
l'articolo 3? Stesso risultato. Posso dare lo stesso risultato per
l'articolo 4? Stesso risultato. Allegato 1. Stesso risultato.
Allegato 2. Stesso risultato. Posso dare lo stesso risultato per la
legge nel suo complesso? Stesso risultato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK