Consiglio Regionale della Valle d'Aosta - Oggetto del Consiglio n. 611 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 611 del 26 maggio 2004 - Resoconto
OGGETTO N. 611/XII - Ripercussioni sulla salute degli
ovini-caprini a seguito dell'introduzione di sistemi di
identificazione elettronica. (Interrogazione)
Interrogazione
Appreso che continuano le segnalazioni di agricoltori che
lamentano ripercussioni sulla salute delle capre in conseguenza
dell'inserimento del "bolo endoruminale" nel loro rumine;
Ricordato che tale sistema di identificazione elettronica
delle capre era stato avviato nel 1999 a titolo
sperimentale;
Al fine di avere un quadro preciso dell'attuale
situazione;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. qual è la situazione attuale in Valle d'Aosta per quanto
riguarda i sistemi di identificazione degli ovi-caprini;
2. quali inconvenienti sono stati segnalati e verificati in
merito all'utilizzo del bolo endoruminale;
3. qual è la diffusione, in Italia ed in Francia,
dell'utilizzo del bolo endoruminale per l'identificazione degli
ovi-caprini;
4. quali provvedimenti sui sistemi di identificazione degli
ovi-caprini sono previsti il futuro.
F.to: Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È un problema molto dibattuto la salute degli
ovini, caprini e bovini, dopo l'installazione di un "marker"
endoruminale. Chiaramente è un problema dibattuto, ma come tutti i
problemi bisogna dibatterlo forse in modo oggettivo, vedendo quelle
che sono le vere ripercussioni del problema soprattutto sulla
salute di questi animali.
È chiaro che, da una parte, l'apposizione di una targa a ovini e
caprini è determinante sia per problemi sanitari sia per problemi
aziendali; dall'altra parte, questa targa deve essere
riconoscibile, non rimuovibile e non dare conseguenze alla salute
di questi animali. Cosa c'è di oggettivo? Nel 1998 la nostra
Regione ha istituito un'anagrafe regionale del bestiame e delle
aziende, ha previsto un'identificazione elettronica con bolo
endoruminale in tutti i bovini e i caprini, aderendo ad un
protocollo che ormai non è solo nazionale, ma è internazionale -
che si chiama "Idea" -, al quale hanno aderito diversi stati. In
particolare sono stati marcati elettronicamente 42.309 bovini,
2.573 ovini, 4.648 caprini. L'attività di identificazione è
continuata negli anni 2002-2003-2004 su tutti gli animali della
rimonta, con la marcatura di circa 10.000 vitelli all'anno e di
circa 1000 bovini e caprini, quindi dei numeri molto elevati.
Per quanto attiene agli inconvenienti che si sono verificati e
che sono stati documentati, perché questa è l'oggettività della
questione, a noi risulta che hanno avuto problemi 2 vitelli e un
caprino su tutti questi numeri, ascrivibili alla tecnica di
applicazione. Avendo avuto delle osservazioni sulla salute degli
animali, si sono applicate anche attraverso l'anatomia patologica
delle indagini sul macello di questi animali; al momento non sono
state rilevate lesioni a carico di prestomaci riferiti ad azione
del bolo. A noi, oltre a questi danni avuti su 2 vitelli e un
caprino al momento dell'installazione, non risultano anche dopo
macellazione e dopo indagine anatomo-patologica delle lesioni al
prestomaco di questi animali, a cui era stata applicata questa
marca.
Giustamente nel maggio dello scorso anno, come lei sa, è stata
fatta una conferenza su questo argomento, senza addivenire a dei
risultati diversi. La diffusione dell'identificazione elettronica,
come è stato richiesto, è una tecnica che si sta sviluppando: sono
oltre un milione i capi identificati nell'ambito del "progetto
Idea" in Italia, Portogallo, Spagna, Germania, Olanda e Grecia. Per
quanto riguarda l'Italia, ha aderito a questo protocollo anche la
Sardegna, che attualmente ha identificato circa 400.000 capi
iscritti.
Com'è la situazione adesso? Da una parte, vi è una norma
regionale che prevede questa identificazione con questo bolo
endoruminale; dall'altra, un veterinario regionale che attesta che
di oggettivo, di danni documentati a livello di ovini, bovini e
caprini a seguito di questa procedura non ve ne sono; dall'altra
parte un'attenzione nostra a verificare il problema non appena vi
siano dei dati oggettivi riportati. Penso che i dati debbano essere
riportati al veterinario regionale, che ha il compito istituzionale
di verificare questa situazione.
Président - La parole au Conseiller Riccarand.
Riccarand (Arc-VA) - In realtà mi aspettavo che la risposta
venisse dall'Assessore all'agricoltura, perché è stata seguita
tutta la pratica dall'Assessorato all'agricoltura, ma non c'è alcun
problema, va benissimo anche sotto l'aspetto sanitario. Si vede che
c'è stata un'osmosi di competenze. Credo che la risposta sia stata
puntuale, ma anche problematica e aperta ad una verifica rispetto
ai problemi che ci sono.
Sul fatto che esistano dei problemi, credo sia un dato da tener
presente e approfondito, perché, al di là di questi dati
rassicuranti che lei ci dà - un solo caprino e 2 soli vitelli che
hanno avuto dei problemi -, vi sono riscontri negativi da parte di
un numero significativo di allevatori in particolare delle capre,
riscontri negativi che, anche dopo la fase immediatamente
successiva all'introduzione di questo bolo endoruminale - in quanto
si può capire che in una prima fase ci possa essere stata una
reazione negativa - continuano a rimanere. Questo significa che se
chi opera con questi animali riscontra questi problemi, insiste,
vuol dire che c'è un problema che non va sottovalutato.
Ho presentato questa interrogazione, anche perché mi è stata
fornita documentazione, c'è ormai tutta una corrispondenza nutrita
su questo argomento e io sono rimasto abbastanza sorpreso nel
leggere tutta una serie di lettere di allevatori di capre che
lamentano questo dato. Faccio solo degli esempi. Questa è una
lettera del 10 marzo 2004, quindi molto recente:
"la
sottoscritta..."
- nome, cognome, comune -
"... avendo
considerato che alcuni capi di caprini sono deceduti a causa del
bolo, chiede un risarcimento danni".
Poi, 9 aprile 2004:
"io
sottoscritto... sono possessore di un certo numero di capre,
constatando dopo l'applicazione del bolo endoruminale sui soggetti
del proprio allevamento una moria anomala degli stessi, non intendo
procedere all'applicazione e richiedo che vengano utilizzati metodi
meno distruttivi del sistema identificativo imposto".
Voglio citarne ancora una, perché mi ha molto colpito, che è una
lettera più vecchia, risale al 21 agosto 2002 ed è di
un'allevatrice, la quale scrive:
"io sottoscritta..."
-
nome, cognome -
"... come giovane allevatrice, cioè amante delle
capre dal 1995, ho riscontrato che i primi anni tutto era più
semplice per allevare capre, sia sulla burocrazia dei documenti sia
sui riconoscimenti delle stesse. Negli ultimi due anni, cioè da
quando è stato obbligatorio l'uso del riconoscimento tramite bolo,
ho riscontrato una mortalità più frequente e più o meno tutte con
la stessa patologia. Le capre cominciano a mangiare sempre meno,
quindi a non ruminare, quindi a deperire, quindi ad avere le feci
in diarrea e quindi si giunge alla morte dell'animale. Non dico che
sia sicuramente il bolo, cioè quel corpo estraneo nello stomaco
dell'animale, però perché se l'animale è nato senza, gli si deve
introdurre un corpo di tali dimensioni? Con questo vorrei
concludere facendovi notare che se anche all'essere umano
introducessero un corpo estraneo, come si potrebbe vivere: meglio o
peggio?".
Sono domande poste con un po' di ingenuità e molta semplicità,
però è un problema che esiste e credo che un approfondimento vada
fatto, anche perché a me sembra che alcune recenti ordinanze fatte
da alcuni sindaci rispetto a questo tema, vadano al di là delle
righe. Ci sono alcuni sindaci, ad esempio quello di Perloz - ma non
è l'unico -, che ha fatto delle ordinanze dicendo agli allevatori
dicendo di fare certe cose, minacciando il ricorso alla forza
pubblica, autorizzata esplicitamente con il presente provvedimento.
Ora, non credo che sia questo il sistema per affrontare un
problema; può anche darsi che ci siano degli allarmismi eccessivi,
ma va fatta un'azione di approfondimento e di convinzione, anche
perché ho visto che la normativa comunitaria a cui si fa
riferimento, è ben lungi dal dire: "bisogna seguire questo
sistema". Dà una indicazione per il 2008, di usare un sistema di
identificazione elettronica, ma intanto lo sottopone ad ulteriori
verifiche ed è una data che può anche slittare; soprattutto non
dice quale sistema, che può essere il bolo, ma anche altri sistemi
di identificazione elettronica.
La raccomandazione che farei con questa interrogazione, a
commento della risposta dell'Assessore, è di approfondire
maggiormente tale questione e di avere un rapporto di maggiore
disponibilità nei confronti degli allevatori, senza ricorrere ad
imposizioni che sono antipatiche e che non risolvono assolutamente
il problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK