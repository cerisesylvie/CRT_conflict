Consiglio Regionale della Valle d'Aosta - Oggetto del Consiglio n. 2237 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2237 del 8 novembre 2006 - Resoconto
OGGETTO N. 2237/XII - Realizzazione di una strada poderale
nel Comune di Ayas. (Interrogazione)
Interrogazione
Appreso che è in fase di completamento una strada poderale
che partendo da Saint-Jacques dovrebbe raggiungere un'area posta
poco a valle del mayen Rejache;
Constatato che sono pervenute segnalazioni sul pessimo stato
in cui verserebbe l'area boscata e un tratto del sentiero che
partendo da
Saint Jacques sale a
Resy;
Ritenuto opportuno conoscere a fondo la procedura di
autorizzazione;
il sottoscritto Consigliere regionale
Interroga
l'Assessore competente per sapere:
1) quali motivazioni sono state prodotte per giustificare la
costruzione della strada;
2) attraverso quali procedure autorizzatorie ne è stata
consentita la realizzazione;
3) quali benefici potranno essere realizzati;
4) se sono stati valutati gli impatti negativi sulla
fruibilità dell'itinerario Saint-Jacques-Resy.
F.to: Venturella
Presidente
- Informo che sono stati presentati 2
emendamenti da parte dei colleghi del gruppo "Arcobaleno" sul
disegno di legge n. 120 e un emendamento dell'Assessore Cerise sul
disegno di legge n. 121. Vi saranno distribuiti insieme alle
relazioni.
La parola all'Assessore all'agricoltura e risorse naturali,
Isabellon.
Isabellon (UV)
- In merito alla strada di Rejache in
Comune di Ayas, occorre fare alcune premesse, precisamente che un
privato, proprietario di una zona boscata di 5 ettari, in Comune di
Ayas, in località Rejache, ha presentato domanda di adesione al
Piano di sviluppo rurale 2000-2006, precisamente in merito alla
misura "3.4", forestazione, azione "3.4.2", che riguarda la
pianificazione forestale, e il punto successivo le infrastrutture
forestali in data 3 marzo 2005. Il proprietario chiedeva di poter
accedere ai finanziamenti del Piano di sviluppo rurale per la
realizzazione di un piano di miglioramento forestale e di una pista
di accesso alla proprietà.
La prima domanda riguarda
"quali motivazioni sono state
prodotte per giustificare la costruzione della strada"
, qui
bisogna richiamare le procedure. Nel Piano di sviluppo rurale è
prevista la concessione di contributi per la realizzazione di tagli
colturali a partire da una superficie boscata di 0,25 ettari:
questo è il minimo necessario per poter accedere a tale
finanziamento. Nel caso specifico si tratta di una superficie di
circa 5 ettari, che richiede la presentazione di un elaborato
specifico, ossia di un piano di miglioramento redatto da un
professionista del settore forestale. Il piano di miglioramento in
questione, che riguarda le superfici boscate citate in precedenza,
prevede interventi di taglio colturale finalizzato all'affermazione
della rinnovazione naturale e al miglioramento delle
caratteristiche quantitative e qualitative dei popolamenti
forestali del comprensorio. Oltre a un taglio colturale già
effettuato, sono previsti interventi nel prossimo quindicennio di
validità del piano. Per l'intervento attuale e per quelli futuri
era perciò indispensabile realizzare una pista, seppure di ridotte
dimensioni, al fine di accedere con mezzi meccanici atti
all'utilizzazione forestale e al trasporto del legname. La
costruzione della pista è perciò giustificata dalla necessità di
effettuare le attività colturali iniziali, sia per continuare in
futuro... che con quelle periodiche.
Punto n. 2:
"attraverso quali procedure autorizzatorie ne è
stata consentita la realizzazione"
, la richiesta di adesione al
Piano di sviluppo rurale è stata presentata in data 3 marzo 2005 ed
è completa di tutte le autorizzazioni previste dalla legge,
precisamente: parere favorevole in relazione alla legge forestale
n. 3267/1923 in data 16 novembre 2001; parere favorevole, in
relazione alla legge paesistica, in data 22 marzo 2001; parere
favorevole del Servizio cartografia e assetto del territorio in
data 6 novembre 2001; parere favorevole espresso dalla Direzione
urbanistica in data 6 novembre 2001; deliberazione della Giunta
regionale n. 1050/2002 di valutazione positiva sulla compatibilità
ambientale del progetto; concessione edilizia del Comune di Ayas
del 26 agosto 2004. Tutte le autorizzazioni quindi sono state
prodotte.
Punto n. 3:
"quali benefici potranno essere realizzati"
,
dalla lettura del piano di miglioramento si evince che sono
necessari interventi colturali per facilitare la rinnovazione
naturale e l'evoluzione del popolamento verso una forma stabile.
Sono inoltre necessari interventi volti a selezionare gli individui
migliori e perciò a provocare un miglioramento qualitativo del
popolamento. Da rilievi puntuali effettuati dal tecnico incaricato
è stata calcolata una provvigione di 100 mc/ettaro, di cui 65% di
picea e 35% di larice. Il volume della pianta media è discreto,
ossia di 0,80 mc. In seguito agli interventi colturali il bosco
dovrebbe, nel quindicennio di validità, aumentare da 100 mc/ettaro
a 150 mc/ettaro; il prelievo sarà pari al 26% della massa nel
quindicennio. Il vantaggio del taglio colturale sarà di favorire,
nel suddetto periodo di validità del piano, l'insediamento della
rinnovazione naturale e perciò di assicurare un futuro al
popolamento. La strada di accesso al bosco va a servire un
comprensorio molto più ampio di quello definito inizialmente
relativo ai 5 ettari, infatti la strada faciliterà anche le
utilizzazioni forestali nel comprensorio a monte e sui due lati
della proprietà del richiedente.
Punto n. 4:
"se sono stati valutati gli impatti negativi
sulla fruibilità dell'itinerario
Saint-Jacques/Resy"
,
qui occorre dire che quell'itinerario è un tratto dell'alta via n.
1, che proveniente dal Col di Nana passa per Saint-Jacques,
raggiunge i rifugi Ferraro e Guide Frachey e prosegue per il Col
Pinter. Nel corso dei sopralluoghi preliminari, prima dell'inizio
dei lavori di costruzione della pista, si è raccomandato al
proprietario dell'area boscata di provvedere al collegamento del
sentiero nei punti di contatto e di interferenza con la strada di
intersezione. In effetti nei tratti intercettati dalla strada il
sentiero è stato puntualmente sistemato ed evidenziato con della
segnaletica orizzontale ed è stato realizzato l'invito dalla strada
al sentiero con tratti di recinzione in legno.
Per concludere, è importante sottolineare che non è
assolutamente vero quanto detto nella premessa dell'interrogazione,
ossia che il bosco versa in cattive condizioni, in quanto è stato
recentemente utilizzato secondo quanto prescritto dalla stazione
forestale e tanto meno che il sentiero non è percorribile, in
quanto è stato oggetto di sistemazione puntuale da parte delle
squadre forestali della Direzione sistemazioni montane nel corso
degli anni 2004-2005. Il sentiero è perciò perfettamente fruibile
dagli escursionisti.
Presidente
- La parola al Consigliere Venturella.
Venturella (Arc-VA)
- Abbiamo scoperto che tale pista
forestale è inserita in questo piano di miglioramento. Alcuni
colleghi hanno ricevuto una mia "e-mail", l'hanno ricevuta anche in
sala stampa, perché ho fotografato la pista e potranno avere
testimonianza diretta di come essa non sia altro che una strada di
accesso alla baita di Rejache, non ha alcuna caratteristica di
pista forestale, è una vera e propria strada poderale. Mi ricordo
che il Presidente Borre in III Commissione, quando lei, Assessore,
aveva presentato il piano di sistemazione sulla sentieristica,
diceva: "ma si potrebbe evitare di utilizzare quei tondini che
provengono chissà da dove, ma utilizzare materiale in loco?"
Ebbene, Presidente Borre, se lei si avvicina allo schermo del suo
collega Cesal e apre la posta elettronica, vedrà che quella strada
è fatta nel modo che lei aborriva. Questa strada è una pista che
nessuno voleva in paese, è una pista che è stata autorizzata; voi
pensate da Blanchard, che è una delle frazioni di Saint-Jacques,
saliva verso Resy... e, se qualcuno ha interesse, vi sono le foto,
questa pista con un paio di tornanti non ha alcuna caratteristica
della pista forestale, di quello che gli esperti chiamano il
"pistino", quello che serve per facilitare l'esbosco delle piante
abbattute. Esistono degli attraversamenti, gli attraversamenti del
torrente che scende da Resy verso Blanchard sono intubati e mi
chiedo se questo è il rispetto. Lei, Assessore, sa che esiste una
lettera alla stampa di alcuni turisti; è vero, "non ascoltiamo i
turisti e non abbiamo lezioni da prendere da nessuno", però ogni
tanto un po' di considerazione poteva esserci. Questa pista
forestale non è una pista forestale, è una strada di accesso voluta
da un privato e nulla è stato autorizzato in maniera illegittima,
non ho detto questo, ma il luogo che veniva chiamato dai turisti la
"fonte degli scoiattoli"... ha poco importanza il nome dato, ma da
Blanchard il primo tratto era un sito che era il biglietto da
visita per gli escursionisti che lasciavano la macchina a
Saint-Jacques e si dirigevano verso la strada che poi sale ai piani
di Verra... era un bosco molto caratteristico, vada a chiedere alla
gente del paese un giudizio anche amichevole su questa cosa e vedrà
che proprio questa strada è stata autorizzata, tutto
legittimamente, ma sicuramente non era da fare. Quando lei dice che
è una pista forestale, allora la invito a guardare le foto, gliele
spedirò per opportuna conoscenza e mi dica lei se questa è una
pista forestale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK