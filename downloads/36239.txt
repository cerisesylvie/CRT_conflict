Consiglio Regionale della Valle d'Aosta - Oggetto del Consiglio n. 487 del 12 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 487 del 12 marzo 2014 - Resoconto
OGGETTO N. 487/XIV - Reiezione di mozione: "Impegno del
Governo regionale a promuovere iniziative nei confronti di AGEA per
la liquidazione dei contributi alle aziende agricole relativi alle
superfici non interessate dalle indagini della Guardia di
finanza".
Président
- Pour l'illustration, la parole au collègue
Nogara.
Nogara (UVP)
- Merci Président.
Assessore Testolin, nel Consiglio del 26 settembre 2013 avevamo
presentato un'interpellanza in cui le chiedevamo di adoperarsi per
scongiurare l'ipotesi di blocco dei pagamenti delle misure
agroalimentari. In seguito a quella interpellanza, lei ci aveva
dato le massime assicurazioni che, anche per le informazioni che
avevate preso, non sarebbe in pratica successo nulla, invece
abbiamo avuto, diciamo, una sgradita sorpresa quando circa
120-130...adesso esattamente quante sono le aziende bloccate per i
contributi agroalimentari...sono state bloccate anche qui in Valle
d'Aosta. Ecco, in seguito ad informazioni che abbiamo acquisito, a
noi risulta che l'elenco degli agricoltori che hanno commesso
eventuali truffe... Subito anche dai giornali si diceva che era
stata un'indagine condotta autonomamente dalla Guardia di finanza,
invece in seguito, appunto, come le dicevo, a nostre
informazioni...l'elenco di queste aziende valdostane è stato
fornito da AGEA agli uffici di Roma del Nucleo antitruffe per
quelli che sono i finanziamenti europei o statali. Gli uffici di
Roma li hanno trasmessi agli uffici qua di Aosta della Guardia di
finanza.
È chiaro che, tra l'altro, ci piacerebbe anche sapere da dove è
saltato fuori quest'elenco, perché molto probabilmente, sempre da
quello che ci hanno detto, quest'elenco è partito qua dall'AREA è
stato mandato giù all'AGEA a Roma e l'AGEA non ha fatto altro che
trasmetterlo alla Guardia di finanza. Ecco, io le ho fatto tutto
questo capello, perché? Perché lei, come rappresentante
dell'Assessorato...vi siete, diciamo, adoperati per aiutare queste
persone, che è chiaro che sono in grande difficoltà, perché tutti
questi agricoltori, allevatori che facevano conto su questi soldi
che dovevano arrivare da questi finanziamenti CEE si sono trovati
ad avere tutto quello che avevano da pagare e con i contributi
bloccati. Voi allora avete fatto da tramite per agevolare queste
persone con le banche, cercando con dei tassi agevolati che, per
quanto mi risulta, vanno dal 2 al 5 percento a seconda della
solvibilità delle aziende...di poter avere come mutui o come
prestiti delle somme di denaro, che sono circa l'80 per cento di
quanto dovuto per i contributi. Per carità, è stata una buona
iniziativa, però comunque questi allevatori, questi agricoltori si
troveranno a scadenza a dover pagare, a parte gli interessi...a
dover pagare subito degli oneri per poter aprire questi mutui che,
come ricordava anche ieri il mio collega Grosjean, sono intorno ai
1.000-1.200 euro solo per poter attivare le pratiche e poi ci sono
gli interessi e, quando sarà il momento poi di ridare questi soldi,
si troveranno di nuovo in difficoltà.
Noi abbiamo appreso dagli organi di stampa una notizia, secondo
noi, molto interessante. Le leggo appunto l'articolo che ha
riportato questa notizia, una parte chiaramente:
"i fascicoli
interessati dall'indagine in Piemonte sono circa 5.000. Ora AGEA
(Agenzia Nazionale per le Erogazioni Agricole) ci ha dato
l'autorizzazione per liquidare la parte relativa alle superfici che
non presentano problemi
- qui viene messo così perché il
Piemonte ha l'Agenzia che è ente pagatore, però comunque è AGEA che
deve autorizzare l'Agenzia piemontese al pagamento -
spiega
Claudio Sacchetto, Assessore regionale all'agricoltura, vale a dire
circa 55 milioni di euro sui 70 richiesti. La differenza di quella
relativa ai terreni per i quali la Guardia di finanza deve
completare gli accertamenti"
. Ecco, allora è chiaro che il
ragionamento che è stato fatto è che, se una Regione come il
Piemonte è riuscita con AGEA ad avere l'autorizzazione ad almeno
liquidare le parti di terreno che non sono interessate dalle
indagini...perché vi voglio ricordare che, in base all'indagine, se
un agricoltore presenta una...cioè gli viene bloccata tutta la
pratica, non è che gli viene bloccata solo la parte che è
interessata...queste persone, questi agricoltori, è vero che lo sa
benissimo, Assessore, hanno tutta la pratica bloccata. Allora
AGEA...e questa è una dichiarazione dell'Assessore all'agricoltura,
virgolettata, perciò penso che non siano delle storie, sono
riusciti ad ottenere questo. Addirittura nei giorni susseguenti,
immediatamente dopo, c'è un articolo sempre su
La Stampa
,
dove alcuni coltivatori, grazie alla collaborazione che hanno con
la Coldiretti...la Coldiretti ha subito messo degli avvocati per
intraprendere...non intraprendere, per controllare, monitorare la
situazione, perché ARPEA, che è l'Agenzia piemontese, eroghi
immediatamente, qui si parla entro marzo, i 55 milioni che AGEA ha
dato l'autorizzazione ad erogare.
Ecco, a questo punto cosa chiediamo noi con questa mozione? Non
chiediamo altro che l'impegno da parte sua, Assessore, e da parte
dell'Assessorato, di scendere a Roma, avere contatti e capire se è
possibile anche per noi ottenere una situazione del genere. Anche
perché le assicuro, io mi sono un po' informato, anche se siete
riusciti ad avere queste agevolazioni con le banche per eventuali
mutui, o per eventuali prestiti, non molti allevatori hanno aderito
a questo, anche memori di quello che era già successo nell'anno
2007, 2008, mi pare, che ha ancora degli strascichi ancora oggi,
perché ancora oggi ci sono degli allevatori che devono ancora
restituire...
(interruzione dell'Assessore Testolin, fuori
microfono)
...questo però non era con le banche, ha ragione Assessore, era
soprattutto con l'Assessorato, hanno ancora dei debiti nei
confronti dell'Assessorato ed è chiaro che i soldi sono sempre
quelli, sono sempre al limite e ci sono grosse difficoltà per i
rientri di queste cifre. Ecco, le chiediamo appunto con questa
mozione di contattare, al limite anche vedere con la Regione
Piemonte come si sono mossi, probabilmente lo avete già fatto e
avere dei contatti con Roma per capire quali sono le iniziative che
si devono attuare, visto che sono già state attuate con la Regione
Piemonte, perché vengano attuate anche qui in Valle. Grazie.
Si dà atto che dalle ore 11,00 assume la presidenza il
Vicepresidente Lanièce.
Lanièce (Presidente)
- Abbiamo aperto la discussione
generale. Qualcuno che vuole prendere la parola? Non vi sono
richieste di intervento da parte di nessuno? Se non vi sono
richieste, io dichiaro chiusa la discussione generale. Ha chiesto
la parola all'Assessore Testolin, ne ha facoltà.
Testolin (UV)
- Grazie Presidente.
Grazie della mozione, anche perché dà l'occasione di poter
disquisire in sede pubblica di quello che ci siamo già più volte
detti a partire da ottobre in avanti, anche per le vie informali
proprio perché questo è motivo di preoccupazione un po' per tutti
sia all'interno dell'Assessorato, sia all'interno del Consiglio e
soprattutto all'interno degli agricoltori che si vedono bloccate
delle pratiche. Tengo solo a sottolineare come l'indagine, come già
ribadito precedentemente, è un'indagine a livello nazionale e, come
forse erroneamente è emerso dai giornali, non c'è stata
assolutamente nessuna trasmissione da AREA a Roma di informazioni
che abbiano, diciamo, indicato ditte da segnalare piuttosto che no.
I parametri sono stati fissati da AGEA, comunicati alla Guardia di
finanza, che è andata direttamente ad intervenire su quelli che
erano i fascicoli segnalati.
Per quanto riguarda la situazione in generale e la problematica,
va comunque sottolineato che è stata subito oggetto di
interessamento sia da parte dell'Assessorato, sia da parte di AREA
per cercare di risolvere le criticità emerse in seguito al blocco
dei pagamenti appunto e si è cercato di interloquire subito e
prontamente con gli uffici di AGEA Generale a Roma dove si è scesi
in data 20 novembre e si è parlato con i vertici di AGEA
Coordinamento, che è quella che sostanzialmente ha disposto questi
50.000 blocchi a livello nazionale. Successivamente si è
interloquito anche con la Guardia di finanza con un incontro che si
è effettuato il 23 di dicembre scorso con il comando locale per
capire quali potevano essere gli elementi di sostegno da parte
dell'Assessorato e da parte di AREA nello specifico per poter far
progredire con più rapidità quelle che erano le indagini in corso.
A tal proposito si ricorda, peraltro, come già menzionato anche nei
precedenti interventi in Consiglio riguardanti la stessa tematica,
come AREA si sia impegnata appunto fin dal novembre scorso su due
fronti: uno appunto quello della Guardia di finanza per l'attività
di indagine al fine di garantire il più rapido progredire
dell'inchiesta e con gli organi centrali di AGEA con l'obiettivo
appunto di sollecitare i pagamenti relativi alle superfici non
interessate da indagini.
Parallelamente all'attività di AREA si sottolinea come
l'Assessorato stesso abbia inviato in data 11 febbraio 2014, quindi
ben prima che ci fosse questo tipo di intervento in Consiglio, una
nota scritta al Direttore generale di AGEA, il dottor Nanni, al
Direttore dello sviluppo rurale, dottor Steidl, e al Direttore
dell'organo pagatore di AGEA, dottoressa Lo Conte, chiedendo di
essere messo a conoscenza delle tempistiche e delle modalità di
pagamento delle domande 2013 relative ai beneficiari non sottoposti
a sequestro da parte dell'Autorità giudiziaria e i provvedimenti
che AGEA intenderà adottare nei confronti delle varie situazioni
che provocano i blocchi; di conoscere, anche per il tramite di
AREA, se è ipotizzabile una data massima di completamento delle
indagini, nonché le tempistiche e le modalità di sblocco dei
fascicoli sottoposti a misure preventive e, infine, di conoscere le
modalità e i termini di pagamento delle domande relative alle
annualità precedenti e comunque ammissibili ad aiuto, ma bloccate,
proprio, come diceva lei, in seguito al succitato blocco e
ribadendo anche la disponibilità immediata ad un confronto con gli
organi competenti di AGEA. A seguito di questa richiesta, quindi ad
un mese di distanza circa, in questi ultimi giorni i vertici di
AGEA si sono resi disponibili ad un incontro e nelle reciproche
intenzioni è già da tenersi prima della fine del mese; la prossima
settimana quindi ci sarà la possibilità di confrontarsi proprio per
portare avanti quest'istanza nella sede deputata.
A chiarimento della complessità comunque della situazione...e
come questo sia un po' comune a tutte le realtà regionali...e della
sua continua evoluzione, evidenziamo anche però come la criticità
della situazione abbia portato proprio il 12 febbraio, quindi
successivamente per un caso così...fortuito a quello che era stato
il nostro invio, anche tutti gli organi pagatori di tutte le
Regioni, compreso l'organo pagatore di AGEA, che è l'organismo
pagatore per la nostra Regione, ad inviare una lettera firmata in
maniera congiunta ad AGEA Coordinamento chiedendo con forza
chiarezza sulla gestione delle attività di indagine e una maggiore
autonomia interpretativa sulle singole situazioni oggetto
dell'indagine stessa, segnalando l'elevato impatto economico che il
blocco dei pagamenti riveste sul settore agricolo e il peso
dell'imponente mole di lavoro e di verifica sull'attività degli
organismi pagatori e confermando la tipicità del blocco imposte e
pagamenti. Al fine di sollecitare risposte chiare da parte di AGEA
Coordinamento sull'opportunità di mantenere il blocco dei
pagamenti, gli organismi pagatori si sono resi disponibili ad
attendere fino al 31 marzo del 2014; se entro tale data non saranno
pervenuti specifici provvedimenti di blocco dei pagamenti emessi
dall'Autorità giudiziaria, quale organo riconosciuto competente in
modo inequivocabile in materia, gli organismi pagatori, quindi
tutti, sia quelli regionali che quello, diciamo, nazionale,
ventilano la possibilità di riprendere le ordinarie attività di
erogazione e faranno comunque seguito specifiche attività di
controllo e di approfondimento. Questo per spiegare che comunque
c'è stato un intervento, diciamo, a livello nazionale, ivi compreso
il nostro ente pagatore su sollecitazioni ovviamente di tutte
quelle che sono le realtà che sono coinvolte e che coinvolgono, lo
ripeto, 50.000 aziende in tutta Italia.
Per quanto attiene, invece, le dichiarazioni talvolta un po'
così...magari sommarie, che anche noi abbiamo modo di cogliere
sugli organi di informazione piemontesi e non solo, è di tutta
evidenza che, nel riportare tali dichiarazioni, a volte in maniera
parziale, non si considera con la dovuta accuratezza la normativa
comunitaria a proposito di sanzioni e riduzioni. Entrando più nel
merito, è pertanto un po' semplicistico affermare che è possibile
pagare sulla parte che non è interessata da problemi. Tale
affermazione ovviamente può trovare più comodo riscontro in
riferimento al pagamento del premio unico, dove non c'è relazione
diretta tra gli importi erogabili e le superfici, limitando a tale
ambito e non è evidentemente riconducibile ai pagamenti relativi
alle misure del PSR, che invece sono, diciamo, direttamente
correlate con la superficie. Nel primo caso è sufficiente che i
titoli detenuti dall'azienda, quegli stessi titoli che provocano la
monticazione di aziende di fuori valle in Valle d'Aosta, è
sufficiente che questi titoli siano coperti da altrettante
superfici agricole che normalmente eccedono di gran lunga quelle
che sono poi le richieste. Il fatto di individuare come limite il
20 percento di superfici regolari costituisce un elemento
prudenziale che consente lo sblocco, ma solo appunto del premio
unico. Inoltre le informazioni a disposizione parlano di sblocchi
relativi a contratti stipulati con enti pubblici, una casistica che
qua in Valle d'Aosta non era presente. Non parlano invece di
sblocchi relativi ai contratti d'affitto effettuati con danti causa
deceduti, che è la casistica per la quale sono state bloccate la
maggior parte delle aziende in Valle d'Aosta. Questo quindi a
dimostrare che anche in realtà come il Piemonte, come del resto in
tutto il resto d'Italia, tali tipologie particolarmente onerose e
più complicate da un punto di vista, diciamo, anche
d'indagine...per queste tipologie non è ancora ipotizzata una
soluzione a brevissimo termine se non quella già indicata, diciamo,
dagli organismi pagatori e che dovrà vedere attuazione
eventualmente dopo il 31 marzo, speriamo.
È importante comunque evidenziare che anche altre Regioni con
organismo pagatore autonomo non abbiano ancora esplicitato alcunché
in tal senso oltre alla lettera summenzionata, per esempio, da un
confronto con le strutture della Provincia autonoma di Bolzano, con
la quale abbiamo intrattenuto rapporti abbastanza stretti e per
questa tematica, e per altre tematiche, è emerso che, data la
delicatezza della situazione, i pagamenti resteranno comunque
bloccati in attesa di una comunicazione ufficiale da parte di AGEA,
così come sta avvenendo per la nostra realtà e per le altre realtà
nazionali.
In linea con quanto già dichiarato nella seduta del 25
settembre, invece, relativamente al secondo, diciamo, impegno che
viene richiesto all'interno della mozione, cioè quello di
trasformare AREA in organismo pagatore, si sottolinea, come già
fatto peraltro in quella seduta, che le scelte relative
all'accreditamento dell'organismo pagatore debbano essere valutate
sulla base di una serie di considerazioni tecniche ed economiche.
In uno scenario che oggi è mutato rispetto alla scorsa
programmazione, dove oggi AREA opera in base a delle procedure
comunque condivise con AGEA sulle quali si è operato e migliorato
molto in questi ultimi anni. La funzione di un organismo pagatore,
solo per riassumere quelle che sono le sue caratteristiche, si
delinea in tre elementi: una funzione di autorizzazione dei
pagamenti, ovvero il determinare l'importo da pagare ai
richiedenti; una funzione di esecuzione dei pagamenti, ovvero
impartire alla tesoreria le istruzioni per il pagamento stesso e
una funzione di contabilizzazione dei pagamenti, ovvero la
registrazione dei pagamenti eseguiti nei libri contabili della
commissione tramite l'organismo di coordinamento nazionale, cioè
l'AGEA. Da questa breve esposizione consegue che la fase A,
attualmente svolta da AREA, costituisce già il fulcro dei
pagamenti, poiché AGEA non fa altro che eseguire gli ordini
impartiti dall'Agenzia regionale. Attualmente 13 Regioni si
appoggiano ad AGEA, mentre 7 hanno costituito un proprio organismo
pagatore. La costituzione dell'organismo pagatore trae fondamento
soprattutto dalla possibilità di gestire in aggiunta al PSR anche
la domanda unica, che è quella di cui parlavamo prima relativamente
ai titoli. Su scala italiana le domande uniche valgono 27 miliardi
contro i 9 miliardi dello sviluppo rurale. Questo rapporto di 3 a 1
per la Valle d'Aosta si ribalta con un rapporto di 1 a 8, vale a
dire che le domande uniche sono di molto inferiori a quello che è
il valore del PSR. Tale aspetto può essere considerato un primo
elemento di criticità nel giustificare un impegno oneroso come la
costituzione di un organismo pagatore regionale. Un eventuale
beneficio atteso dal riconoscimento a organismo pagatore regionale
potrebbe riguardare una maggiore celerità nei pagamenti che
mediamente può venire quantificata in una ventina di giorni, cioè
il tempo intercorrente tra l'okay che parte da Aosta per arrivare a
Roma, mentre a carico della struttura regionale ricadrebbero i
controlli di primo e secondo livello di tutta la contabilità
europea e nazionale, nonché la costituzione di una tesoreria. Gli
oneri connessi a questo tipo di trasformazione aumenterebbero il
costo, diciamo, della struttura per un importo che equivarrebbe
alle 8-10 unità di personale suppletive, nonché la dotazione di un
sistema di gestione e di controllo, di un sistema informatico, di
un sistema territoriale e, infine, di un servizio di tesoreria.
In relazione allo specifico argomento legato al blocco dei
pagamenti, come già esplicitato in precedenza, non si ritiene che
le Regioni e le Province autonome del nord dotate dell'organismo
pagatore proprio abbiano potuto risolvere quindi più celermente
rispetto a noi la situazione. La questione del blocco dei
pagamenti, diciamo, quindi non dipende squisitamente o
esclusivamente da una maggiore autonomia erogativa. Una riflessione
in merito alla costituzione di un eventuale organismo pagatore
regionale potrebbe dunque essere sicuramente fatta, alla luce delle
considerazioni sopra esposte, però diventa un po' insostenibile,
considerata la situazione economica e le risorse ad oggi
disponibili e quindi non si ritiene al momento di poter procedere
in questa direzione.
In conclusione, considerato il vostro riferimento alle
iniziative del Piemonte che non trova totale o comunque esaustiva
risposta in merito allo sviluppo dello sblocco dei pagamenti, il
punto 1 della mozione non può essere accettato nel suo complesso,
mentre il secondo punto direi che, per le motivazioni sopracitate,
in questo momento non è assolutamente accoglibile. Ricordando però
come si sia pianificato proprio a breve, nella prossima settimana,
un incontro con i vertici dell'organismo pagatore di AGEA per
definire le varie questioni, ribadiamo fin d'ora l'impegno che
comunque ha caratterizzato già dal mese di novembre fino ad
arrivare ad oggi per cercare di trovare assolutamente una
soluzione, nel più breve tempo possibile, con quelle che sono le
strutture competenti che possono dare l'autorizzazione allo sblocco
di queste pratiche.
Si dà atto che dalle ore 11,12 riassume la presidenza il
Presidente Emily Rini.
Rini (Presidente)
- Possiamo aprire la discussione
generale. La parola al collega Nogara.
Nogara (UVP)
- Merci Président.
La ringrazio per le risposte che ci ha dato, Assessore, e le
dico già che per il primo punto noi ci siamo basati su quanto
abbiamo appreso dagli organi di stampa, ci siamo basati su
informazioni che avevamo e, visto l'impegno che avete messo in
questi mesi per poter risolvere la cosa, sul primo punto si
potrebbe essere d'accordo sul fatto di emendarlo, emendarlo perché,
effettivamente, quello che mi ha spiegato ci ha in parte
soddisfatto.
Per quanto riguarda il secondo punto, invece siamo di nuovo alle
solite con il fatto dell'ente pagatore. Vede, il fatto di avere un
ente pagatore qui in Valle d'Aosta siamo consapevoli che è un onere
in più per l'Amministrazione, ma è un onere forse relativo, anche
perché molti...come posso dire? impiegati, molti lavoratori che
sono impegnati adesso nell'Assessorato dell'agricoltura e foreste,
per la situazione economica, per la situazione di crisi che versa
in questo momento la nostra Regione, molto probabilmente potrebbero
essere spostati in altri settori, come potrebbero essere
spostati...come sono state spostate tante persone che lavorano
adesso in AREA, potrebbero essere spostati lì e, diciamo, sotto
l'aspetto economico, la cosa non cambierebbe molto, perché
sarebbero sempre e comunque personale assunto dall'Amministrazione
e quindi pagato.
I problemi grossi che abbiamo noi e soprattutto adesso con AGEA
sono due o anche tre: innanzitutto il contenzioso che c'è sempre
per le foto aeree che vengono fatte sul nostro territorio, o che
sono state fatte, che comunque lei mi dice che c'è collaborazione,
ma sa benissimo come funziona. A quest'Agenzia di Parma che viene a
discutere qui in Valle sulle contestazioni che ci sono alla fine
bisogna sempre mollarne un pezzo, dire: "magari 2 metri
quadri...avete ragione", vengono scalati, perché altrimenti
quest'Agenzia non viene pagata per il lavoro che viene fatto e
questo lo sappiamo tutti ed è un problema, perché tutte le volte ci
sono grandi code, grandi file lì in questi uffici, perché c'è la
discussione con queste persone, che discutono... Noi abbiamo
avuto...le dico solo un caso, per esempio, ci sono state delle
discussioni a Cogne, perché l'avevano inserito come una risaia,
perché avevano aperto l'impianto di innevamento in quel momento che
è passato l'aereo a fare la foto aerea e il piano di Sant'Orso
sembrava una risaia e, siccome sono automatiche queste
interpretazioni delle fotografie, il prato di Sant'Orso era stato
messo come risaia. È chiaro che questo è un problema che si risolve
velocemente, perché è facile dimostrare che il prato di Sant'Orso
non è una risaia, ma è per farvi capire quali sono le problematiche
e i problemi su queste foto aeree che vengono fatte. Ad avere AREA
con i suoi tecnici qui a disposizione sono problemi che si
risolvono in cinque minuti, invece di risolverli in sei mesi come
spesso accade, perché la pratica ti viene bloccata, viene bloccata
da AGEA e non si muove niente, e questo lo sapete benissimo.
Un altro problema grosso che c'è - forse qua colpisce poche
aziende, mi sembra che siano tre le aziende valdostane colpite - è
che sopra i 1.000 numeri di catasto il programma di AGEA non
l'accetta, perciò ci sono delle aziende valdostane che superano i
1.000 numeri di catasto...ecco, qui non si può entrare...e queste
persone è dal 2008 che non prendono il contributo. Allora, sembra
normale una cosa del genere? Lei, Assessore, mi dice che c'è
collaborazione con AGEA, okay, si sta collaborando, stanno
funzionando le cose, ma a me non mi sembra una cosa normale quando
si va a Roma e si dice: "scusate, io ho più di 1.000 numeri, non
riesco ad inserirli, perché sono più di 1.000 numeri e voi non mi
pagate". Queste sono cose, secondo me, al giorno d'oggi pazzesche,
ecco, me lo lasci dire.
Per il personale, come le dicevo prima, secondo me, abbiamo in
questo periodo di crisi tanto personale nell'Assessorato che può
essere trasportato, messo ad AREA, perciò quest'impegno oneroso,
come mi ha detto lei, mi sembra che scemi un po'. Questo in che
cosa si trasforma? Si trasforma in un servizio per i nostri
agricoltori, è solo questo che io volevo dire. Come le dico, io per
il primo punto, sono anche...vi ringrazio per l'impegno che avete
messo, perché sappiamo qual è il problema e penso che lo conosciate
tutti qual è il problema dell'agricoltura, degli agricoltori e
degli allevatori adesso in Valle d'Aosta. Ci sono persone che sono
veramente disperate per questo, perché non hanno una lira per
pagare i loro debiti, in questo momento non è neanche tanto per
tirare avanti, ma per pagare i debiti che hanno. Loro aspettano
questi soldi per pagare i debiti che hanno con chi gli fornisce il
fieno, con chi gli aggiusta i macchinari, con chi gli fornisce il
concime, il mangime, con chi devono affittare gli alpeggi e via di
questo passo. Ormai lo sapete benissimo, non è più come una volta
che era sufficiente vendere un po' di mucche per riuscire ad
aggiustare i conti, adesso non è più sufficiente neanche questo.
Lasciatemi dire però che almeno prendersi un impegno di valutare.
Siamo d'accordo per emendare l'articolo 1, ma prendersi almeno
l'impegno per valutare attentamente il fatto di fare AREA ente
pagatore. Io direi: al limite mettiamo che lo portiamo in
commissione, ne parliamo, vediamo, ma almeno prenderlo in
considerazione in base a tutte le cose che vi ho appena enunciato.
Grazie.
Presidente
- Ha chiesto la parola il collega
Chatrian.
Chatrian (ALPE)
- Sì, grazie Presidente.
L'Assessore è stato lapidario oggi, sul punto n. 2 è stato molto
chiaro: "assolutamente non accoglibile". Nelle sue premesse, che ho
ascoltato molto attentamente, ci ha dato un
appeal
interessante dicendoci: "trasformare l'Agenzia in organismo
pagatore". L'Agenzia AREA VDA è nata per svolgere le funzioni di
organismo pagatore, è l'articolo 2 della legge approvata, Assessore
Testolin, nell'aprile 2007 e votata all'unanimità dal Consiglio
regionale. Le consiglio di andarsi a leggere il resoconto del
dibattito di quella giornata interessante del 26 aprile 2007, dove
l'obiettivo era proprio quello di creare le condizioni, di mettere
in campo e istituire l'Agenzia regionale per l'erogazione
all'agricoltura per tutti i motivi che lei ci ha ben spiegato nel
dire però adesso che assolutamente non è accoglibile: benefici
attesi, domanda unica, velocità del pagamento, primo e secondo
livello di controllo e, come ci ha ben esplicitato, qualche unità
in più all'interno dell'Agenzia. Ecco, le stesse considerazioni che
lei oggi ci ha fatto sono state fatte sette anni fa in quest'aula
dicendo: "dobbiamo mettere in campo una nuova Agenzia regionale per
l'erogazione all'agricoltura", per le motivazioni che lei ci ha ben
illustrato e lei oggi, forse per la prima volta in questi nove
mesi, ha deciso tranquillamente di dirci: "assolutamente questa
vostra proposta non è accoglibile".
Colleghi, vi rubo qualche minuto, ma proprio per dire, anche per
chi ci ascolta, cosa è stato fatto in questi anni per quanto
riguarda l'Agenzia regionale AREA VDA. Nel novembre 2008 il Governo
regionale rispose così ad una nostra iniziativa:
"per ottenere
il riconoscimento dell'organismo pagatore regionale, è necessario
che vi siano i presupposti prima di pianta organica adeguata,
formazioni locali e sistema informativo adeguato e predisporre i
manuali. Sono in corso di predisposizione tutti questi obiettivi e
si presume di presentare la documentazione entro giugno 2009, al
fine di ottenere il riconoscimento..."
e quindi dare delle
risposte puntuali, Assessore Testolin. Successivamente più volte
siamo intervenuti su questo dossier negli scorsi anni e abbiamo
chiesto al Governo regionale:
"quali compiti sono svolti dal
personale di AREA, tenuto conto che le mansioni relative alle aree
"Autorizzazione" e "Pagamenti" sono gestite rispettivamente dai
patronati e da AGEA e quanto incide sulle spese di funzionamento
dell'Agenzia..."
. Le risposte furono molto, molto vaghe e
successivamente, sempre nel giugno 2009:
"quali sono gli
intendimenti dell'Amministrazione regionale, del Governo in merito
alla riscontrata inefficienza di AREA e se è in previsione la
riorganizzazione dell'intero organismo per ritornare nuovamente ai
livelli di efficienza..."
, perché l'obiettivo dell'Agenzia era
proprio quello di dare delle risposte puntuali, veloci, pagare e
fare anche un primo e secondo controllo. Nei mesi successivi
chiedemmo al Governo regionale, settembre 2009:
"quali sono gli
intendimenti dell'Amministrazione regionale in merito al
riconoscimento di AREA quale organismo pagatore"
e la risposta,
Assessore, fu questa:
"è stata valutata l'entità delle
problematiche che ancora oggi impediscono la regolare liquidazione
dei premi, si ritiene che il riconoscimento dell'Agenzia regionale
quale organismo pagatore sia un obiettivo non immediatamente
perseguibile, pur rimanendo un obiettivo che l'Agenzia dovrà
raggiungere in conformità alla legge...
- anche perché è
inserito in legge all'articolo 2:
"l'Agenzia svolge le funzioni
di organismo pagatore"
-
tale attività deve essere terminata
il prima possibile per evitare eventuali riduzioni di premi dovuti
a ritardi dell'Amministrazione...".
Continuo se può interessare
ai colleghi e a chi ci ascolta: "
ad oggi quindi si ritiene che
l'obiettivo del riconoscimento di AREA quale organismo pagatore
potrà essere perseguito soltanto in una situazione a regime
-
quindi dovevamo portare a regime il tutto -
ovvero quando
l'Agenzia sarà in grado di gestire correttamente le misure del
PSR..."
.
Con il Presidente Rollandin, poi nella scorsa legislatura più
volte abbiamo discusso anche dell'efficacia, dell'efficienza e del
costo di tale struttura, perché, se abbiamo una struttura, dato che
il mondo è cambiato anche in Valle d'Aosta in questi ultimi
quattro, cinque anni, dovevamo porci la domanda: organismo pagatore
sì, organismo pagatore no? Manteniamo l'agenzia? Agenzia sì,
agenzia no? Troviamo delle soluzioni alternative? Cerchiamo magari
di...dato che, da come abbiamo capito, nel suo Assessorato, tante
risorse in questo momento non hanno nulla da fare per il fatto che
è stato deciso, dal punto di vista politico, di congelare tutta una
serie di attività e, di conseguenza, probabilmente, potremmo
trovare anche delle soluzioni alternative. Anche se...peccato che
in quell'incontro che il Presidente Rollandin ci ha concesso
qualche settimana fa, parlando di Patto di stabilità, nella saletta
qui accanto, io feci una domanda al Presidente Rollandin per quanto
riguarda come meglio ridare stimolo e dignità ai dipendenti
pubblici che in questo momento hanno poco lavoro, perché non
abbiamo più quattrini. Il Presidente Rollandin mi rispose:
"sappia, collega Chatrian, che ci sono Assessori che mi stanno
chiedendo del personale in più"
. Ecco, mi piacerebbe conoscere
chi sono in questo momento gli Assessori che chiedono nel dettaglio
personale in più, nel momento in cui, praticamente, ormai il 90
percento delle spese sono spese non di investimento, ma spese
dirette e un minimo 10 percento... Il Presidente, rispondendomi, mi
disse:
"Chatrian, le dico che io ho dei colleghi Assessori che
mi chiedono ancora del personale"
, nonostante non esistano più
leggi di settore, nonostante non ci sia più trippa per i gatti,
nonostante tutta una serie di operazioni siano scelta
politica...portate fuori dall'Amministrazione regionale, ma gestite
direttamente dalla brava nostra finanziaria Finaosta, dal nostro
gruppo CVA, la casa da gioco e tutte le nostre partecipate e
collegate che ben conosciamo.
Successivamente feci, nel 2010, altre iniziative, sempre
riferite al Governo Rollandin.
"Qual è la veste che si intende
dare ad AREA per i rimanenti quattro anni
- mancavano ancora
quattro anni al termine della legislatura -
di attuazione del
programma di sviluppo rurale, poiché al momento, non essendo
autorizzata a svolgere le funzioni di organismo pagatore, non è
chiaro quanto la sua attività incida sulla semplificazione delle
procedure o
- come ha ben detto lei, Assessore Testolin -
sulla velocizzazione dei pagamenti"
. Erano dubbi che avevamo
già e il Presidente Rollandin sovente in quest'aula aveva qualche
difficoltà nel risponderci, perché politicamente si era deciso di
mettere in piedi quest'Agenzia, politicamente si era dato corso e
gambe a quest'Agenzia, nell'articolo 2, collega Testolin -
eventualmente le farò avere il testo della legge -, c'è il
passaggio principale:
"l'Agenzia svolge le funzioni di organismo
pagatore"
, tutto questo però non ha avuto risposte. La risposta
dal punto di vista politico fu questa:
"il completamento del
percorso di accreditamento di AREA ad organismo pagatore regionale
è attualmente oggetto di valutazione in merito all'opportunità e
alla modalità necessaria a completare l'iter"
.
Termino queste piccole premesse arrivando agli ultimi quesiti
che avevamo posto al Governo.
"Quale veste assumerà AREA nei
prossimi anni in relazione all'apparente rinuncia alla richiesta di
autorizzazione..."
, a questa domanda non ci fu mai stata data
risposta in quest'aula, ma noi continuiamo a richiedere, perché
comunque quegli obiettivi sacrosanti che lei oggi ci ha bene
illustrato: velocità, controllo interno, benefici attesi da tale
attività...non portarono mai dei risultati positivi. Chiedemmo:
"quali indicazioni sono state eventualmente impartite ad AREA al
fine di dare un'accelerazione alle procedure..."
e al pagamento
messo in campo. Nel rispondere praticamente a quest'ultimo
quesito...
"ad integrazione dell'ultimo punto, ricordo che AREA
svolge comunque un ruolo attivo sia nelle fasi di inizio di
campagna, sia nell'informazione agli agricoltori, sia ancora da
supporto ai patronati..."
.
Ecco, questa è un po' la sintesi, Presidente Rollandin, io cerco
di rivolgermi a lei, perché per la prima volta l'Assessore
competente ci ha detto: "lasciate perdere", perché ha utilizzato,
mi sembra, questo
"assolutamente non accoglibile"
.
Ci
piacerebbe sapere cosa intendete fare, però. Abbiamo una struttura
importante, strutturata, che fa una piccola parte di questo lavoro,
molto piccola e il mondo è cambiato in questi ultimi cinque anni
anche in Valle d'Aosta, nonostante questo, siamo sempre più scarsi
delle altre Regioni, le altre Regioni hanno deciso dei percorsi
alternativi...
(interruzione di un Consigliere, fuori microfono)
...sì, guardiamo chi fa meglio di noi, guardiamo ogni tanto chi
fa meglio di noi! Siamo stati abituati così, forse da montanari,
forse perché abitiamo ancora nelle vallate laterali, forse perché
ci piace la nostra piccola Regione, forse perché guardiamo anche
chi fa meglio di noi anche in altri ambiti, ambito turistico e non
solo, ma guardiamo chi fa meglio di noi! Non possiamo più
permetterci ancora inefficienze, non possiamo più permetterci
ancora una non risposta, anzi questa volta c'è stata una risposta,
Assessore Testolin, lei ci dice che non è accoglibile. Va bene
così,
"vivèn a la dzournò"
, viviamo alla giornata,
Assessore, proviamo un sussulto di dignità, proviamo a modificare
qualcosa, proviamo a ristrutturare qualcosa. Ci sarà un dossier,
non due, un dossier dove dice: "bene, prendo il toro per le corna"
e finalmente diamo delle risposte, proviamoci. Ecco, questa è
un'altra possibilità che diamo a tutto il Governo, alla
maggioranza, non so se qualche collega Consigliere di maggioranza è
interessato a questo tema. Ne va della nostra dignità di
amministratori!
"Prouvèn a tsandzé au mouèn"
(traduzione
letterale dal patois: "proviamo a cambiare quanto
meno")
.
Si dà atto che dalle ore 11,32 assume la presidenza il
Vicepresidente Lanièce.
Lanièce (Presidente)
- Grazie. Ha chiesto la parola il
collega Donzel, ne ha la facoltà.
Donzel (PD.SIN-VDA)
- Grazie Presidente.
Non ho molto da aggiungere a quanto bene hanno esposto i
colleghi Nogara e Chatrian, ma ci tenevo ad esprimere la profonda
distanza che ormai mi separa dagli interventi dell'Assessore
all'agricoltura, che davvero non riconosco più. Letteralmente
trasformato in questi ultimi mesi, insomma, da Assessore che voleva
in qualche modo rispondere politicamente alla scelta della
rimozione del collega Isabellon, che era stato eletto insieme a voi
- adesso facciamo gli auguri di pronta guarigione al collega
Isabellon -, era stato seduto nei ranghi dei Consiglieri semplici,
dei soldati e aveva lasciato i banchi dell'Assessorato ad un ben
più dinamico Assessore che avrebbe finalmente sbloccato la
situazione. Ci troviamo invece di fronte un Assessore che svolge la
funzione sempre più notarile, di spiegarci le norme che
impediscono, che fermano, che non lasciano fare, e allora a che
serve il Governo? A prendere atto della realtà? A comunicarci e a
spiegarci le cose come sono? Beh, io penso che il Governo debba
entrare in azione con delle misure che migliorino le cose come
sono, perché per anni ci siamo trascinati in una battaglia con
l'Assessore Isabellon, che diceva:
"andiamo un po' meno
peggio, andiamo male, ma un po' meno male"
e alla fine la
stessa maggioranza ha detto basta con l'Assessore Isabellon, giù,
mettiamone uno nuovo e quello nuovo è peggio di prima, perché siamo
peggio di prima, perché ci viene a raccontare e spiegare delle
norme che magari io non conosco, ma sono sicuro che Nogara e
Chatrian gliele spiegano a lei queste norme, ecco, quindi non venga
qui a spiegarci le norme.
Io so, ed è un dato reale, che gli allevatori stanno chiedendo
di rinunciare a parte dei premi, perché sono esausti, stanchi,
sfiniti da..."e questa particella non va bene" e "quell'altra c'è
l'ombra del castagno", "bisogna togliere 2.000 metri". Alle volte
per una riduzione, e lei queste cose le sa, che comporta 100 euro
in meno ad una pratica, viene bloccata un'erogazione di 30.000
euro. Allora gli agricoltori sono esasperati, dicono: "ma fammi
sparire quella particella", "no, per farti sparire quella
particella, devo scrivere a Roma, poi deve tornare su, poi deve
tornare giù", poi alla fine uno preferisce perdere del denaro che
gli è di diritto dovuto, perché è senza liquidità e quindi è
esasperato. Allora, in questa vicenda, tormentata di anni, si è
inserita un'ulteriore vicenda, una giusta indagine che bisogna
fare, perché di tanto in tanto bisogna andare a controllare come
sono le cose, ma in questa giusta indagine cosa succede? Blocco dei
finanziamenti. Se noi fossimo a posto con i finanziamenti passati,
sarebbe una situazione durissima, ma in qualche modo controllabile,
ma non siamo in questa situazione. Aziende che già vantano crediti
arretrati si trovano bloccate nuovamente e sapendo qual è la
difficoltà della micro proprietà valdostana che genera per molte
aziende un'infinità di contratti...veramente una miriade, alle
volte un piccolo appezzamento di terreno gli allevatori lo
lascerebbero lì, non lo toccherebbero, però è quell'appezzamento di
terreno che consente di raggiungere quell'altro più importante,
devi per forza prendere in affitto, 4-5, 20 metri quadrati di
terreno per poter passare con un trattore. Questa è la realtà
dell'agricoltura valdostana, ma qui dentro la conosciamo, non
voglio dire delle cose che i colleghi non sanno, la conosciamo.
Dobbiamo quindi...secondo me, il senso di un'attività governativa è
fare uno sforzo per uscire da questo e qui è stato ricostruito bene
come nel 2007 si inventa l'AREA, che è un'agenzia, che ha lo scopo,
Agenzia regionale di erogazione, di erogare, pagare...per pagare.
L'AREA non paga niente perché è diventata un tramite, svolge
comunque un'operazione molto importante, non vogliamo sminuire il
lavoro che viene fatto in quegli uffici, ma questo lavoro comunque
importante, eccetera... Non nascondiamoci, in questo momento ha
bisogno magari anche di maggior supporto, perché noi sappiamo che
ci sono scene da Far West, cioè l'allevatore arriva lì e dice:
"adesso qua, io mi metto qui finché non mi risolvete la pratica,
non vado via", non è vero? Dico il falso? Oppure chi non se la
sente arriva con due o tre
pards
, come nei film di Tex
Willer, si mette lì e dice: "o la vita o la morte, perché la mia
famiglia è sul lastrico, dovete...", allora si mettono lì tutta una
giornata a tirar fuori pratiche e contro pratiche per sbloccare, ma
noi dobbiamo trovare una soluzione per tutti. Non siamo nel Far
West, non siamo nei film di Tex Willer e queste scene in cui uno
deve andare all'Agenzia e dire: "qui o la vita o la morte, tiratemi
fuori la mia pratica e svisceriamola"; qui bisogna creare un
sistema anche per quelli che non hanno magari questa capacità di
porsi in questo modo per ottenere la soluzione dei loro
problemi.
Arrivo quindi alla frase più deludente che lei ha pronunciato
oggi, in sintonia anche con i miei colleghi dell'opposizione, che è
quella:
"sarebbe opportuno avere l'Agenzia ente pagatore, ma
in questo momento non lo possiamo fare perché costa troppo", ma io
non ho sentito dire questo negli anni passati, non era per un
problema di costi che non si faceva l'AREA, ma, scusate, mettetevi
d'accordo prima di venirci a dare queste risposte, perché qui ho
capito che è cambiato l'Assessore, ma a noi non era stato detto che
non si faceva perché costava troppo, ma io prendo per buono quello
che dice lei: "l'Agenzia costerebbe troppo, servono 10 dipendenti
in più"...ma stiamo scherzando?
Oggi è arrivata una nota del Coordinatore Pasquettaz, ve la
leggo perché qui siamo allo show totale:
"a tutto il personale
del Dipartimento agricoltura. Avendo accertato che diversi
dipendenti, nonostante le circolari inviate
- come le grida dei
Promessi Sposi -
ascoltano in diretta i lavori del Consiglio
regionale, si precisa che tale pratica non è autorizzata. Si
dispone pertanto che in orario di servizio il personale non deve
collegarsi al sito del Consiglio regionale per seguire i lavori del
Consiglio, fanno eccezione i dirigenti che seguono gli specifici
interventi dell'Assessore all'agricoltura
- quindi saluto i
dirigenti che ci stanno seguendo -
avendo predisposto le
risposte alle interpellanze di propria competenza -
solo quelli
che hanno predisposto...le interpellanze -
cordiali saluti. Il
Coordinatore Edy Pasquettaz"
. Ma troviamogli qualcosa da fare!
Mettiamoli all'AREA questi dipendenti, invece di mandargli queste
cose qui!
Riorganizziamo quel servizio, diamo dignità a questi lavoratori,
diamo risposte agli allevatori, ma non venite a raccontarci più
fregnacce in questo Consiglio regionale, ma, per cortesia, possiamo
dare delle risposte così agli agricoltori? È insostenibile questa
situazione. Ci avete raccontato per anni che c'erano problemi
burocratici, accordi, lo Stato, eccetera, non si poteva fare. Oggi
ci dite: "è utile farla, ma non abbiamo soldi". Con l'Assessorato
dell'agricoltura che ci troviamo non riusciamo a trovare 10
dipendenti per costituire un ente pagatore? Secondo me, c'è
qualcosa che non va, l'ho detto da tempo, però, francamente,
l'amarezza è totale, perché c'è stato anche magari qualche tono
eccessivo in passato nei confronti dell'Assessore Isabellon,
pensavamo che la cosa si fosse risolta in maggioranza, no, non c'è
limite al peggio. Noi quindi rimaniamo fermi sulla questione,
perché noi riteniamo che non sia un problema di liquidità. Si può
costituire l'ente pagatore e, secondo noi - e io glielo avevo già
suggerito, Assessore -, dovevamo trovare dei meccanismi non per
fare quello che lei burocraticamente mi dice io so già, non si
possono pagare
tranches
di un provvedimento che è bloccato,
però si può, conoscendo una per una le aziende, sapere qual è
l'entità del blocco di quell'azienda e permettere, con delle forme
che deliberiamo, con una norma speciale, con una legge speciale, di
intervenire a sostegno di quell'azienda con un anticipo. Io la
sfido che si può fare questa cosa qua, la sfido qui davanti a tutti
che questa cosa si può fare e lei non può dire che non si può fare.
Lei invece legge solo la burocrazia, vuole...lei è qui come se
fosse mandato qui da Bruxelles ad applicare le norme e non invece a
creare quelle che permettono alla nostra agricoltura di vivere.
Spero che non sia il nostro candidato a Bruxelles, ecco.
Si dà atto che dalle ore 11,49 riassume la presidenza il
Presidente Emily Rini.
Rini (Presidente)
- Per dichiarazione di voto, la parola
al collega Grosjean.
Grosjean (UVP)
- Grazie Presidente.
Allora, intanto, per ritornare con i piedi per terra, stiamo
parlando di un sostegno agli agricoltori che si impegnano a
coltivare un determinato terreno. La comunità mette dei soldi per
un obiettivo ben preciso. Noi stiamo rompendo le scatole alla
gente, in tutto il sistema, ci abbiamo lavorato anni per creare una
burocrazia incredibile, per andare a creare dei vincoli a chi vuole
lavorare il terreno, per trovare tutte le soluzioni per non dargli
il contributo. Allora, la prima irregolarità che fa un agricoltore
è quando fa un contratto di affitto, perché, quando fa un contratto
di affitto un agricoltore, cosa fa? Va al catasto, foglio di mappa,
particella, superficie 1.000 metri quadri. Va dal titolare, quando
lo trova, dopo svariate ricerche...magari è all'estero, magari è
deceduto, ma alla fine lo trova, fa un contratto di affitto, 1.000
metri quadri, lo scrive sulla sua bella domanda, chiaro, registra
il contratto e paga, perché il contratto va registrato e
soprattutto va pagato, poi gli arriva l'AGEA e gli dice: "non sono
1.000 metri, sono 998, quindi questa è un'irregolarità", ma
vogliamo una volta dire alla gente dove devono guardare queste
superfici? Questa cioè è la prima cosa che, veramente, ogni
agricoltore si trova, ma non riusciamo a dire se il catasto è
un'istituzione che esiste o che non esiste, ma questo è assurdo!
Che arrivi uno che mi ha fatto le foto aeree, mi dice: "no, non è
1.000 metri, è 950 metri, quindi tu sei irregolare" e, se vuoi che
la tua pratica vada avanti, accetti e ti trattengono 50, 60, 100
euro della tua domanda, perché queste aziende di controllo vivono
di queste irregolarità. Questo è il sistema burocratico che siamo
riusciti a creare in Italia, Valle d'Aosta compresa, per fregare
chi si alza al mattino per lavorare la campagna. Io di queste cose
sono decisamente stufo, quindi bisognerebbe politicamente lavorare
in questa direzione e cercare di risolvere questi problemi.
La nostra situazione catastale è drammatica, abbiamo un
frazionamento che non finisce più. È vero c'è stata, c'era una
legge di settore, non so se c'è ancora, per l'accorpamento, ma
purtroppo la situazione è critica. Diceva prima Sandro che abbiamo
delle aziende che non possono fare la domanda perché hanno troppe
particelle, o rinunciano ad una parte della superficie, o non fanno
la domanda, ma queste sono cose assurde. Tra l'altro, vorrei capire
qual è la differenza in soldi tra la superficie catastale e la
superficie delle foto aeree. Dopo tutti questi controlli, quante
milionate di euro cambia? Vi siete già chiesti? Io credo che la
differenza sia molto vicina allo zero.
L'intervento che, secondo me, quindi va fatto a favore
dell'agricoltura è la semplificazione di tutto questo "ambaradan",
perché questo ci porta ad essere continuamente soggetti a tutti i
vari controlli ed ad essere irregolari perché ho pascolato un pezzo
di prato che non era di mia proprietà e non ho trovato il
responsabile. Se non ho la superficie, non avrò diritto, non avrò
le quote, non potrò produrre. Secondo me, quindi, prima di andare a
pensare a tutte le altre cose che ci sono, bisognerebbe
incominciare a pensare veramente politicamente di andare a
rimodellare il sistema di domande e la semplificazione qui,
veramente, ha una sua valenza. Sapete quanto costa un affido
gratuito di terreni? Se io cioè volessi dare i miei terreni
gratuitamente da gestire ad un'azienda agricola? A chi lo prende in
affitto paga 250 euro di tassa di registro, quindi vedete che alla
fine chi paga è sempre pantalone. Secondo me, quindi andrebbe
rivisto tutto il sistema di presentazione di domande, di
semplificazione e di controlli, perché qui
continuiamo...abbiamo...qui si è trovato un mondo sul quale far
vivere tutta una serie di società, di agenzie, di aziende che
mangiano sul mondo agricolo. Basta! Gli agricoltori sono stufi di
essere presi in giro!
Président
- La parole au collègue Ferrero.
Ferrero (M5S)
- Grazie Presidente.
Una breve precisazione, ha detto bene il collega Grosjean
portando quegli esempi e ne potremmo portare degli altri perché con
queste foto aeree gente che magari si è trovata un pezzo di un
metro, un metro e mezzo di bosco che ha preso quello che era il
pascolo ha avuto dei grossi problemi, ha dovuto ripresentare
domande, vengono addirittura trattati come dei delinquenti. È ovvio
che bisogna rispettare quelli che sono i dettami, perché sono
comunque fondi che vengono erogati tramite tutta una serie di
meccanismi e che quindi la Regione deve rispettare questi
meccanismi, però dobbiamo fare attenzione ad una cosa, la cosa è
questa: il contadino, il nostro agricoltore non si può trasformare
in un commercialista. In questo senso la Regione deve essere a
fianco del contadino per far sì che tutta questa questione di
pratiche amministrative-burocratiche sia espletata in una maniera
veloce, rapida e senza grossi problemi. Questo lo si può fare a
prescindere dal fatto che la Regione deve rispettare quelle che
sono le normative europee, che non può andare perché ci sono i
paletti, però affiancare quelli che sono gli agricoltori
nell'espletamento di queste pratiche e fare tutto quanto è
possibile per facilitare questo lo può fare. Ecco che allora, come
ha detto il collega Donzel, il Coordinatore Edy Pasquettaz, invece
di mandare le missive, di fare le circolari che vietano in maniera
assoluta ai dipendenti di guardare le sedute del Consiglio
regionale, meglio farebbe a muovere le chiappe, lui, dalla poltrona
e attivarsi per far sì che questi problemi vengano risolti perché
la censura, queste censure di tipo fascista potrebbero essere
evitate. Magari inizino certi coordinatori a fare il loro lavoro
prima di dire ai dipendenti cosa devono fare, poi lo dicano anche
ai dipendenti e li utilizzino in maniera proficua per risolvere i
problemi dei cittadini!
Presidente
- Non ci sono altre richieste di intervento?
Possiamo procedere, colleghi, alla votazione? Ha chiesto la parola
il collega Nogara.
Nogara (UVP)
- Merci Président.
Io volevo solo fare alcune precisazioni. Rispetto a quanto avevo
detto, appunto, prima delle informazioni che avevamo. L'unica cosa
certa che c'è è che quest'indagine non è partita dalla Guardia di
finanza. Alla Guardia di finanza sono arrivati i dossier, sono
arrivate le segnalazioni, non è che la Guardia di finanza è partita
e ha avuto quest'input di fare le segnalazioni, per certo alla
Guardia di finanza agli uffici a Roma sono arrivati gli elenchi
delle ditte da controllare: questo è quanto io le volevo dire, non
altro. Lei mi ha parlato invece dell'AREA, questo non lo so, se
l'AREA ha mandato a Roma all'AGEA le liste delle aziende da
controllare, questo non lo so e non gliel'ho neanche detto. Io le
dico solo che per certo so che l'AGEA agli uffici a Roma della
Finanza ha portato gli elenchi delle aziende da controllare, questo
è quanto. Era solo per una precisazione di quello che le ho detto
io.
Per quanto concerne invece i terreni in affitto, ci sono
varie...è chiaro che ci sono...queste sono interpretazioni che
vengono date da chi svolge le indagini. Succede spesso che gli
affitti vengono rinnovati automaticamente. Le porto anche
l'esempio, ci sono...è successo spesso dove ci sono tre, quattro
fratelli che sono proprietari di un terreno, muore un fratello,
teoricamente, è vero bisognerebbe forse rifare il contratto
d'affitto, ma automaticamente vengono rinnovati gli affitti e tanti
allevatori, tanti coltivatori, tanti agricoltori di questo non
hanno mai tenuto conto. Ecco, forse di queste cose bisognerebbe
sensibilizzare chi svolge le indagini o gli uffici dell'AGEA. Io
già il 26 di settembre le avevo portato...e adesso mi spiace che
non c'è il Presidente, che per certo le dico che lo conosceva
benissimo, gli ho fatto anche una fotocopia della lettera che era
stata mandata dal Ministero delle politiche agricole, dal Direttore
generale, perciò non da uno qualunque, il dottor Giuseppe Aulitto,
che aveva svolto un sopralluogo all'AREA qui in Valle e aveva detto
che mancava del personale solo ed esclusivamente nel settore
economico-contabile. Questo era quanto aveva detto il Ministero,
perché, per il resto, io penso che lo sappia, Assessore, ci sono
delle persone in AREA che sono già formate, sono delle persone che
sono state formate negli anni, sono state formate per fare i
sopralluoghi, sono state formate per usare tutta...lei mi ha
parlato di apparecchiature, di computer, di programmi. Ci sono,
c'erano tutte queste cose, ma mancava solo del personale
economico-contabile e in questa lettera del Ministero - che vi ho
già fotocopiato una volta, ma di cui comunque, ripeto, il
Presidente era a conoscenza - c'era scritto questo.
Io poi vorrei fare un appunto così...io penso che in queste
situazioni, come ieri per gli operai forestali, per i cantieri
idraulico-forestali, secondo me, non ci dovrebbero essere delle
sigle di partiti UVP, UV, PC, PD e tutte le varie sigle che
abbiamo, ma dovremmo serenamente metterci qui e discutere di queste
cose, perché sono cose importanti. Come ieri che non cambiava
niente per quello che è il bilancio regionale spostare dei soldi
sugli operai forestali. Qui oggi non bisogna continuare a parlare,
dire: "sì, è vero, la situazione...c'è crisi, è vero gli
agricoltori...", ma bisogna fare, bisogna muoversi, bisogna darsi
da fare, perché delle nostre parole gli allevatori, gli agricoltori
non se ne fanno proprio niente. Allora dovremmo essere noi ad avere
il buon senso, il buon gusto di mettere tutti assieme questi
problemi importanti e risolverli, ma risolverli in fretta.
Grazie.
Presidente
- Ci sono altre richieste di intervento? Se
non ci sono altre richieste di intervento, la parola all'Assessore
Testolin.
Testolin (UV)
- Grazie Presidente.
Solo per ribadire un paio di concetti che ho già cercato di
esprimere all'intervento del mio intervento, partendo dalla fine,
per rispondere al Consigliere Nogara. Ribadisco che nessun tipo di
elenco è partito da AREA e questo lo ribadisco con forza, perché
sarebbe, diciamo, un'affermazione pesante. Per il resto, sempre per
rispondere al Consigliere Nogara, condivido in pieno il fatto che
si debba lavorare per la comunità e quello che si è cercato di fare
in questi mesi, che poi sia sufficiente o meno, va in quell'ottica
e il fatto che mi sia confrontato anche tranquillamente con lei
dentro e fuori quest'aula ne è comunque una dimostrazione, dove,
per risolvere un qualsiasi tipo di problema, non è che bisogna
sempre mettere la bandierina e su questo ne siamo assolutamente
convinti.
Solo per rispondere anche al Consigliere Grosjean, i soldi che
vengono erogati con il PSR, è vero che una parte li mette la
Regione, ma una parte li mette l'Europa. L'Europa detta le regole e
le regole sono sostanzialmente, diciamo, imposte. Io posso
condividere con lei al cento percento che queste normative sono
vincolanti, sono pressanti, sono pesanti, sono incomprensibili
molte volte, ma sono delle regole che sono...dalle quali non si può
prescindere per poter erogare un contributo, poi che siano giuste o
meno questo sono valutazioni più che legittime e nei confronti
delle quali sinceramente mi trovo tutti i giorni a confrontarmi per
cercare di dare soluzioni. Stessa cosa per quanto riguarda gli
interventi da parte di AREA, AREA non è che fa un piacere ad uno,
fa un piacere all'altro, è che le casistiche che ci sono
all'interno di quelli che sono i problemi di ogni singola pratica
presentata sono molto diverse, non sono tutte omogenee, non sono
tutte, diciamo, risolvibili nella stessa maniera e quindi ci si
attiva per cercare di dare delle risposte le più rapide possibile,
le più puntuali possibile, confrontandosi anche con tutta una serie
di problematiche a livello tecnologico, a livello di interlocutore,
a livello di inserimenti. Ci sono talmente tante casistiche che
purtroppo non vengono...non possono essere risolte tutte
contestualmente.
Per quello che riguarda i controlli, faccio solo presente che
c'è stata una richiesta per poter riportare tutta una parte di
controlli in loco, quindi questo è un passo in questa direzione
proprio perché ci si rende conto che determinati tipi di
problematiche possono essere risolte in questo modo.
Un'altra riflessione che mi permetto di fare è quella relativa
al personale. Al di là di quello che scrive un Coordinatore o meno,
credo che anche il personale goda di una...debba godere di una
dignità all'interno di quello che è il lavoro che sta facendo. È
vero che sono diminuite le pratiche all'interno dell'Assessorato,
non è così vero che del personale può essere preso e spostato da
un'altra parte, perché non c'è più niente da fare. Siamo in una
fase di chiusura di programmazione per quanto riguarda il PSR
2007/2013 che prevede circa 250/300 pratiche da ultimare, e questo
con delle tempistiche che sono anche quelle disposte da una
normativa europea e che necessitano di persone che sappiano a che
cosa vanno incontro. Contestualmente si sta scrivendo il nuovo
piano di sviluppo rurale che ha una tabella di marcia abbastanza
serrata, perché, entro luglio, bisogna completare tutta una serie
di adempimenti e, entro la fine dell'anno, bisogna presentare il
piano. Il che vuol dire, diciamo, riciclare in situazioni nuove
tutta una serie di dipendenti, quindi questo comporta in questo
momento un carico di lavoro molto importante anche all'interno di
un Assessorato che, per svariati motivi, vede diminuite le risorse
così come erano concepite fino ad oggi.
Per quanto riguarda le pratiche particolari, sinceramente ne
sono a conoscenza e abbiamo già cercato di trovare delle soluzioni
per quelle parcellizzazioni che sono estremamente elevate. Si cerca
quindi di avere la massima attenzione e di trovare delle soluzioni
anche tecniche, alternative al mero inserimento da parte dei
CAA.
Ecco, quello che mi sento di dire, al di là del fatto di
sottolineare ancora una volta che l'AREA non è lì a far niente, è
che l'AREA svolge in questo momento tutta la parte più importante
di quello che è il processo di un organismo pagatore. Quello che
voglio ribadire è che in questo momento un'aggiunta di costi su
questo tipo di ente non è funzionale a quelli che sarebbero i
miglioramenti e potrebbe portare a livelli di tempi di
erogazione...questo è quanto stimato con gli uffici.
Al di là di questo e al di là del fatto di ribadire la
contrarietà alla mozione, mi rendo disponibile fin d'ora a venire
in commissione per poter discutere, magari in maniera un po' più
tecnica anche, un po' più ampia, anche con...mi prendo l'impegno
anche per il Direttore di AREA, perché sicuramente non c'è niente
che non si voglia fare. È chiaro che vanno sempre valutati i costi
e i rendimenti di un certo tipo di azione e su questo siamo
sicuramente pronti a confrontarci.
Presidente
- Grazie. Altri? La parola al collega
Chatrian.
Chatrian (ALPE)
- Grazie Presidente.
Io ho cercato poc'anzi nel mio intervento di ripercorrere il
dibattito avuto in quest'aula nell'ultimo quinquennio, dibattito
anche serrato con il collega Isabellon che saluto, se magari ci sta
ascoltando, ma serrato dal punto di vista politico, Presidente
Rollandin, in quest'aula. Io posso capire umanamente le difficoltà
dell'Assessore Testolin, lo posso capire. Lo ringrazio anche a
titolo personale, a titolo del gruppo se gentilmente vorrà
partecipare, illustrare le problematiche, le criticità in
commissione, però lei, Presidente Rollandin, ben conosce la
struttura e anche le criticità, noi abbiamo un altro ruolo, abbiamo
un ruolo di natura politica e sinceramente altri colleghi hanno
esplicitato lo sconcerto.
La mail di questa mattina di un Coordinatore ci fa un po'
pensare male, Presidente Rollandin, per tanti motivi che lei ben
conosce, ben sa, io penso che abbiamo dei ruoli diversi, noi
abbiamo un ruolo elettivo, un ruolo politico, un ruolo che deve
dare degli indirizzi, ma soprattutto che deve scegliere e fare
delle scelte. La nostra iniziativa andava in quella direzione, di
posizionamento di scelta, scelta anche ardita, nessuno...Assessore
Testolin, non banalizzi, quando io poc'anzi ho esplicitato il
concetto dicendo: "può trovare anche una situazione"...io non so se
lei in questo momento ha fatto dei paragoni col passato quinquennio
a livello di pratiche, ha parlato prima. Se lo faccia fare dal suo
Coordinatore, se lo faccia fare e poi ce lo porti in Consiglio.
Quante sono le centinaia di pratiche in meno rispetto al passato
quinquennio nel suo Assessorato soprattutto per quanto riguarda
consorzi di miglioramento fondiari, per quanto riguarda i riordini
del miglioramento fondiario, per quanto riguarda i caseifici, per
quanto riguarda le cantine, per quanto riguarda e...potrei andare
avanti, Ufficio zootecnico, potrei andare avanti. Tutte cose
che...non ci sono più risorse nel suo dicastero, non ci sono più
pratiche e, oltre a quello, le scelte che questa...che la politica
ha fatto ad esempio sui caseifici e sulle cantine di conferire il
patrimonio ad una società partecipata. Scusi, quindi non racconti
frottole a chi ci ascolta e neanche al suo Assessorato, ai suoi
uffici, ai suoi dipendenti, poi se lei pensa che quello che noi
stiamo dicendo non è corretto, venga in aula, ci smentisca e dica:
"no". "C'erano 5.000 pratiche, ce ne sono 4.900", le assicuro che
non è così. Il Presidente Rollandin sa perfettamente che non è
così, sa perfettamente che in questo momento, dato che non ci sono
risorse nel suo dicastero, il lavoro è inferiore, su questo
possiamo essere, penso, d'accordo ed è proprio lì che noi
gradiremmo avere una risposta politica. Valutate, valutiamo, noi
possiamo portare il nostro apporto se probabilmente...per avere il
riconoscimento di organismo pagatore, basta solo esclusivamente il
discorso delle unità in più o in meno all'interno del comparto
unico, mi sembra che in legge ci sia già questa possibilità, se non
mi sbaglio, ci siano le condizioni per...solo questo, noi non
abbiamo nessuna bacchetta magica.
Le assicuro, Assessore Testolin, che noi questo dossier lo
abbiamo seguito e più volte abbiamo cercato di stimolare...non
avendo un ruolo di governo e di esecutivo, abbiamo cercato di
stimolare in quest'aula e in III Commissione tale dossier, tali
ritardi, tali inefficienze cercando di portare sempre il nostro
piccolo e umile contributo. Non banalizzi su certe cose. Faccia
attenzione su questo, perché noi non scherziamo, non ci piace
scherzare sulla pelle degli utenti, in questo caso dei coltivatori
diretti e, se abbiamo presentato quest'iniziativa, l'unico scopo
era migliorare i problemi e le criticità che continuiamo a
riscontrare. Ecco, noi però, le dico ancora un'ultima...le faccio
ancora un'ultima affermazione. Non abbiamo un ruolo né
dirigenziale, né da funzionari, né da bancari, abbiamo un ruolo da
politici e quindi dobbiamo scegliere e ogni tanto anche
decidere.
Président
- La parole au Président Rollandin.
Rollandin (UV)
- Grazie Presidente.
La discussione sicuramente è stata interessante e aveva però due
ordini di problemi: i problemi legati al funzionamento oggi delle
norme esistenti, norme non decise a livello regionale, perché
questa è la sottolineatura che è la base dell'equivoco. Quando io
sento dire a Grosjean della validità del catasto rispetto alle foto
aeree, credo che ci sia un equivoco di fondo: il catasto dà i dati
che sono a sua disposizione, la foto aerea mette in dubbio che
quella particella sia utilizzata tutta come coltivato. Questo è
quello...
(interruzione del Consigliere Grosjean, fuori
microfono)
...le superfici...
(nuova interruzione del Consigliere Grosjean, fuori
microfono)
...certo, ma la superficie perché...questa è la logica con cui
lavorano perché sennò non ci sarebbero le foto aeree, guardi, su
questo abbiamo fatto delle riunioni specifiche con AGEA, quindi
conosco bene questo problema. Per risolvere i problemi delle foto
aeree, abbiamo dovuto fare tutta una serie di controdeduzioni per
dimostrare che, dove c'erano le piante, il pascolo è possibile lo
stesso, quindi conosco bene questo problema e, se le dico che è
così, è così. Sul discorso quindi delle situazioni legate al tema
che ha portato alcuni equivoci è che il non funzionamento...ad
esempio, del fatto che si richiedano tutte le volte i contratti
firmati, ha creato dei problemi enormi, ma non c'è possibilità di
deroga. Avevamo tentato con i contratti verbali...
(interruzione di un Consigliere, fuori microfono)
...ecco, appunto, si ricorda...questo poi non è più stato
validato, ma non perché noi non volevamo, perché purtroppo la norma
precisa entrava in funzione in questi termini...
(nuova interruzione di un Consigliere, fuori
microfono)
...no, ma parliamo delle difficoltà, ne abbiamo parlato fino
adesso. Il collega ha parlato esattamente di queste difficoltà e
oggi vengo subito all'aspetto della mozione, perché queste
difficoltà danno l'idea che, se ci fosse l'organo pagatore, questi
problemi non ci sarebbero. Scusa, se io faccio tutto l'intervento a
dire: "scusate, ci sono le agenzie di controllo che si mettono in
moto", quasi che le agenzie di controllo si fossero messe in moto
perché qualcuno dell'AREA o di non so dove l'ha messo...non è così,
bisogna dichiararlo questo. Come ha già detto l'Assessore, nessuno
ha portato dell'AREA gli elenchi giù a Roma. Non è così perché
sennò qui dà l'idea che l'AREA attuale stia facendo un lavoro che
non è suo, non è così. I contratti, l'abbiamo detto, la tassa di
registro, non è certo una facoltà nostra di dire: "modificare la
tassa di registro". Tutti questi passaggi quindi purtroppo...io
condivido l'amarezza di tanti che devono fare tutte queste
procedure, ma non sono derogabili, se ci fosse o da parte
dell'Amministrazione...se noi mettessimo scritto: "al di là di
AREA, anche ente pagatore" non cambierebbe niente. Di tutto quello
che abbiamo detto, salvo quello che ha detto l'Assessore, spostare
di 15 giorni i tempi di pagamento, 20 giorni e credo che questo sia
importante, ma rispetto a quelli che sono i tempi di pagamento
molto marginali. I controlli sono comunque da fare esattamente...i
controlli non sono stati decisi da noi, i controlli che devono
essere fatti è perché devono essere rendicontati. Allora tutto
questo porta a dire che noi su questo, posso dirvi, ci siamo
interrogati profondamente. Se ci fossero i minimi dubbi sul fatto
che si possano escludere una serie di procedure, l'avremmo già
fatto, il problema è che tutto questo rimarrebbe esattamente come
prima, con l'unica differenza dei 20 giorni di pagamento. Tenendo
conto che noi fin dall'inizio abbiamo continuato ad anticipare,
voglio dire che noi abbiamo anticipato per anni le somme agli
allevatori, questo magari non si ricorda, e ci sono ancora degli
allevatori che non hanno ancora potuto prendere dei soldi del 2010,
2009, 2008.
È vero quello che diceva il collega Nogara: le difficoltà ci
sono per lo spezzettamento del nostro parcellare per cui sopra i
mille non si può...è un'assurdità, dovrà essere risolto, ma non può
essere risolto dall'ente pagatore, deve essere risolto in accordo
con l'interpretazione di una norma che sia in deroga. Questo per
dire che cosa? Che la presenza dell'ente pagatore nei confronti del
soggetto interessato, che è l'allevatore, interessa tutti noi.
Quello che avete detto è legittimo, anzi lo sottoscrivo, delle
difficoltà, ma il modo di superarle non è mettendo scritto anche
ente pagatore, non sarebbe così, quindi il problema non è di
trovare le persone in più, ma dove. Si potrebbe anche discutere.
Troviamo le persone in più...ma, al di là del fatto che oggi ci
siano magari persone che hanno qualche momento libero più di prima,
può starci, ma non è lì il tema: il tema è che questo non risolve
alla matrice quelle che sono le preoccupazioni di tutti, con
un'aggiunta che credo non sia banale: che tutto il passaggio deve
andare attraverso gli enti che raccolgono le pratiche e le
trasmettono, perché ci sono anche gli enti che sono autorizzati...
Allora, su questo dibattito che abbiamo fatto, la considerazione
che viene svolta ad oggi è che gli enti sono quelli titolati a
raccogliere e trasmettere, sono gli enti titolati, quindi oggi è
così. Nella sostanza, quindi, noi non abbiamo difficoltà a
presentare, a portare, come faremo, quello che abbiamo detto oggi,
in modo tale che sia evidente la ragione per cui oggi non si mette
in piedi questo meccanismo, non per non volerlo fare solo per il
personale, ma perché il vantaggio, l'unico, sarebbe quello dei 20
giorni di differenza: questa è la realtà, questa è...ha detto
così...
(interruzione di un Consigliere, fuori microfono)
...no, ha detto così...l'ha detto, scusa, ho sentito...
(interruzione di alcuni Consiglieri, fuori microfono)
...allora, ho sentito tutto quello che ha detto...
(nuova interruzione di alcuni Consiglieri, fuori
microfono)
...no, io voglio solo evitare che ci siano...
(nuova interruzione di un Consigliere, fuori
microfono)
...no, è inutile che facciamo...voglio solo evitare che ci siano
interpretazioni sbagliate di quella che è la richiesta che viene
fatta e questo è un errore...
(nuova interruzione di un Consigliere, fuori
microfono)
...esattamente, anch'io le ho tutte. Sono...ne ha dette molte di
più...
(nuova interruzione di un Consigliere, fuori
microfono)
...certo, ma io ho detto qual è il sunto del vantaggio, qual è
il vantaggio?
(nuova interruzione di alcuni Consiglieri, fuori
microfono)
...è esattamente uguale. Allora, con questa logica noi siamo
disponibili al confronto, per vedere come risolvere i problemi
sollevati, ma che non sono dipendenti dal discorso dell'ente
pagatore.
Presidente
- Per il fatto personale però deve aver
chiamato la sua persona e quindi ci dica in...no, la dichiarazione
di voto l'ha già fatta...allora lei risponda a quello per cui è
stato chiamato in causa, prego, esclusivamente su quello.
Chatrian (ALPE)
- Sì, esclusivamente per un fatto
personale, Presidente Rini. Riascolterò le affermazioni del collega
Testolin, diverse dal Presidente della Regione, chiedo al
Presidente della III Commissione, quando andremo ad audire
l'Assessore Testolin, che sia presente anche il Presidente dato che
è lui l'Assessore all'agricoltura.
Presidente
- La parola al collega Donzel, per
dichiarazione di voto.
Donzel (PD-SIN.VDA)
- Per quanto ci riguarda, noi
sosterremo questa mozione fino in fondo e oggi si prende atto di
una novità assoluta che serve ad ogni Assessore la sintesi del
Presidente della Regione, che riassume l'intervento prima sui
trasporti, adesso sull'agricoltura, di fatto sappiamo che abbiamo
un Presidente che assomma ormai tutti gli incarichi, li ha
assorbiti a sé, vedremo nei prossimi giorni se farà anche
l'Assessore all'ambiente e avremo capito che cioè, invece di avere
otto Assessori, potremo avere un unico Presidente che fa tutto lui,
perché anche le dichiarazioni, insomma, non è che siamo
sordi...sono contradditorie e quelle sostenute dall'Assessore...
Lei ha cercato di nuovo...siccome noi abbiamo obiettato che in
passato si davano ben altre risposte, lei ha abilmente cercato di
riportare la discussione nei ranghi, però, nonostante le sue abili,
diciamo, conclusioni e sintesi e quant'altro, resta di fatto che la
posizione della Giunta regionale in questo momento rispetto a
questo tema è sempre più debole, sempre più insostenibile.
Presidente
- Nogara per? Lo espliciti collega Nogara.
Prego.
Nogara (UVP)
- Merci Président.
No, volevo solo chiarire due cose, perché il Presidente ha un
po' minimizzato quella che è la funzione di AREA e AGEA, cioè se
lei guarda lo schema di come funziona per i giri, AREA in questo
momento...
Presidente -
Circoscriva però il fatto personale,
collega, perché questa è la materia generale...
Nogara (UVP)
- ...ma ha detto che avevo detto delle
cose...
Presidente -
...se ha interpretato dei suoi pensieri, lei
dica i suoi pensieri...
Nogara (UVP)
- ...che non erano vere, io le sto
spiegando...
Presidente -
...limitatamente ai suoi pensieri...
Nogara (UVP)
- ...allora ci sono gli agricoltori che
devono andare ai CAA, i CAA mandano tutto ad AGEA, mi ascolti,
mandano tutto ad AGEA. Volendo si può andare direttamente anche ad
AREA, prima era così. Mandano tutto ad AGEA, AGEA blocca se c'è
qualcosa che non va come cartografie e manda solo ad AREA le
pratiche che possono andare avanti. AREA per il tramite PSR elabora
i dati, rimanda ad AGEA per il pagamento, AGEA dà l'autorizzazione
ad AREA. Secondo lei, avere un ente pagatore che teoricamente è qua
non dimezza un po' i tempi? Lei poi mi dice: "che per i
controlli...", i controlli sono importanti...sa quante pratiche
stanno ferme per dei mesi perché sono bloccate ad AGEA per i
controlli? Qui ci sono dei ragazzi che sono già stati...hanno già
fatto dei corsi per fare proprio questi controlli che adesso non
fanno perché è AGEA che li fa. Avremmo dei controlli immediati,
perché questi ragazzi conoscono il territorio e tutto. Ecco, è
questo che volevo dirle. Forse avere AREA è aiutare, andare un po'
incontro a quello che è il mondo agricolo, poi probabilmente in
qualcosa mi sbaglierò, non lo so, però è solo per accorciare un po'
i tempi della burocrazia, è solo questo che io intendevo.
Grazie.
Presidente -
Possiamo procedere alla votazione? Non ci
sono altri iscritti a parlare? Procediamo alla votazione. La
votazione è aperta. Chiudiamo la votazione.
Presenti: 33
Votanti: 33
Favorevoli: 16
Contrari: 17
Il Consiglio non approva.
Passiamo ora al punto 39 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK