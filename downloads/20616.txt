Consiglio Regionale della Valle d'Aosta - Oggetto del Consiglio n. 626 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 626 del 26 maggio 2004 - Resoconto
OGGETTO N. 626/XII - Incarico di consulenza per la gestione
della sicurezza interna dell'Amministrazione regionale.
(Interpellanza)
Interpellanza
Premesso che
Dal 1994 l'Amministrazione regionale ha affidato "in attesa
della prevista realizzazione di una struttura dedicata
specificamente alla gestione dei vari problemi di sicurezza
relativi all'apparato o alle strutture regionali" una consulenza
esterna "in merito alle problematiche relative alla sicurezza
interna e la protezione di aree particolarmente sensibili
dell'Amministrazione regionale";
Tale incarico è stato rinnovato sino al 2003, sebbene dal
1997 non si sia più fatto riferimento "alla realizzazione di una
struttura" interna dedicata;
Con Deliberazione di giunta n. 1110 del 19 aprile u.s. sono
stati impegnati 20 mila euro per l'affidamento di un incarico di
consulenza - da espletarsi entro 45 giorni - ad un generale in
congedo del sismi "nell'ambito di interventi volti a migliorare la
sicurezza di uffici e sedi dell'amministrazione regionale";
il sottoscritto Consigliere regionale
Interpella
Il Presidente della Regione e l'Assessore delegato per
conoscere:
1) quali siano le motivazioni che, dopo 10 anni di consulenza
esterna continuata e dedicata alla sicurezza, hanno determinato
l'incarico di cui in premessa;
2) come si pensa di gestire nel quotidiano tali
problematiche.
F.to: Frassy
Presidente - La parola al Consigliere Frassy.
Frassy (CdL) - Devo dire che sono abbastanza preoccupato
nell'illustrare questa interpellanza, nel senso che ho ascoltato
con attenzione la risposta che ha dato l'Assessore Marguerettaz
all'interrogazione che aveva un oggetto analogo, anche se un taglio
diverso, del gruppo "Arcobaleno" sulla questione della sicurezza e
di quell'incarico. Sono preoccupato, perché quella risposta era
forse una parziale risposta, ma non completa, rispetto alle domande
che vengono presentate nella nostra interpellanza, e forse la
richiesta che era partita dai banchi della Presidenza del Consiglio
di unificare la discussione era dovuta al fatto che c'era una
risposta sola. Allora mi domando - a fronte di quella risposta sola
che l'Assessore Marguerettaz ha già speso dando delle non risposte
all'interrogazione - che senso abbia l'illustrazione di questa
interpellanza!
Al di là di questa premessa di tipo ironico, siamo in una
posizione diversa rispetto alla posizione di preoccupazione,
espressa stamani dal gruppo "Arcobaleno" su quell'incarico, in
quanto tutto sommato il "curriculum vitae" di questo professionista
è una garanzia di professionalità nella materia per la quale gli è
stato conferito l'incarico. Rispetto ai tanti "professionisti
inventati", sicuramente questo è un professionista della materia!
Il problema è la materia, in effetti, perché non è un campo nuovo
quello sul quale si interviene con quel provvedimento di Giunta, ma
è un campo noto, molto noto, purtroppo, perché nelle precedenti
legislature c'è stata un'attenzione più che mai vigile su quelle
che erano definite le problematiche della sicurezza. Come citiamo
nelle premesse, è dal '94 che con deliberazioni di Giunta,
reiterate di anno in anno, venivano affidati degli incarichi aventi
come obiettivo la realizzazione di sistemi di sicurezza a
protezione delle strutture regionali; addirittura all'inizio si
giustificavano questi incarichi esterni, in riferimento anche alle
norme di legge da lei citate nella risposta precedente, con
l'attesa di arrivare a definire una struttura interna, a protezione
di queste aree definite "sensibili"!
Questo incarico si è rinnovato per 10 anni fino al dicembre
2003, ma non senza preoccupazioni, polemiche e incomprensioni su
quello che in effetti era l'incarico, e noi Consiglieri, memori
dell'esperienza e delle risposte avute dalle Giunte precedenti e
nella scorsa legislatura, eravamo tranquilli, perché avevamo il
convincimento che il "pacchetto sicurezza" fosse gestito e fosse
garantito! Nel leggere la deliberazione n. 1110 dell'aprile scorso,
invece, ci è venuto il dubbio che così non fosse!
La risposta - e la devo citare nuovamente - che ha fornito ai
colleghi del gruppo "Arcobaleno" è quanto meno sorprendente quando
dice: "volevamo fare non una verifica tecnica, ma una verifica
funzionale". Penso che lei abbia usato 2 sinonimi per non dire
nulla, perché in una materia del genere la verifica funzionale non
può prescindere dalla tecnica che viene applicata! Allora abbiamo
forse il convincimento che in quella deliberazione non sia stato
scritto tutto rispetto alle motivazioni reali che hanno portato
questa Giunta ad adottare quell'atto, perché, dopo 10 anni di
incarichi affidati ad un primario operatore del settore sulla
piazza, diventa difficile capire come mai, in 45 giorni, si voglia
fare il punto della situazione con un incarico dato, fra l'altro,
ad un personaggio che - al di là delle valutazioni fatte dai
colleghi del gruppo "Arcobaleno" - in questa materia ha una
competenza e delle capacità che gli debbono essere
riconosciute!
C'è una tempistica sospetta, sulla quale vorremmo si facesse un
minimo di chiarezza, perché dopo 10 anni di consulenza esterna
continuativa, diventa difficile credere che, una mattina,
l'Assessore Marguerettaz scopra il generale Inzirilli e gli affidi
20.000 euro per dare, in 45 giorni, delle risposte su tutta una
serie di problematiche! Vorremmo perciò capire quali sono le
"avvisaglie", chiamiamole così, che hanno fatto dire a questa
Giunta che l'incarico, per 10 anni rinnovato di anno in anno, dal
gennaio 2004 non è più stato rinnovato, né nelle scelte della
struttura che prestava servizio, né nella scelta di conferire ad
altre strutture analogo servizio... invece, ad aprile, nasce questa
deliberazione!
Vorremmo poi capire nel quotidiano - perché l'Assessore stesso
ha evidenziato che qui si tratta di fare una certa radiografia -
come pensa la Giunta di gestire questa problematica, tenendo
presente che nel passato si diceva che sarebbe stato opportuno
creare una struttura interna, quindi vorremmo capire se questa
suggestione è nuovamente di attualità o meno e, in caso contrario,
se si ritiene di fare affidamento a strutture su piazza piuttosto
che - per altri motivi - a strutture non su piazza, con quali
criteri dovrebbero essere individuate e con quali criteri si pensa
poi di gestire la "routine" della sicurezza delle aree sensibili
dell'apparato regionale.
Le domande sono semplici e chiare; mi auguro che ci possa essere
una risposta altrettanto semplice e chiara, per capire le premesse
di quell'incarico e, soprattutto, le conseguenze!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sicuramente la chiarezza delle risposte
molte volte non deriva dalle risposte stesse, ma da quello che uno
si aspetta di sentirsi dire, per cui se la risposta non è in linea
con le aspettative, la risposta non è chiara, ma è una cosa
diversa! Quando uno fa delle domande che sposano una dietrologia
estranea all'atto deliberativo, è chiaro che, non confermando la
dietrologia, emerge un'insoddisfazione. Devo dire la verità, da
questo punto di vista "Arcobaleno" e "Forza Italia" o alcuni
Consiglieri di questi gruppi...
(interruzione della Consigliera Squarzino Secondina, fuori
microfono)
... non so se hanno avuto ragione o torto, lì sarebbe
interessante fare un ragionamento statistico!
Con le domande poste nella seconda interpellanza - perché ha
ragione il Consigliere, ci sono tutta una serie di premesse che in
modo diverso pongono però lo stesso problema -, si chiede, in primo
luogo, "quali sono le motivazioni che, dopo 10 anni di consulenza
esterna continuata e dedicata alla sicurezza, hanno determinato
l'incarico di cui in premessa". Ho avuto modo di citare già nella
prima risposta che dall'8 agosto, da quando si è insediata la nuova
Giunta, sono stati ridefiniti i servizi e le strutture con
l'individuazione di un "Ufficio fonia e sicurezza": da lì, si
desume la volontà dell'Esecutivo di dare una risposta interna al
problema sicurezza.
Dare una risposta interna al problema di sicurezza vuol dire - e
qui vado all'apparente sinonimo che ha voluto citare il Consigliere
Frassy - che deve essere fatta un'analisi della strumentazione che
nel tempo, anche grazie alle consulenze, è stata introdotta; cosa
diversa è la gestione di queste tecnologie. Per essere più chiaro,
è ovvio che un presidio dal punto di vista delle telecamere,
dell'intera area circostante al Palazzo regionale, è un qualcosa
che risponde a delle necessità; diversamente è dove vanno queste
immagini, se sono gestite da una struttura interna o da strutture
esterne.
Questo tipo di incarico serve per strutturare un servizio che,
con un piano attento nell'individuazione dei carichi e delle
responsabilità, dà una risposta anche alla richiesta del Presidente
della Regione, il quale il 27 gennaio ha incaricato un proprio
servizio di fare un coordinamento. Qui l'obiettivo finale è quello
di costituire una struttura che avrà al vertice un funzionario o un
dirigente, la quale terrà sotto controllo tutto il discorso
relativo alla sicurezza, senza demandare ad alcuna struttura
esterna servizi di sicurezza che competono all'istituzione. Diverso
è l'aspetto tecnologico, che mi pare sia stato finora presidiato:
abbiamo tutta una serie di rilevatori, di attività, che
correttamente sono state installate, ma sono cose diverse.
Non posso esprimere giudizi su quello che è stato il
ragionamento negli ultimi 10 anni, perché la filosofia voleva già
inizialmente supplire ad esigenze che non venivano soddisfatte
dalla struttura interna; in caso contrario, non ci sarebbe stata la
necessità di affidare un incarico all'esterno per la sicurezza.
L'intendimento di questo Esecutivo è di dare una risposta interna
organizzativa. Questo è accaduto nell'ambito dell'applicazione
della "626"; nel momento in cui è sorto il problema, è stata
esternalizzata la consulenza, per dare delle risposte ad un
adempimento di legge. Nel momento in cui vi è stata una struttura
interna in grado di soddisfare questo tipo di esigenza, le
consulenze esterne o non sono state più affidate o sono state
contenute nello stretto indispensabile. Lo stesso è avvenuto
nell'ambito della sicurezza. Noi abbiamo bisogno di un documento
che dovrà essere poi analizzato e validato, ma questo è l'obiettivo
di detta consulenza; quindi non il coordinamento di quello che si
fa, ma quello che stiamo utilizzando, per sapere cioè se le
tecnologie sono attuali e compatibili con le norme vigenti.
Fatto questo, che tipo di struttura consiglia il consulente -
perché questo è il suo compito -, qual è l'organigramma di cui
dovrebbe dotarsi l'Amministrazione regionale? Questo mi pare sia in
modo chiaro il contenuto del disciplinare ed è chiaro anche perché
è per 45 giorni lavorativi, in quanto per fare un'analisi e per
dare dei consigli è un tempo sufficiente, anzi, forse abbondante,
tanto che questo tipo di documento è in fase terminale.
Si chiede poi come si pensa di gestire nel quotidiano tali
problematiche. In attesa delle indicazioni che dovranno emergere
dal documento, la Direzione tecnologie e gestione assicura -
attraverso contratti e forniture ancora in essere - la manutenzione
degli apparati di sicurezza, la funzionalità dei sistemi, la
remotizzazione dei segnali di allarme diversi, per adesso
limitatamente al primo semestre 2004, e l'implementazione di nuovi
sistemi di sicurezza, per cui tutta l'attività che la Direzione
tecnologie e gestione assicura in questo momento permette, con gli
strumenti attuali, di avere un presidio.
È chiaro che dal punto di vista metodologico abbiamo la
necessità di avere una traccia. Oggi come oggi, le funzioni di
intervento, nel caso vi siano cortocircuiti, allagamenti... anche
questa è sicurezza...
(interruzione del Consigliere Frassy, fuori
microfono)
... e chi dobbiamo chiamare? Voi probabilmente banalizzate il
problema, ma qualora vi sia un problema dal punto di vista tecnico
sul sistema informativo, l'intera Regione diventerebbe un apparato
non funzionante, perché non avremmo più la funzionalità di tutte le
strutture! E questo è un dato che non è presidiato: ecco qual è la
sicurezza! Perché qui si cerca anche di "romanzare" dietro un
incarico, che è prettamente tecnico: ecco perché il "curriculum",
che ha permesso di dare un incarico, non è quello descritto dal
Consigliere Curtaz, è un incarico preciso!
Ora, nessuno di noi ha voluto fare dei ragionamenti che
esulavano da questo, quindi devo dire che tutto questo clamore
sugli entusiasmi, come sulle preoccupazioni, verrà a cessare nel
momento in cui avremo un documento su cui fare le nostre
riflessioni e i consigli su cui fare le nostre considerazioni e
predisporre i provvedimenti del caso.
Presidente - La parola al Consigliere Frassy.
Frassy (CdL) - Sono veramente sorpreso dalla sua risposta e dico
che, recentemente, ho rifatto l'impianto elettrico e di allarme in
casa, ma mi sono rivolto a un più modesto impiantista, non sono
andato al "SISMI" per sistemare queste banalità!
Vorrei leggere una risposta, datata marzo 2000, 6 anni dopo che
c'erano gli incarichi di sicurezza che venivano dati annualmente;
nella risposta che veniva data allora si diceva:
"Nous avons
constaté la disparition des dossiers et des gens qui se trouvaient
la nuit à l'intérieur du Palais";
quindi, 6 anni dopo gli
incarichi continuativi che venivano dati, eravamo ancora a queste
situazioni. Oggi, 4 anni dopo, queste situazioni non sono state
ancora risolte e voi date l'incarico ad una persona che sicuramente
è un superesperto, ma per fare cosa? Per capire dove vanno a finire
le immagini? Per capire cosa succede se manca la corrente? Ma,
Assessore, è incredibile la sua risposta, perché le dico che se
questo è l'incarico che costa 20.000 euro, lei ha dissipato, in 45
giorni, 20.000 euro; penso che per 20.000 euro ci si possa e ci si
debba aspettare qualcosa di più significativo!
Qui apro una riflessione: il problema della sicurezza è a doppio
taglio, nel senso che c'è la sicurezza oggettiva e poi ci sono le
deviazioni dei vari servizi a livello nazionale, che purtroppo non
accadono solo a livello nazionale, ma sono accadute anche a livello
periferico e - ribadisco in quest'aula - anche in questa Regione.
Allora, la sicurezza spesso diventa un modo per effettuare - la
parola può essere suggestiva, ma è significativa - dello
"spionaggio politico" a danno degli avversari politici, e qui la
vogliamo dire con il suo nome.
A livello parlamentare, dove la problematica è notoria, hanno
quanto meno trovato un sistema di gestione, facendo sì che il
Comitato di controllo dei servizi sia presieduto da componenti
dell'opposizione. È vero che le problematiche di quel comitato sono
enormemente diverse rispetto a quelle che gestiamo noi, ma
ribadisco l'inopportunità che tale tipo di problematica continui ad
essere gestito a livello di Giunta. Sicuramente questo tipo di
problematica dovrebbe rientrare in quelle competenze che, essendo a
garanzia dell'apparato, ma anche di coloro che politicamente
rappresentano l'apparato, passano alla competenza della Presidenza
del Consiglio, che è un organo in cui c'è una rappresentanza che
tutela maggioranza e minoranza.
La invito, Assessore, nell'innovazione che dovrà seguire
all'incarico di Inzirilli, a considerare questa proposta, perché
sarebbe il segno di una inversione di tendenza dove la sicurezza è
la sicurezza di tutti, ossia dove la sicurezza non è più utilizzata
come o anche come strumento politico. Questa è una proposta che è
anche una sfida politica, perché se verrà accolta, riconosceremo la
buona fede e la svolta rispetto a un passato che non ci è piaciuto
e che vorremmo appunto che sia un "passato". Se, invece, questa è
la svolta per rafforzare il passato con strumenti più potenti e
perniciosi, sappia che la nostra posizione sarà più dura di quella
che abbiamo tenuto in passato.
Se in passato ci siamo limitati a fare dell'ironia su questo
argomento, in futuro saremo determinati a denunciare quelle
situazioni che, spesso, nei corridoi sono note e che sui giornali
non appaiono, ma rispetto alle quali, se andiamo a vedere e la
diciamo tutta, certi provvedimenti attuati dalle autorità
giudiziarie dimostrano che le nostre preoccupazioni non erano
avulse dalla realtà, perché ci sono stati dei provvedimenti che
hanno posto riparo a degenerazioni di certi sistemi di ascolto,
deviati, della sicurezza di Palazzo regionale.
Presidente - Cari colleghi, vista l'ora, dichiaro conclusi i
lavori della odierna adunanza del Consiglio regionale. I lavori
riprenderanno alle ore 15,30.
La seduta è tolta.
---
La seduta termina alle ore 13,07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK