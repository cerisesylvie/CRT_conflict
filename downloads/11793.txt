Consiglio Regionale della Valle d'Aosta - Oggetto del Consiglio n. 2627 del 23 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2627 del 23 ottobre 1991 - Resoconto
OGGETTO N. 2627/IX Approvazione degli statuti comunali
(Interrogazione).
Presidente
Do lettura dell'interrogazione
presentata dal Consigliere Riccarand:
Interrogazione Premesso che entro il 17 ottobre 1991 tutti i
Comuni dovevano approvare il proprio Statuto;
Sottolineata l'importanza degli Statuti comunali e la necessità
di diffonderne la conoscenza e di seguirne l'applicazione;
Ricordato che tutti gli Statuti comunali dovranno essere
pubblicati dal Bollettino Ufficiale della Regione e che è opportuno
seguire con cura tale pubblicazione;
il sottoscritto Consigliere regionale del Gruppo Verde
Alternativo
interroga
il Presidente della Giunta regionale per sapere:
1) se tutti i Comuni della Valle d'Aosta hanno provveduto ad
approvare il proprio Statuto entro il 17 ottobre 1991;
2) se tutti gli Statuti sono stati approvati con le maggioranze
qualificate dei due terzi e se ve ne sono, invece, alcuni (quali?)
approvati con voto di maggioranza assoluta;
3) quali Statuti sono già stati vistati dalla Commissione
regionale di Controllo, e quali sono gli Statuti su cui la CORECO
ha formulato dei rilievi;
4) se non ritiene utile e necessario predisporre un'edizione
speciale e straordinaria del Bollettino Ufficiale (anche in più
volumi) in modo da raccogliere in un'unica pubblicazione tutti gli
Statuti comunali e consentire un'agevole consultazione ed un
interessante lavoro di confronto dei testi; e se sono state date le
opportune disposizioni in tal senso.
Presidente
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
Tutti i comuni della Valle d'Aosta
hanno provveduto ad adottare il proprio statuto entro il termine
stabilito al 17 ottobre.
Per quanto riguarda il punto 2), gli statuti pervenuti a
tutt'oggi al servizio del controllo sono solamente 36, per cui al
momento si è in grado di comunicare che 35 sono stati approvati con
la maggioranza dei 2/3, ed uno (Challand-Saint-Anselme) è stato
approvato per due volte con il voto favorevole della maggioranza
assoluta dei Consiglieri assegnati.
In merito al punto 3) dicevo prima che sono stati inviati al
Co.Re.Co. 36 statuti, ne sono stati esaminati 29; tutti gli statuti
esaminati sono stati vistati con parziale annullamento di alcuni
articoli. Quelli esaminati dalla Co.Re.Co. appartengono ai seguenti
comuni: Antey, Arvier, Avise, Aymavilles, Bard,
Challand-Saint-Anselme e Saint-Victor, Champdepraz, Champor-cher,
Charvensod, Cogne, Fénis, Gignod, Gressan, Hône, Introd, Issime, La
Magdeleine, La Thuile, Lillianes, Montjovet, Nus, Perloz, Pollein,
Prés-Saint-Didier, Quart, Saint-Christophe, Valpelline,
Valsavarenche.
In merito all'ultimo punto, ai sensi dell'ultimo comma
dell'articolo 4 della legge 142/90, lo statuto entra in vigore
entro il 30^ giorno successivo alla sua pubblicazione nel
bollettino ufficiale della Regione. Ciò premesso un'unica
pubblicazione posticiperebbe l'entrata in vigore degli statuti dei
comuni che hanno da tempo concluso la procedura di approvazione.
Quindi diventa impossibile fare una edizione straordinaria del
bollettino ufficiale.
Questo non toglie che non si possa, una volta che siano stati
pubblicati tutti sulle diverse edizioni del bollettino ufficiale
della regione, fare una raccolta unica. Verrà fatta quando tutti
saranno stati approvati e vistati dalla Co.Re.Co.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ringrazio l'Assessore delle
risposte, vorrei soffermarmi un attimo su questo problema della
pubblicazione. A tutt'oggi nessuno statuto è stato ancora
pubblicato sul bollettino ufficiale della Regione e d'altra parte
tutti i comuni hanno approvato gli statuti e la Co.Re.Co. ha dei
tempi abbastanza ristretti per l'esame e l'approvazione degli
statuti, quindi sostanzialmente ci troveremo ad avere in
pubblicazione tutti quanti gli statuti a distanza di una settimana
contemporaneamente. Quindi non c'è ritardo, oltretutto diciamo
anche che non ci sono dei tempi fissati dalla legge per la
pubblicazione degli statuti una volta approvati dal Co.Re.Co.; la
pubblicazione è solo un atto di pubblicizzazione di questi
statuti.
Siccome a mio avviso è molto importante che ci sia una raccolta
completa degli statuti, in modo da poter fare un lavoro di
confronto fra le soluzioni che i vari comuni hanno dato rispetto a
tutta una serie di materie, e questo può servire agli stessi comuni
per andare a correggere delle anomalie che si sono determinate,
anche supportati dalle esperienze e dalle impostazioni date da
altri comuni, credo che, poiché come tempi è possibile, sarebbe
opportuno realizzare un'edizione speciale del bollettino che
raccolga tutti gli statuti. Se questo avesse dei problemi per
ragioni di tempo, niente impedirrebbe all'Amministrazione di
pubblicare per blocchi questi statuti su edizioni speciali, in modo
da poterli raggruppare in un volume, senza fare delle spese
aggiuntive da parte dell'Amministrazione, ma usando le
pubblicazioni del bollettino ufficiale per arrivare ad avere un
corpus unico.
Si tratta, nel momento in cui si va a fare la pubblicazione, sia
che si decida di fare una unica edizione che raggruppa tutto, sia
che si decida di fare a blocchi di 2-3 edizioni, di avere ben
presente fin dall'inizio l'obiettivo di arrivare ad una raccolta di
tutti gli statuti insieme, evitando successive ristampe che
comportano dei costi in più per l'Amministrazione. Se si ha
presente la necessità di arrivare ad accorpare tutte queste cose,
credo che attivando l'ufficio della Giunta regionale che si occupa
della pubblicazione del bollettino, basta dare una disposizione nel
senso di fare la pubblicazione in modo da poter avere una raccolta
unica che comprenda tutti gli statuti.
Faccio quindi una raccomandazione all'Assessore perché sia data
una indicazione di questo tipo agli uffici che si occupano del
bollettino ufficiale, in modo da arrivare a raggiungere questo
obiettivo, in modo che fra 6-7 mesi sia possibile avere una
raccolta unica del bollettino ufficiale che comprenda tutti gli
statuti, senza dover andare a consultare 15-30 diversi bollettini
ufficiali, in cui uno ha uno statuto di due comuni, l'altro di un
terzo comune e via dicendo. Mi sembra un modo più razionale di
procedere e può anche servire, perché sicuramente questo lavoro di
confronto fra i testi e di affinamento degli statuti proseguirà nel
corso dei prossimi anni ed è importante che ci sia in ogni comune
la raccolta di tutti gli statuti comunali della Valle d'Aosta, in
modo da poterli consultare. Diventa utile per i cittadini, per i
dirigenti regionali avere sottomano questa documentazione, che
diventerà molto importante e vincolante rispetto a delle scelte che
si dovranno fare.
Credo che dando in tempo, visto che finora nessuno statuto è
stato pubblicato sul bollettino ufficiale, opportune disposizioni
agli uffici, sia possibile arrivare ad una unica edizione, oppure
ad edizioni separate temporaneamente, ma raggruppabili poi, perché
sono specifiche sull'argomento statuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK