Consiglio Regionale della Valle d'Aosta - Oggetto del Consiglio n. 2314 del 28 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2314 del 28 novembre 2001 - Resoconto
OGGETTO N. 2314/XI Realizzazione di una strada di
attraversamento dell’area Cogne.
(Interpellanza)
Interpellanza Premesso:
- che da alcuni mesi Vallée d’Aoste Structure
S.r.l. ha terminato la realizzazione della strada di
attraversamento dell’area Cogne;
- che tale strada risulta, peraltro, nel suo capo est priva di
adeguato raccordo viabile in quanto sfocia nel piazzale esterno
alla Portineria Dora della Cogne Acciai Speciali, immettendosi in
una inadeguata viabilità di quartiere;
i sottoscritti Consiglieri regionali
Interpellano
la Giunta regionale per sapere:
1) quando verrà aperta al traffico tale nuova arteria;
2) quale parere esprima sull’attuale innesto est
di tale strada;
3) se sono in corso trattative con il Comune di Aosta per
modificare lo sbocco est.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Con questa interpellanza pensiamo che si
inizino a vedere le prime incongruenze di
quell’accordo di programma, che porterà - riteniamo,
purtroppo - alla luce altre incongruenze sulla
riqualificazione-riutilizzo dell’area Cogne. Tante
cose sono ancora non visibili, una delle poche cose resa visibile
in questi giorni è proprio la strada di attraversamento
dell’area Cogne, strada che parte da Pont-Suaz e che
dovrebbe svolgere un po' il ruolo di tangenziale sud, o comunque di
via di scorrimento sull’asse sud comunale, per
portare il traffico fuori dalla città. Riscontriamo, invece, come
quel traffico venga fatto confluire in un piazzale, il piazzale
antistante la portineria attualmente utilizzata da Cogne Acciai
Speciali, in particolar modo un piazzale che è incluso in una
viabilità di quartiere; di conseguenza, riteniamo sorprendente la
scelta di terminare questa arteria.
Vorremmo capire anzitutto qual è il parere che la Giunta esprime
sull’innesto est di questa strada, che riteniamo
inadeguato rispetto a quelle che dovrebbero essere le funzioni
viabili della strada stessa, e vorremmo anche capire se è stata già
- o meno - consegnata al Comune di Aosta, perché questo diceva
l’accordo di programma: che la Regione
l’avrebbe realizzata attraverso Valle
d’Aosta Struttura e successivamente il comune
l’avrebbe acquisita al demanio comunale.
Abbiamo notato come questa strada da parecchi mesi sia stata
ultimata, e abbiamo anche riscontrato come da altrettanti mesi
questa strada non sia stata aperta e rimanga inutilizzata. Vorremmo
anche sapere se, alla luce di quella che ci sembra essere una
situazione irrazionale e non funzionale di una arteria che non
porta da nessuna parte, siano già in corso ripensamenti sullo
sbocco est e se ci siano trattative in corso con
l’amministrazione comunale, che è poi quella più
direttamente interessata, per apportare delle modifiche allo sbocco
est della strada stessa.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Per quanto riguarda le questioni
poste dal Consigliere Frassy, alcune di esse andrebbero indirizzate
al Comune di Aosta, anziché alla Giunta regionale; darò comunque
alcune risposte. Innanzitutto, l’accordo di
programma prevedeva che la Regione realizzasse la strada che
attraversa l’area Cogne, strada che è stata
completata nei termini previsti.
Sempre l’accordo di programma prevede che la
strada venga concessa in uso al Comune di Aosta, un uso
trentennale, e attualmente sono in corso verifiche tecniche per la
sottoscrizione del verbale di accettazione da parte del Comune di
Aosta, quindi siamo alla fase conclusiva. Secondo quanto
comunicatoci in via informale dal Comune, si prevede che con il
completamento della rotonda di Via Valli Valdostane si possa aprire
al traffico questa nuova arteria, approssimativamente attorno alla
metà del mese di gennaio 2002.
Per quanto riguarda la questione:
"quale sia il nostro
parere"
, credo che qui noi facciamo valere quello che è il
principio di sussidiarietà. Questa è una materia che riguarda la
viabilità comunale, quindi è il comune che deve operare in materia.
Per quanto riguarda questo aspetto, in ogni caso, nel Consiglio
tematico che il Comune di Aosta ha tenuto nei giorni scorsi, è
emersa la volontà del comune di modificare quanto era previsto
relativamente al baffo di raccordo, al viadotto di Corso Ivrea, ed
è in corso una nuova impostazione che punta a collegare
direttamente la strada che attraversa l’area Cogne
con la zona della Croix Noire, quindi è in corso un progetto per un
raccordo alternativo che vede il superamento del cosiddetto "baffo
di Corso Ivrea".
Per quanto riguarda l’ultima questione:
"se
siano in corso delle trattative"
, come dicevo, non ci sono
trattative in corso, in quanto la viabilità urbana è una materia di
competenza del comune ed esiste un interesse generale perché questa
strada venga aperta al traffico quanto prima.
Presidente
La parola al Consigliere Frassy.
Frassy (FI)
Non è che possiamo esprimere soddisfazione,
ma non perché la sua risposta, Assessore, non sia stata esaustiva.
Non esprimiamo soddisfazione per quella che è la situazione dei
fatti, nel senso che riteniamo che questa sia la dimostrazione di
come quell’accordo di programma sia stato un accordo
di programma astratto da quelle che erano le aspettative, le
esigenze, le realtà del territorio comunale della città di
Aosta.
È vero che in questo contesto la Regione ha dato esecuzione agli
accordi che sono stati sottoscritti, però sarà curioso capire chi
si accollerà gli oneri di questa variante, che non è più una
variante in corso d’opera, ma sarà una variante
ormai ad opera ultimata, cioè su quali bilanci graveranno le
varianti di sbocco ad est di questa arteria, considerando che
l’attuale sbocco, nonostante la rotonda, sarà uno
sbocco privo di significato da un punto di vista viabilistico.
Capiamo anche il motivo per cui il Comune di Aosta attenda il
completamento di questa rotonda, perché quella che doveva svolgere
la funzione di strada a scorrimento veloce dell’asse
sud sarà il nostro circuito cittadino tipo Indianapolis: con due
rotonde all'estremità gli automobilisti potranno correre in grande
velocità, arrivare in fondo, fare una bella inversione di marcia e
ritrovarsi al Pont-Suaz, perché questo, ad oggi, è
l’unico sbocco possibile di questa strada.
Prendiamo atto che la situazione ha creato non poche perplessità
in entrambe le amministrazioni e auspichiamo, come già abbiamo
sostenuto in sede comunale come movimento politico, che sia
l’Amministrazione del Comune di Aosta sia
l’Amministrazione regionale, prima che sia troppo
tardi rispetto alle opere che ancora devono essere realizzate
nell’ambito dell’accordo di
programma, abbiano la volontà di effettuare una verifica
sull’attualità di quell’accordo di
programma. Riteniamo che sarebbe quanto mai deleterio procedere su
un accordo di programma datato e che forse non è più così di
attualità, come poteva esserlo al momento in cui è stato
sottoscritto.
Questa è sicuramente, lo dicevo in esordio di illustrazione
della nostra interpellanza, la prima incongruenza visibile di
quell’accordo di programma.
Noi temiamo però che se quell’accordo non verrà
ridiscusso, quanto prima ne seguiranno altre e la città di Aosta,
ma anche l’Amministrazione regionale, avranno perso
l’opportunità per riqualificare effettivamente
un’area che è strategica sotto molti profili, non
solo della viabilità, ma anche dal punto di vista turistico e, più
in generale, dal punto di vista urbanistico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK