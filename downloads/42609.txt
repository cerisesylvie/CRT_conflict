Consiglio Regionale della Valle d'Aosta - Oggetto del Consiglio n. 156 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 156 del 3 dicembre 2020 - Resoconto
OGGETTO N. 156/XVI - Approvazione di risoluzione: "Impegno
per attuare politiche tese a migliorare la reale inclusione sociale
delle persone disabili".
Bertin (Presidente) -
Punto all'ordine del giorno 46.01,
il consigliere Marquis per l'illustrazione della risoluzione, ne ha
facoltà.
Marquis (AV-SA) -
Oggi 3 dicembre è la giornata
internazionale delle persone con disabilità e il caso ha voluto che
coincidesse anche con una seduta del Consiglio regionale e quindi è
stato deciso di presentare questa risoluzione che vado a illustrare
per sensibilizzare sul tema e anche per fare una proposta che sia
pratica e per dare un contributo su questo argomento.
Questa giornata è stata istituita nell'anno 1992 con risoluzione
dell'assemblea generale delle Nazioni Unite con lo scopo di
promuovere una più diffusa e approfondita conoscenza sul tema della
disabilità e di sostenere peraltro anche la piena inclusione delle
persone con disabilità in ogni ambito della vita e di combattere
ogni forma di discriminazione e violenza.
Ogni anno viene individuato un tema specifico sull'argomento da
trattare e quest'anno è stato scelto l'argomento "ricostruire
meglio verso un mondo post Covid-19 inclusivo della disabilità
accessibile e sostenibile".
Questo è un tema molto attuale, impegnativo, soprattutto in un
periodo difficile che ci vede tutti impegnati a combattere contro
il Covid-19, contro questo terribile virus sotto il profilo
sanitario ed è sicuramente una situazione ancora più difficile per
chi vive nella fragilità, per chi vive queste problematiche, quindi
ha un problema nel problema in più da gestire.
Quindi anche a livello comunitario c'è parecchia sensibilità che
si è formata sull'argomento e s'insiste molto anche nell'agenda
2030 riguardo all'importanza del sostenere delle politiche che
siano le più inclusive possibili.
In Italia e anche nella nostra regione siamo abbastanza
all'avanguardia rispetto all'approccio a questa tematica, ma
nonostante questo viviamo ancora delle situazioni eterogenee per
affrontare queste situazioni di difficoltà; situazioni di
eterogeneità dove rispetto a delle politiche strutturali si fa
fronte e si rimedia grazie alla singola capacità degli operatori
che il più delle volte si trovano a dover fronteggiare queste
situazioni.
Quindi la buona volontà, la propensione del singolo suppliscono
a quelle che possono essere definite anche rigidità burocratiche
per affrontare le situazioni che rappresentavo poc'anzi.
La giornata di oggi è da una parte un'occasione per
sensibilizzare sulla disabilità a tutto tondo e soprattutto per
provare concretamente a fare un ulteriore passo avanti verso quella
che può essere definita l'inclusione delle persone disabili.
Pertanto, per dare anche un segno di concretezza rispetto a
questo argomento e non solo per trattarlo a livello ideologico e
d'impegno generale, abbiamo voluto rappresentare la problematica
che vive la disabilità valdostana in rapporto alle tematiche dei
trasporti.
Come tutti voi sapete, nell'anno 2020 è stata istituita la
gratuità del trasporto pubblico su gomma e su ferro per tutti i
residenti in Valle d'Aosta e per porre una parità di trattamento,
di equità, abbiamo anche evidenziato che per il settore della
disabilità nel 2020 non è stato così: per ciò che concerne la
situazione dei servizi di trasporto ai disabili che vengono resi da
parte della Regione, vuoi perché c'è una diversa organizzazione di
tipo amministrativo dove questo settore forse è l'unico settore che
paghi il servizio in anticipo: alla fine dell'anno si paga il
servizio per l'anno successivo.
Quindi nel 2019 per questo servizio di trasporti è stato
corrisposto il pagamento da parte di tutti i beneficiari con
l'impegno della Regione che, qualora non si usufruisca del
servizio, alla fine dell'anno a chi ha già fatto il versamento
anticipato vengano restituiti i soldi.
Quindi per una questione di equità e per favorire questo
percorso inclusivo per le persone che utilizzano il trasporto per
questioni di salute, per questioni di accesso ai centri educativi
giornalieri e diurni, crediamo che sia doveroso intervenire
riguardo all'anno 2020 attraverso l'impegno di restituire
l'annualità del costo dei trasporti che è stata sostenuta per
analogia di trattamento con coloro che hanno beneficiato della
gratuità sul trasporto pubblico locale.
Per tornare invece al discorso più generale, quindi al di là di
questo impegno verso il Governo regionale di provvedere a prevedere
questo rimborso, anche un impegno da prendere come Consiglio
regionale di affrontare le tematiche gestionali e le politiche
legislative, ma soprattutto successivamente la loro attuazione
sempre con un'attenzione maggiore verso la reale inclusione sociale
delle persone in tutte le fasi della loro vita.
Presidente -
Apriamo la discussione generale. Consigliera
Erika Guichardaz ne ha facoltà.
Guichardaz E. (PCP) -
Grazie al collega Marquis per la
presentazione di questa risoluzione in cui crediamo fortemente.
Come PCP nel nostro programma le politiche dedicate alla disabilità
erano centrali, proprio perché crediamo che sia uno dei temi da
affrontare.
È bello anche che in questa risoluzione ci sia un impegno
concreto che vada proprio in questo senso e vorrei unirmi a quanto
ha detto Marquis per ringraziare chi ogni giorno si spende per
queste fragilità: penso agli operatori di sostegno, agli educatori,
ai famigliari che, soprattutto nella prima fase dell'emergenza,
hanno spesso dovuto far fronte a delle interruzioni di servizio che
sono state pesanti per loro.
Quindi a tutti loro va il sostegno del nostro Gruppo, che ha
firmato questa risoluzione e crede fortemente che queste giornate
possano essere anche motivo d'impegni forti da parte di tutti
noi.
Presidente -
Altri in discussione generale? L'assessora
Minelli ha chiesto la parola, ne ha facoltà.
Minelli (PCP) -
Le premesse che sono state esposte in
questa risoluzione sono del tutto condivisibili e ringrazio anch'io
il collega Marquis che se ne è fatto promotore.
Uno dei primi atti relativi al problema del trasporto delle
persone disabili di cui ci siamo occupati all'inizio di questa
legislatura è stata la delibera numero 1140 del 9 novembre con cui
abbiamo approvato la riduzione del 50% della quota di accesso al
servizio per l'anno 2021. Un provvedimento che voleva andare nella
direzione di essere coerenti con quanto disposto dalla legge 8 e
prevedere quindi per l'anno prossimo una compensazione di una
mancata riduzione nell'anno precedente.
Vorrei far presente che non era stato possibile intervenire
all'epoca proprio perché si era in regime di ordinaria
amministrazione e riprendere un atto che riguardava il periodo
precedente e fare un ristoro in quel senso non era consentito.
Vorrei anche far presenti alcuni dati riguardo all'azione che
l'Amministrazione regionale compie per quello che riguarda gli
aiuti al trasporto delle persone disabili. La Regione Valle d'Aosta
spende circa 2 milioni l'anno per questo servizio a fronte di una
compartecipazione da parte degli utenti di circa 120.000 euro,
quindi è ovvio che è minima la parte che viene dagli utenti, ma
perché è stata fatta giustamente una scelta nei confronti di un
servizio che è molto importante.
Quando pensiamo alle persone disabili, dobbiamo anche
considerare che all'interno di chi usufruisce di questo servizio
non ci sono soltanto ovviamente i minori che frequentano i centri
educativi ma tutte le persone, compresi per esempio i
dializzati.
Per fare un esempio: un dializzato fa almeno quattrocento viaggi
all'anno e più o meno ne fa altrettanti uno studente. È ovvio che
c'è un abbonamento che ha un costo, per chi fa pochissimi viaggi e
ha un Isee relativamente alto converrebbe maggiormente pagare un
taxi privato attrezzato, mentre invece per chi usufruisce in via
più continuativa di un trasporto dedicato questo è un servizio
molto importante.
È stato introdotto anche un mini abbonamento da 420 euro,
l'altro costa 600, che però consente di fare soltanto trenta viaggi
senza guardare i chilometri.
Ci sono utenti che compiono anche 20.000-30.000 chilometro in un
anno e se l'abbonamento non fosse a forfait ma a consumo, per
qualcuno sarebbe effettivamente molto pesante.
L'impegno di questa risoluzione va nella direzione di ampliare
ulteriormente il sostegno alle famiglie e dispone per il 2021 la
gratuità del servizio. Stiamo studiando, compatibilmente con le
risorse disponibili che dovranno nei prossimi mesi essere
utilizzate in gran parte per garantire il rispetto della norma che
prevederà sul trasporto dei mezzi pubblici la capienza del 50%,
stiamo cercando di assicurare almeno per i primi mesi del 2021 la
stessa gratuità del 2020 e in questa fase ci stiamo adoperando per
verificare le disponibilità e i conti.
In fase di variazione di bilancio occorrerà fare le riflessioni
opportune e prevedere risorse adeguate se intendiamo far fronte
alla situazione di emergenza che presumibilmente continuerà anche
con un servizio di gratuità per quello che riguarda i mezzi
pubblici.
È altresì allo studio dell'Assessorato la possibilità di
prevedere per il futuro una gratuità del trasporto pubblico locale
per i minori residenti nella nostra regione e quindi naturalmente
un servizio che comprenderà anche le persone minori con
disabilità.
Direi quindi che questa risoluzione può essere accolta, può
essere approvata con l'impegnativa che propone, ovviamente
ricordando che la parte che riguarda il rinnovo della gratuità
generalizzata di accesso al trasporto pubblico locale, per il
momento sarà probabilmente erogata soltanto per i primi mesi, in
attesa di avere nuove risorse sulla variazione.
Presidente -
Ha chiesto la parola il consigliere
segretario Jordan, ne ha facoltà.
Jordan (VdA Unie) -
Molto brevemente, solo per ribadire
che bene ha fatto il Consigliere Marquis a proporre questo atto in
Consiglio, bene ha fatto a mettere la giusta attenzione in questa
giornata simbolica, una giusta attenzione su una tematica così
importante, dando una reale concretezza alla nostra azione, ma
soprattutto ha fatto bene perché così si fa in modo che il
Consiglio e il Governo valdostano siano sempre attenti e
propositivi per favorire una reale ma soprattutto una concreta
inclusione sociale.
Presidente -
Ha chiesto la parola il consigliere
Manfrin.
Manfrin (LEGA VDA) -
Ovviamente mi unisco al coro di
ringraziamenti rispetto al proponente a una risoluzione che ho
scritto con convinzione e che tutta la Lega condivide in pieno, una
risoluzione che va a interessare dei temi su cui ci siamo
concentrati per anni all'interno di questo Consiglio e su cui
vogliamo continuare a lavorare, un tema sicuramente di civiltà che
dà effettivamente il grado di civiltà di una Regione, di
un'Amministrazione, di una comunità.
È, credo, un dono, un regalo importante quello che viene fatto
oggi, cioè approvare una simile risoluzione in un giorno che ha
sicuramente un significato e quindi è doppiamente importante
approvare quest'atto.
Mi limito semplicemente a fare un piccolo cenno che però trovo
molto utile: spesso quando si chiede - soprattutto agli studiosi
della storia, ai paleontologi - qual è il secondo loro il primo
segno di civiltà, qualcuno risponde la scrittura, qualcuno risponde
un primo schema di organizzazione amministrativa della vita di
comunità, qualcuno indica l'agricoltura.
Invece mi è piaciuta molto la risposta di una paleontologa che
ha risposto che secondo lei il primo segno di civiltà è il segno di
guarigione di una frattura. Il segno della guarigione di una
frattura indica il fatto che in un'epoca arcaica in cui la vita non
è facile, non è semplice e va sfilata con le unghie e con i denti
tutti i giorni, qualcuno si è preso la briga di occuparsi di una
persona ferita, l'ha accudita, le è stato vicino, l'ha incoraggiata
e le è stato talmente utile da riuscire a sollevare, a riportare a
guarire quella ferita e quindi ha rimesso questa persona in grado
di condividere la vita che faceva precedentemente.
Questo atto di civiltà, garantire alle persone disabili il
diritto di potersi muovere e di poter usufruire esattamente come i
normodotati del trasporto pubblico senza ovviamente pagare, come è
stato detto e come sono le finalità della risoluzione, va
esattamente in questa direzione.
Quindi la Lega sarà sicuramente favorevole a questo atto.
Presidente -
La parola al consigliere Carrel.
Carrel (PA) -
Come Gruppo Pour l'Autonomie ribadiamo -
l'avevamo già fatto all'audizione con l'assessora Minelli -
l'importanza di questa risoluzione in quanto crediamo sia
necessario dare risposta ai disabili che di fatto non hanno potuto
usufruire di un servizio che hanno pagato, quindi crediamo che
questa sia una risoluzione che dà delle risposte ai più deboli, che
dia delle risposte e delle opportunità a chi solitamente fatica di
più e quindi soprattutto in questo periodo è un segno di vicinanza
ai nostri disabili e a chi usufruisce di un servizio che la Regione
mette a disposizione.
È una risoluzione che abbiamo firmato e sicuramente sosteniamo
convintamente.
Presidente -
Altri in discussione generale? Non vedo
altre richieste. Posso chiudere la discussione generale. Poi se i
proponenti vogliono fare una replica... La discussione generale è
chiusa. Consigliere Marquis ne ha facoltà.
Marquis (AV-SA) -
Vorrei ringraziare tutti i colleghi che
sono intervenuti all'unisono su questo argomento per la sensibilità
che è stata mostrata e credo che in questa giornata sia un
approccio molto importante verso un settore che vive una difficoltà
nella difficoltà in questa difficile fase che tutti stiamo
attraversando.
Presidente -
Apriamo la votazione.
Appello nominale dei Consiglieri presenti in remoto sulla
piattaforma zoom.
Guichardaz J. (PCP)
- Favorevole.
Testolin (UV) -
Favorevole.
Chiudiamo la votazione.
Presenti, votanti e favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK