Consiglio Regionale della Valle d'Aosta - Oggetto del Consiglio n. 31 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 31 del 28 gennaio 1981 - Resoconto
OGGETTO N. 31/81 - SNELLIMENTO DELLE PROCEDURE PER L'ISCRIZIONE
AL REGISTRO DELLE DITTE DELL'ASSESSORATO ALL'INDUSTRIA, COMMERCIO,
ARTIGIANATO E TRASPORTI. (Interpellanza)
Presidente
- Do lettura del testo dell'interpellanza
presentata dai Consiglieri Minuzzo e Berti.
INTERPELLANZA
VENUTI a conoscenza delle gravi difficoltà alle quali vanno
incontro, per l'esplicazione della loro attività, coloro che devono
iscriversi al Registro Ditte a causa della ritardata assegnazione
del numero di iscrizione allo stesso;
TENUTO CONTO che le ditte che devono avvalersi di automezzi
propri per il trasporto della merce rischiano per i motivi sopra
esposti, il sequestro dell'automezzo;
INTERPELLANO
l'Assessore all'Industria, Commercio e Artigianato per
conoscere i motivi per i quali vi sono questi ritardi nel rilascio
del numero di iscrizione al Registro Ditte e quando intende porre
rimedio a questo stato di cose.
Presidente
- Chi illustra l'interpellanza? Il Consigliere
Minuzzo: ne ha facoltà.
Minuzzo (PSDI)
- È chiaro che questo è un problema dovuto
essenzialmente alle carenze dell'Assessorato all'Industria,
Commercio, Artigianato e Trasporti e alla disfunzione dei servizi
dello stesso.
Vorrei precisare anche a nome del Collega Berti che non si
vogliono fare accuse a nessuno, né si vuole sindacare sull'operato
dei vari Uffici dell'Assessorato, e tanto meno su quello di tutti
gli altri Uffici dell'Amministrazione regionale, però ritengo che
quando ci sono dei problemi abbastanza gravi, che mettono in
difficoltà i vari operatori della nostra Regione, si debba in
qualche modo cercare una soluzione.
Penso che l'Assessore Chabod a seguito di questa interpellanza,
si sarà premurato di conoscere i motivi per i quali vi sono questi
ritardi. Noi, nel passato Consiglio, abbiano istituito un nuovo
Capo Servizio, quello dei Trasporti mi sembra; io ritengo che fare
questi interventi-tampone, quando si presentano i problemi, non sia
la cosa migliore per ristrutturare e riorganizzare gli uffici ed i
compiti dell'Amministrazione regionale. Ritengo invece che sarebbe
molto meglio e più opportuno ristrutturare e riorganizzare
globalmente i vari servizi.
Mi risulta che il Capo Servizio dell'ufficio citato
nell'interpellanza abbia il suo ufficio nel Palazzo regionale,
mentre l'Ufficio Registro Ditte si trova nel Palazzo di Piazza
Narbonne, e mi sembra che questa sia già una carenza per la quale
l'Ufficio non può funzionare come dovrebbe, in quanto il Capo
Servizio non ha la possibilità di rendersi conto praticamente delle
difficoltà. Ritengo quindi che una riorganizzazione
dell'Assessorato, che ha grosse carenze, debba essere fatta
globalmente e non volta per volta, caso per caso, quando si
verifica la necessità.
Per quanto riguarda il testo dell'interpellanza faccio presente
all'Assessore Chabod, anche per evitare delle spiegazioni inutili,
che il problema di fondo riguarda gli agenti e rappresentanti di
commercio, perché per gli autotrasportatori, per coloro che usano
il mezzo per trasporto conto terzi, so già che l'Ufficio è solerte
nell'assegnare il numero di iscrizione al Registro Ditte.
Il problema sussiste in particolare per gli agenti e
rappresentanti di commercio i quali devono trasportare per conto
proprio, ed hanno bisogno comunque di questo mezzo. Poiché
l'iscrizione all'Ufficio Ditte avviene con molto ritardo, ritengo
che si dovrebbe trovare un marchingegno per far sì che, al momento
della presentazione della domanda d'iscrizione, venga subito
assegnato un numero provvisorio, o meglio ancora, definitivo, per
evitare di incorrere nelle sanzioni previste dalla legge; sanzioni
per le quali, se non fosse per la benevolenza degli agenti della
Polizia Stradale, la maggior parte degli agenti e rappresentanti di
commercio vedrebbe il proprio mezzo sequestrato.
Ripeto, so che questo Ufficio è in fase di ristrutturazione,
però è chiaro che il problema bisognerebbe cercare di risolverlo
immediatamente e non a lunga scadenza.
Presidente
- Desidero ricordare al Consigliere Berti, che
ha chiesto la parola, che egli come interpellante ha facoltà di
parlare, ma che deve mantenersi nei dieci minuti previsti per la
illustrazione. Ne sono passati sette e quindi gliene rimangono
tre.
La parola al Consigliere Berti.
Berti (ACV)
- Signor Presidente, sarò brevissimo. Volevo
solo ricordare all'Assessore Chabod, per non creargli un doppione
di replica come nel caso della precedente interpellanza, che sia
chiaro nella risposta, e non approssimativo o evasivo come di
consueto.
Il problema grosso, a mio parere, è che l'inserimento del
personale addetto al settore Trasporti ha creato un ulteriore
disservizio, in quanto, con la dislocazione non unitariamente
attuata in un medesimo palazzo, abbiamo creato soltanto una serie
di disguidi e di disservizi.
Volevo inoltre domandare all'Assessore se si rende conto
dell'entità delle contravvenzioni che questi operatori sono
soggetti a prendere sia dagli agenti stradali, sia dall'Ufficio
Ditte medesimo, che dipende localmente dalla Regione, in quanto
inevitabilmente, trascorsi i venti giorni, sono soggetti a
contravvenzione.
Si tratta di carenze a cui ritengo l'Assessorato, con un po' di
buona volontà e con i tecnici adeguati, sia in grado di
ovviare.
Presidente
- L'Assessore all'Industria, Commercio,
Artigianato e Trasporti Chabod ha facoltà di parlare per la
risposta.
Chabod (DC)
- Ci sono effettivamente dei ritardi in
questo settore, ma non da oggi soltanto. Sappiamo benissimo che gli
Uffici camerali sono siti da anni in Piazza Narbonne mentre i
dirigenti sono rimasti in sede, dunque non è una novità, e non è
una colpa dell'Assessore Chabod, perché proprio la Giunta sta
cercando di trovare dei locali. Voi sapete che l'Ufficio Ditte è
ubicato in una stanza dove ci sono nove persone in 48 metri quadri.
Dunque, non è facile lavorare.
Ad ogni modo, tali ritardi sono imputabili in buona parte
all'effettuazione, per conto dell'Amministrazione finanziaria dello
Stato, dell'Anagrafe tributaria, che ha impegnato l'Ufficio, in
particolare nei mesi di ottobre, novembre e dicembre, per la
compilazione di oltre 6.000 modelli riguardanti altrettante ditte.
Trattasi di un obbligo di legge, che doveva essere adempiuto entro
la fine dell'80; il numero delle denunce che affluiscono
giornalmente - voi sapete che con la crisi dell'industria molta
gente si crea un'altra attività - è aumentato quasi del 25%, mentre
il personale, praticamente, è sempre lo stesso; abbiamo avuto due
impiegati di concetto in più. È in corso di organizzazione il
lavoro dell'Ufficio, la cui situazione preoccupa anche in relazione
al censimento delle Unità produttive previsto per il prossimo mese
di ottobre, e si ritiene che in tempi brevi la situazione si
dovrebbe normalizzare. Noi speriamo di riuscirci nel giro di tre o
quattro mesi.
È da escludere la possibilità di danni per le ditte addette al
trasporto di merce, in quanto la certificazione necessaria per la
Motorizzazione Civile viene rilasciata non appena la regolare
denuncia provvisoria viene in possesso dell'Ufficio.
E questo, anche se Minuzzo dice di no! Ma noi dobbiamo aspettare
che i Comuni ci rispondano - ad esempio c'è il Comune di
Saint-Christophe, tanto per fare un esempio, che non ha ancora
risposto, e noi abbiamo già dato, abusivamente magari, un numero. E
questa è la verità: non è sempre colpa dell'Ufficio, molte volte
gli Uffici scrivono e i Comuni non rispondono. Certamente abbiamo
anche noi tutte le nostre lacune e i nostri difetti! Si sta
cercando attualmente di trovare dei locali adatti per poter
spostare gli uffici da Piazza Narbonne - c'è anche il collega
Pollicini che spinge in questo senso, perché anche lui è allo
stretto - e mettere insieme tutto l'Assessorato, o almeno collocare
la zona franca e il Registro Ditte in un posto dove ci sia il
dirigente e dove il lavoro possa andare avanti meglio.
Purtroppo la situazione oggigiorno è quella che è, anche se è
già migliorata in questi due anni.
Presidente
- Ha facoltà di parlare il Consigliere Minuzzo
per la risposta.
Minuzzo (PSDI)
- Invito solo l'Assessore Chabod a
prendere contatto con l'Associazione Agenti e Rappresentanti di
Commercio della Valle d'Aosta, in modo che si renda conto di quali
sono effettivamente i problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK