Consiglio Regionale della Valle d'Aosta - Oggetto del Consiglio n. 3038 del 14 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3038 del 14 dicembre 2023 - Resoconto
OGGETTO N. 3038/XVI - Continuazione della trattazione
congiunta delle Relazioni della Sezione regionale di controllo
della Corte dei conti, del D.L. n. 127 (Legge di stabilità
regionale per il triennio 2024/2026) e del D.L. n. 128 (Bilancio di
previsione finanziario per il triennio 2024/2026). (Ritiro di un
ordine del giorno. Approvazione di un ordine del giorno. Reiezione
di un ordine del giorno).
Bertin (Presidente) -
Alla presenza di 29 Consiglieri,
riprendiamo con gli ordini del giorno. Ordine del giorno n. 10 di
PCP. Consigliera Minelli si è prenotata, ne ha facoltà.
Minelli (PCP) -
Grazie Presidente, buongiorno a tutti.
Quest'ordine del giorno prende le mosse dall'analisi della parte
entrate del bilancio di previsione 2024-2026, in cui vediamo che
una voce molto importante è rappresentata dai trasferimenti
provenienti dai vari Fondi europei.
In questi giorni, in particolare nelle relazioni, e segnatamente
nella relazione del rappresentante della minoranza, è stato
evidenziato che in entrata ci sarà in futuro (almeno questa è la
preoccupazione) una progressiva riduzione delle risorse; quello che
ci fa dire è che è necessario un utilizzo che sia il più possibile
consapevole ed oculato di tutte le risorse che sono
disponibili.
In molti ambiti degli interventi che sono stati rappresentati
nel disegno di legge 127 ci sono dei finanziamenti regionali che
presentano delle tematiche che, in parte, potrebbero essere
potenzialmente finanziabili a valere sui Fondi europei. Faccio un
esempio soltanto, che è rappresentato dall'articolo 38, al comma 4,
in cui si fa riferimento agli interventi in materia di politiche
del lavoro, dove si prevedono finanziamenti per il triennio pari a
32 milioni di euro. É ovvio che una parte consistente deve essere
finanziata anche dalla Regione, però pensiamo che potrebbe essere
possibile reperire delle risorse anche attraverso i Fondi.
Sappiamo poi, e questo anche per le esperienze che alcuni di noi
hanno avuto in qualità di amministratori, che non è sempre così
semplice il percorso per ricorrere a questi fondi, perché c'è una
complessità burocratica non indifferente.
Ci siamo detti tante volte che c'è anche una scarsa
disponibilità di risorse umane formate in grado di lavorare a
questi tipi di finanziamenti, quindi potrebbe anche essere in
qualche modo inferiore il ricorso a queste fonti di finanziamento
rispetto alle potenzialità che possono offrire per le politiche
regionali.
Al fine di una maggiore razionalizzazione dell'uso di tutte le
risorse disponibili, l'ordine del giorno intende impegnare il
Governo a procedere ad una ricognizione puntuale ed approfondita
delle possibilità di finanziamento rappresentate dai Fondi europei
nell'ottica di liberare quanto più possibile delle risorse di
bilancio da destinare ad altri obiettivi.
Caveri (AV-VdA Unie) -
Grazie, consigliera Minelli. Devo
dire che il tema che lei pone è un tema quotidiano per chi lavora
nei Fondi comunitari; ancora di recente abbiamo avuto, la settimana
scorsa, sia il Comitato di sorveglianza del FESR (Fondo Europeo di
Sviluppo Regionale), che peraltro abbiamo tenuto non a caso
nell'area megalitica di Saint-Martin-de-Corléans che è uno dei
fruitori dei fondi comunitari del FESR, e abbiamo avuto - e questa
so che è la sua preoccupazione che ha segnalato - anche il Comitato
di sorveglianza che abbiamo tenuto nell'Institut Agricole del FSE
(Fondo Sociale Europeo).
Devo dire con grande soddisfazione che la Commissione Europea,
che tra l'altro ha dei funzionari che fanno il giro d'Italia dei
fondi comunitari, ha confermato la bontà della nostra
organizzazione. Abbiamo anche potuto spiegare che le sedici
assunzioni che abbiamo fatto in quegli uffici, grazie ad una norma
votata da questo Consiglio che ha ritenuto prioritarie le
assunzioni, ha lo scopo di evitare che ci siano degli sprechi.
Sarà anche il collega Bertschy a spiegare quali investimenti
vengono fatti nel suo settore proprio adoperando l'FSE.
Per chi ha partecipato alla riunione al convitto regionale
Federico Chabod, in cui noi abbiamo presentato l'insieme dei fondi
comunitari, comprensivi anche del FSC (Fondo Sviluppo di Coesione),
del PNRR (Piano Nazionale Ripresa Resilienza) e del PNC (Piano
Nazionale Complementare) - viviamo in un mondo di acronimi nei
fondi comunitari -, avrà già capito che la logica della migliore
locazione di tutte queste risorse è diventata ormai centrale, non
solo per evitare che risorse del bilancio regionale possano essere
utilizzate in interventi che invece potrebbero essere usati con i
fondi strutturali, ma anche per la necessità di evitare che i vari
programmi, sia nazionali che europei, finiscano per
sovrapporsi.
Un tema, per esempio, che mi riguarda personalmente come
Assessore è quello di distribuire bene le risorse della
digitalizzazione, perché ci sono interventi diretti dello Stato, ad
esempio "Open Fiber", "1 giga", dall'altra ci sono interventi che
sono finanziati nel cosiddetto "progetto bandiera", il PNRR, e poi
abbiamo degli interventi importanti nelle schede del FESR.
I Fondi europei seguono una calendarizzazione degli interventi
che viene approvata dalla Giunta più volte durante l'anno, per
avere una programmazione sempre aggiornata che consenta non solo di
rispettare gli obblighi imposti dai regolamenti, ma anche di
verificare che le iniziative inserite nella programmazione tengano
conto di quello che dicevo prima, cioè del principio della
complementarietà.
Quando incontriamo gli Enti locali sul territorio, si dice
sempre: "Diteci quali sono le esigenze e noi vediamo con quale dei
diversi Fondi si possa in qualche maniera intervenire". Sottoscrivo
il fatto che con l'Università della Valle d'Aosta stiamo ragionando
su una specializzazione maggiore, un
master
, un qualcosa del
genere, ed è una cosa che per esempio per il PNRR stiamo facendo,
questo personale a tempo determinato che abbiamo preso è diventato
e sta diventando molto acculturato sull'utilizzo del PNRR.
Aggiungerei che per il 2024 la coordinatrice del Dipartimento si
è fissata proprio un obiettivo dirigenziale per lavorare ancora
meglio su questa questione della complementarietà.
La vorrei assolutamente rassicurare sul fatto che esiste una
piena consapevolezza che non si deve sprecare neanche un euro e che
bisogna fare una
moral suasion
molto attenta a quei
Dipartimenti dell'Amministrazione che tendono a non intervenire sui
Fondi comunitari per le cose che lei ha detto e credo che le abbia
anche vissute nella sua esperienza assessorile, in cui talvolta
magari lei diceva ad un dirigente: "Usiamo i Fondi comunitari" e
questo storceva il naso.
Stiamo lavorando anche su questo ed è la ragione per cui
chiederemo il ritiro dell'ordine giorno; ma sarà il collega ad
aggiungere degli elementi proprio sull'impegno del suo
Assessorato.
Presidente -
Assessore Bertschy.
Bertschy (AV-VdA Unie) -
Personalmente, sono stupito che
si chieda di ridurre gli stanziamenti e le politiche del lavoro. Ho
visto alcune relazioni, soprattutto per chi è a conoscenza di
questi stanziamenti...
Nel programma 21-27 le politiche del lavoro utilizzeranno circa
50 milioni di Fondo sociale nel settennio, che poi distribuiti nei
sette anni ovviamente sono una cifra che va ad integrare le risorse
regionali.
Semplicemente, di FSE non potremmo sviluppare politiche, quindi
sono veramente un po' stupito che si chieda di ridurre gli
stanziamenti e soprattutto che non si tenga conto che con le
risorse regionali siamo riusciti a fare tante sperimentazioni, che
poi abbiamo portato a sistema nel Fondo sociale.
Quando ho iniziato a lavorare alle politiche del lavoro, non
c'era una risorsa di bilancio regionale, era completamente
paralizzata l'attività e gli enti di formazione si erano
manifestati più volte nel dire che non c'era attività di
formazione, non c'era soprattutto lavoro per questi servizi, e da
lì, con il Consiglio politiche del lavoro, che è assolutamente
coinvolto e consapevole del lavoro che è stato messo in campo,
abbiamo dapprima fatto un piano, finanziato, e poi sperimentato
delle azioni che un poco alla volta abbiamo portato a sistema in
attività del Fondo sociale, come faremo nel prossimo triennio e nei
trienni successivi.
La rigidità delle risorse la conosciamo, perché il Dipartimento
politiche del lavoro praticamente è il maggior utilizzatore delle
risorse del Fondo sociale, nel vecchio programma e nel nuovo
programma, tant'è vero che non più tardi di questa mattina abbiamo
finanziato con 900 mila euro un avviso sull'occupabilità,
finanziato un altro avviso sui ricercatori con il FESR.
Quindi, ci sono numerose iniziative che vanno in questa
direzione, però bisogna essere molto attenti anche a creare le
condizioni perché le politiche di coesione, le politiche per
l'inclusione e le politiche a favore delle persone più fragili
possano essere portate avanti con dinamismo ma anche con molta
efficacia.
Utilizzare risorse europee non è difficile solo per
l'Amministrazione regionale, è difficile per gli enti, per i
cittadini, per le imprese, quindi la rigidità con la quale ci si
muove attraverso le risorse europee deve essere ben consolidata da
programmi che prima si sperimentano.
Personalmente, l'atteggiamento è proprio quello dell'utilizzo
della complementarietà dei fondi, del lavoro sinergico per creare
le condizioni che tutto questo possa garantire i risultati - e non
lo dico da Assessore, ma come sistema del lavoro, in particolare
come mondo del lavoro che insieme collabora nel Consiglio politiche
del lavoro - che un po' alla volta stiamo portando a casa, sono
proprio il frutto di una maniera diversa di utilizzare le risorse
per portarle a sistema.
Uno dei grandi utilizzi che faremo del Fondo sociale sarà quello
dell'introduzione di un
voucher
per la conciliazione - tema
caro credo a tutti, fondamentale - che deve poter contare su
numerose risorse per poter dare un'importante risposta in
particolare ai temi della conciliazione sul lavoro, famiglia e
salute.
Siamo assolutamente in linea con quest'ordine del giorno, lo
facciamo da sempre, e la ricognizione è fatta proprio per creare le
condizioni perché le risorse possano essere utilizzate al meglio,
ovviamente con l'obiettivo di dare anche delle risposte che non
sono solo date dalla fonte di finanziamento, ma dalla possibilità
di utilizzare al meglio i fondi per dare una risposta alle
persone.
Oltre i Fondi europei, noi usiamo il PNRR e anche i Fondi
statali.
Presidente -
Consigliera Minelli.
Minelli (PCP) -
Grazie Presidente. Ringrazio entrambi gli
Assessori per la risposta.
Credo che l'assessore Caveri abbia colto bene quello che era lo
spirito di quest'ordine del giorno, che non era un ordine del
giorno polemico o di forte critica all'operato di chi
quotidianamente si deve confrontare con questi Fondi; derivava
piuttosto dalla consapevolezza che non sempre è semplice, agevole e
nemmeno così amato il ricorso all'utilizzo di questi Fondi perché,
effettivamente, comportano anche un lavoro suppletivo, che richiede
tempi, e sappiamo benissimo che le risorse che abbiamo sono quelle
che abbiamo.
C'è però anche una volontà di sollecitazione per cercare una
soluzione operativa, e mi sembra che quello che è stato detto, cioè
anche la possibilità di creare un corso, un
master
in questo
senso, sia completamente condivisibile, perché l'obiettivo è
quello, ma soprattutto per il futuro, perché, come è stato detto,
non sappiamo ma temiamo che ci sia una contrazione delle risorse,
riuscire ad utilizzare al meglio tutto il ventaglio d'opportunità
che abbiamo davanti, se non altro è una cosa intelligente, oltre
che utile.
Non volevo assolutamente chiedere una riduzione dei fondi che
devono essere destinati alle politiche del lavoro, perché non era
di certo questa l'intenzione, mi spiace che sia stato visto in
questo modo.
Quello che invece si voleva chiedere era una valutazione sulla
possibilità di ridurre la parte di fondi regionali, che potrebbe
essere sostituita con un utilizzo ancora più incisivo di quei Fondi
europei per utilizzare al pieno le risorse.
Mi colpisce un po' però il fatto che l'assessore Bertschy abbia
detto che nel momento in cui in qualche modo ha dovuto occuparsi di
questo, si era quasi all'anno zero.
Io non credo che fosse esattamente così, perché i Fondi europei
venivano utilizzati anche parecchio tempo fa, poi magari non con la
stessa capacità di penetrazione nel loro utilizzo.
Noi comunque siamo disponibili a ritirare quest'ordine del
giorno, proprio a fronte delle rassicurazioni che sono venute e
faremo comunque i nostri approfondimenti nel momento in cui ci
saranno utilizzi di questi Fondi, che verificheremo.
Presidente -
Assessore Bertschy.
Bertschy (AV-VdA Unie) -
Solo per precisare: l'anno zero
è riferito ai fondi regionali, che non erano assolutamente a
pianificare l'attività delle politiche del lavoro. Fondi sociali
hanno sempre finanziato - l'ho anche detto, nel mio intervento - il
programma 14-21. Era solo per chiarire. E le risorse regionali
servono proprio per lanciare molte volte l'utilizzo efficace del
Fondo sociale.
Presidente -
Ordine del giorno n. 11 di Rassemblement
Valdôtain. Consigliere Aggravi ha facoltà di intervenire.
Aggravi (RV) -
Grazie Presidente, buongiorno a tutti.
Nella giornata di ieri abbiamo avuto occasione di parlare del
tema dello studentato... forse era il giorno precedente, comunque,
nel corso della discussione, abbiamo parlato della questione dello
studentato, in particolare nel corso delle audizioni che si sono
tenute in II Commissione si è avuta l'audizione con i
rappresentanti degli studenti universitari.
Nell'ambito di quest'audizione sono emerse alcune problematiche,
alcune richieste, e alcune importanti informazioni che riguardano
il tema della disponibilità di alloggi nella città di Aosta, e
direi non soltanto, infatti nel titolo abbiamo parlato anche di
Comuni limitrofi, per quello che riguarda la possibilità di
studenti che frequentano l'Università della Valle d'Aosta di
trovare alloggio e stabilirsi nella città di Aosta o nel
circondario durante il loro percorso di studi.
A fronte di questo, al di là della questione studentato, il mio
gruppo ha pensato di presentare un ordine del giorno nel quale si
cercasse di fare da facilitatori, o comunque da promotori, come
Amministrazione regionale, per poter creare un tavolo di confronto
sulla problematica della disponibilità di alloggi a favore di
studenti universitari che coinvolga le Amministrazioni comunali di
riferimento (quindi quella di Aosta), abbiamo inserito il Consiglio
permanente degli Enti locali, l'Università della Valle d'Aosta ed
eventualmente, questo in particolare nelle interlocuzioni
informali, penso che il Presidente lo confermerà, si è avuta quella
anche di coinvolgere eventualmente tutte quelle realtà che sono
collegate o che hanno a che fare con questo problema per andare a
comprendere se vi sono delle possibilità per poter liberare delle
disponibilità di alloggi.
Presidente -
Il presidente Testolin ne ha facoltà.
Testolin (UV) -
Grazie Presidente. È un tema che abbiamo
dibattuto in questi due giorni; alla fine la trasversalità
dell'interesse è riconosciuta e riconoscibile e anche da parte
nostra abbiamo già avviato qualche interlocuzione, per cui, nel
complesso, visti anche gli stimoli arrivati da altri gruppi
consiliari, approveremo quest'ordine del giorno con un piccolo
emendamento, proprio per dare la possibilità di interloquire con i
soggetti più adeguati a verificare se ci sia la possibilità di
agevolare qualche iniziativa prima della realizzazione dello
studentato.
Così come ha concordato anche il collega Aggravi, andremo ad
emendare l'ordine del giorno, la cui impegnativa diventerebbe la
seguente: "Gli Assessori competenti per delega a promuovere la
creazione di un tavolo di confronto sulla problematica della
disponibilità di alloggi a favore degli studenti universitari, che
coinvolga l'Amministrazione comunale di Aosta, il CPEL,
l'Università della Valle d'Aosta, oltre alle altre rappresentanze
ed enti che si ritenga opportuno interessare". Grazie.
Presidente -
Consigliere Rollandin ha facoltà di
intervenire.
Rollandin (PA) -
Grazie Presidente. Vorremmo sottolineare
che la presenza e gli interventi in quest'Aula non sono stati
progressivi e uguali a quella che è la presenza in quest'Aula che,
come vediamo, partecipa regolarmente a quelle che sono le evidenze
e quelle che possono essere le possibilità di soluzione ai termini
che ognuno di noi qui porta.
Dico questo, perché evidentemente la progressione dell'evidenza
ha portato a presentare una serie di punti che sono stati,
all'occasione di tutti, un punto di riferimento, quindi anche
un'esigenza di trovare, nel momento giusto, i fondi necessari per
adeguare quelle che sono le esigenze che in parte abbiamo già
ascoltato e sentito da parte delle colleghe e penso che non vada
nella direzione di sostenere necessariamente, ma piuttosto di
coordinare e di mettere per tutti la possibilità di riprendere e
soprattutto di adeguarsi a quelle che sono le esigenze che sono
fatte proprio - come lo dice il tema - per cercare di lavorare nel
modo migliore da parte di ognuno di noi.
Questo si è già visto e si vedrà sicuramente con la possibilità
a tutti d'integrare quelle che sono le prospettive che ognuno di
noi si porta, che ha portato e porterà. Grazie.
Presidente -
Consigliere Baccega ha facoltà di
intervenire.
Baccega (FI) -
Grazie Presidente. Semplicemente per
sottolineare il nostro voto favorevole a quest'ordine del giorno
perché, come abbiamo avuto modo di dire nel corso del dibattito, il
mercato della locazione langue da tutte le parti, sia per gli
affitti privati e supponiamo anche per gli affitti agli
studenti.
Credo che sia davvero opportuno costruire un tavolo che vada
proprio nella direzione di fare degli sforzi enormi per arrivare a
capire perché gli alloggi che ora sono sul mercato sono tutti
destinati alle locazioni turistiche e non ad altre opportunità.
Ben venga la costituzione di un tavolo, ben venga un
approfondimento in questo senso e che si faccia in fretta,
soprattutto, perché la carenza è davvero molto forte.
Presidente -
Consigliera Minelli, a lei la parola.
Minelli (PCP) -
Grazie Presidente. Ringraziamo i colleghi
di Rassemblement per aver portato quest'ordine del giorno.
Nel corso di queste giornate di discussione, il tema era già
stato affrontato e presentato sotto varie sfaccettature; è positiva
quest'accoglienza da parte del Governo alla possibilità di avviare
un tavolo di confronto proprio per discutere questo tema che sta
diventando sicuramente molto importante,
à la une
, quindi
credo che si sia colta in qualche modo una sollecitazione che da
più parti è stata presentata ed è stata ben rappresentata qui dai
rappresentanti degli studenti che ci hanno in qualche modo
esplicitato le loro difficoltà e le loro preoccupazioni.
L'emendamento che è stato richiesto, se ho capito bene, chiede
di coinvolgere poi anche tutte le altre rappresentanze che si
ritiene opportuno ascoltare; non so se fra queste rappresentanze si
intenda anche quella degli studenti, ma spero di sì, perché
altrimenti il tavolo mancherebbe di una voce che poi è quella più
direttamente interessata.
Presidente -
Consigliere Baccega lei è già intervenuto.
Possiamo mettere in votazione? La votazione è aperta. La votazione
è chiusa.
Presenti, votanti e favorevoli: 34
L'ordine del giorno è approvato all'unanimità.
Affrontiamo l'ultimo ordine del giorno, l'undicesimo di PCP. La
consigliera Minelli ha facoltà di illustrarlo.
Minelli (PCP) -
Grazie Presidente. L'ordine del giorno
ritorna su di un argomento che è già stato affrontato in quest'Aula
e che in qualche modo consideriamo mantenuto sospeso.
Abbiamo visto i contenuti che ci sono nei due disegni di legge,
abbiamo riletto le disposizioni di alcune leggi regionali, in
particolare la 15/1992 e la 22/2016.
Noi evidenziamo ancora una volta che per un miglioramento dei
servizi di trasporto pubblico è fondamentale il miglioramento degli
accessi alle stazioni ferroviarie, sappiamo - anche
dall'illustrazione che è stata fatta recentemente sulla
progressione dei lavori relativi all'elettrificazione - che molte
stazioni della nostra regione avranno degli interventi importanti e
ci sarà un miglioramento dell'accessibilità.
Per quanto riguarda la stazione di Aosta, sono già stati fatti
alcuni lavori, è previsto il prolungamento del sottopasso, però noi
sappiamo che fin dal 2009 la Regione, in considerazione proprio del
ruolo importante che ricopre la stazione del capoluogo regionale,
non soltanto nel contesto ferroviario, ma più in generale nel
sistema della mobilità regionale, aveva commissionato uno studio
preliminare per verificare la fattibilità anche dell'allargamento
dell'attuale sottopasso ferroviario che è a servizio dei
viaggiatori ma anche con il collegamento tra piazza Manzetti e via
Paravera.
Lo studio all'epoca aveva evidenziato la fattibilità di
quest'allargamento; i costi erano, rispetto alla totalità di costi
di questo tipo, contenuti, e aveva evidenziato anche l'opportunità
dell'intervento che si integrava con il già previsto prolungamento
fino all'autostazione.
Era stato però in qualche modo bloccato il lavoro proprio perché
RFI diceva che c'erano difficoltà tecniche a realizzare l'opera in
presenza del servizio ferroviario attivo, quindi era stato
rinviato.
Ora, noi ci troviamo in una situazione in cui per realizzare
l'elettrificazione ci sarà la chiusura della linea, quindi
quest'impedimento che ho citato viene superato e quindi
l'ampliamento potrebbe essere agevolmente realizzato e farsi anche
durante l'arco temporale che coincide con la sospensione del
traffico.
Come dicevo, il sottopasso di Aosta ha una duplice funzione, che
è sicuramente di accesso ai treni, ma è anche di collegamento
pedonale fra la parte sud e il centro della città.
Eppure, nonostante sia molto utilizzato, ha esattamente la
stessa larghezza degli altri sottopassi ferroviari che sono
attualmente presenti in Valle d'Aosta; lo dico perché l'ho proprio
misurato: non c'è un centimetro di differenza tra quello di Verrès
con quello di Pont-Saint-Martin e quello di Aosta.
Ricordo che nei mesi scorsi il Sindaco della città di Aosta e
l'Assessore all'ambiente e alla mobilità hanno ripetutamente
scritto alla Regione e a RFI per ribadire l'importanza di questa
realizzazione, appunto dell'allargamento del sottopasso.
Per questo, l'ordine del giorno impegna il Governo a riprendere
l'azione di sollecito nei confronti di Rete Ferroviaria
Italiana.
Sappiamo che è un'azione di sollecito, perché poi è RFI che deve
realizzare questo lavoro, ma riteniamo che l'appoggio
dell'Amministrazione regionale sia fondamentale e debba essere
fatto in questo momento, cioè contestualmente all'elettrificazione
della tratta, perché è il momento opportuno, e direi anche l'unico
possibile, per arrivare all'allargamento, oltre che al
prolungamento del sottopasso.
Presidente -
Assessore Bertschy ha facoltà di parola.
Bertschy (AV-VdA Unie) -
Come ha detto la collega, si
continua a parlare del sottopasso, sono iniziative delle quali si è
già ampiamente discusso. Noi stiamo ragionando insieme al Comune di
Aosta su tanti progetti, compreso questo.
Per quello che ci riguarda, ci asterremo, perché ci sono
iniziative in corso che ci daranno la possibilità d'intervenire sui
tavoli di lavoro per valutare se ci sono le condizioni per fare
investimenti più importanti di quelli che oggi sono stati pensati,
progettati e condivisi anche con il Comune di Aosta fino ad
oggi.
Ricordo che sono appena stati completati i lavori degli
ascensori, se si potrà fare qualcosa di più lo faremo, però una
parte dell'impegno già nel corso di quest'anno verrà realizzato,
perché il prolungamento è evidente che si realizzerà.
Rispetto all'allargamento, c'è un'interlocuzione in corso con il
Sindaco, con gli Assessori e con tutta la Giunta; se si potrà fare
- ripeto - qualcosa in più portando al tavolo loro di RFI lo si
farà, però non c'è bisogno di impegnare la Giunta ulteriormente su
quello che è già un lavoro che è in corso.
Presidente -
Consigliere Restano a lei la parola.
Restano (GM) -
Grazie. Ieri ho votato a favore
dell'ordine del giorno presentato da Rassemblement Valdôtain che
interessava la ferrovia per una sua espansione nella zona est della
città.
Rispetto a questa proposta esprimerò un voto contrario. Ritengo
che il sottopasso sia una proposta che riguarda il passato. Bisogna
pensare ad un attraversamento a raso e, per arrivare a questo,
bisogna decidere il futuro della ferrovia Aosta-Pré-Saint-Didier;
quello, a nostro modo di vedere, sarebbe guardare verso il futuro e
creare un'alternativa solida, con prospettive ampie per i
Valdostani e soprattutto per i turisti: un passaggio e un
collegamento verso una zona commerciale, sportiva e turistica,
ampio, di ampie vedute e di ampia portata. Grazie.
Presidente -
Consigliera Minelli, a lei la parola.
Minelli (PCP) -
Grazie. Ritengo, al contrario
dell'Assessore, che ci sia bisogno, e come, di sollecitare la
Giunta in questo senso.
Sono pervenute più lettere, sia a RFI che all'Amministrazione
regionale, per chiedere di sostenere con forza quest'opera da parte
del Comune di Aosta.
L'Assessore risponde: "Si farà se si potrà", ma questo dipende
da una volontà che non è chiara, anzi, forse comincia ad essere
comprensibile quale sia la volontà, che non è di certo quella di
spingere in questa direzione.
Io ringrazio il collega Restano perché, invece, lui ha un
atteggiamento chiaro e in qualche modo non interpretabile in
maniera diversa: "Non si deve fare l'allargamento del sottopasso, è
una cosa che appartiene al passato e soprattutto bisogna fare
l'attraversamento a raso e decidere che cosa si vuol fare per la
ferrovia della parte alta della Valle" e credo che sia poi anche
intuibile che fine deve fare, dalle parole del collega.
La chiarezza c'è ed è comunque sempre apprezzabile.
Io invece ritengo che non sia per nulla un intervento che guardi
al passato, basti vedere quello che si fa in tutte le moderne
stazioni che stanno subendo degli interventi (parlo delle stazioni
delle varie regioni italiane) in cui ovunque si cerca di migliorare
quelli che sono gli accessi quando soprattutto non servono soltanto
ai passeggeri per recarsi ai treni, ma hanno una funzione anche di
raccordo tra parti della città.
Ricordo poi anche, visto che ne avevamo parlato in precedenti
occasioni, che si era addirittura arrivati in qualche modo quasi a
ventilare una sorta di baratto tra un sovrappasso ed altri
interventi; noi continuiamo a ritenere che sia un atteggiamento
miope, quello di non cogliere ora, che c'è la possibilità di farlo,
perché ci sarà un'interruzione prolungata, un lavoro che è di tutta
evidenza necessario per il miglioramento della mobilità
cittadina.
Noi su questo ovviamente non arretriamo e l'ordine del giorno
viene ovviamente portato al voto.
Presidente -
Assessore Bertschy.
Bertschy (AV-VdA Unie) -
Solo per dire al collega Restano
che l'attraversamento a raso è ovviamente un'ipotesi che dipenderà
dalle scelte che faremo sull'infrastruttura, ma nel sopralluogo che
abbiamo fatto con RFI, con il Comune di Aosta, alcuni mesi fa,
proprio sulla questione del sottopasso, RFI si è impegnata a
progettare una passerella che all'aria aperta permetterà un
collegamento con la città a monte della stazione o verso
Courmayeur.
Questo studio ci permetterà di avere un ulteriore passaggio da
una parte all'altra della ferrovia, al di là di cosa faremo poi
sull'infrastruttura.
Presidente -
Consigliere Lucianaz.
Lucianaz (RV) -
Grazie Presidente, buongiorno a tutti.
Visto che l'Assessore parla della passerella, voglio solo
ricordargli che, considerato che ha delle interlocuzioni con i
responsabili, che sia una passerella sufficientemente larga da
permettere anche il passaggio delle biciclette.
Se vogliamo riuscire a collegare quei 400 metri tra Pont Suaz e
il centro di Aosta, in qualche modo sarebbe efficiente.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 35
Votanti: 10
Favorevoli: 9
Contrari: 1
Astenuti: 25 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Grosjacques, Guichardaz
Jean-Pierre, Jordan, Lavevaz, Lavy, Lucianaz, Malacrinò, Manfrin,
Marguerettaz, Marquis, Marzi, Minelli, Padovani, Perron, Planaz,
Restano, Rollandin, Rosaire, Sammaritani, Sapinet, Testolin)
L'ordine del giorno non è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK