Consiglio Regionale della Valle d'Aosta - Oggetto del Consiglio n. 347 del 29 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 347 del 29 giugno 1981 - Resoconto
OGGETTO N. 347/81 - DISEGNO DI LEGGE CONCERNENTE: "SOSTITUZIONE
DEL 1° E 2° COMMA DELL'ART. 9 DELLA LEGGE REGIONALE 22 LUGLIO 1980,
N. 33, CONCERNENTE L'ORGANIZZAZIONE DEI SERVIZI DI PRONTO SOCCORSO
SANITARIO".
Presidente
- Do lettura del testo dell'oggetto n. 23:
Il Consiglio regionale
Approva
l'allegato disegno di legge regionale recante: "Sostituzione
del primo e secondo comma dell'articolo 9 della legge regionale 22
luglio 1980, n. 33".
Presidente
- Ha chiesto di parlare l'Assessore alla
Sanità ed Assistenza Sociale, Rollandin, ne ha facoltà.
Rollandin
(UV)
- L'argomento è di particolare
urgenza. Si tratta di tenere conto di una situazione di fatto che
penso venga spiegata in relazione. Non potendo attivare in pieno la
legge come fissata, si prevede di sanare la situazione degli
autisti in servizio, per quanto riguarda in particolare la
questione dei requisiti necessari, perché non tutti quelli che
erano già in servizio avevano le stesse qualifiche e lo stesso tipo
di patente richiesta, per cui era impossibile fare un concorso
senza questa sanatoria. Questo è tutto e spero venga accolto questo
disegno di legge, con queste motivazioni.
Presidente
- È aperta la discussione. Ricordo, per chi
non avesse gli allegati, che la commissione per la Sicurezza
Sociale ha espresso parere favorevole per l'approvazione del testo
predisposto dalla Giunta.
Ha chiesto di parlare il Consigliere Péaquin, ne ha facoltà.
Péaquin (PCI)
- Solo per ribadire che siamo favorevoli a
questo disegno di legge, proprio perché dal disegno di legge n. 33,
che prevedeva l'organizzazione del Pronto Soccorso, venivano
esclusi questi autisti, che invece con questa legge possono entrare
nei ruoli delle USL. Ci dichiariamo pertanto favorevoli
all'approvazione della legge.
Presidente
- Passiamo all'articolato; do lettura
dell'art. 1:
Il primo e secondo comma dell'art. 9 legge regionale 22
luglio 1980 n. 33 recante: "Organizzazione dei servizi di pronto
soccorso sanitario nel territorio della Regione", sono soppressi e
sostituiti dai seguenti nuovi commi:
"l'organico provvisorio del personale degli istituendi centri
di emergenza di base e della centrale operativa è indicato nelle
allegate tabelle B) e C).
In sede di prima applicazione della presente legge il 50% dei
posti di autista di cui all'allegata tabella B) è riservata agli
autisti, addetti alla conduzione delle autoambulanze, presso
servizi di trasporto infermi, organizzati da comuni o comunità
montane, i quali abbiano, alla data del 1° gennaio 1981, rapporto
di lavoro oppure convenzione o contratto d'appalto con i predetti
Enti.
Alla copertura della restante disponibilità di posti
d'autista si provvede mediante concorso pubblico.
Per l'ammissione ai concorsi riservati e pubblici di
assunzione è richiesto il possesso della patente di guida di
categoria B oppure di categorie superiori".
Presidente
- Metto in approvazione l'art. 1.
Esito della votazione:
Presenti, votanti e favorevoli: 20
Il Consiglio approva.
Presidente
- Do lettura dell'art. 2:
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 2.
Esito della votazione:
Presenti, votanti e favorevoli: 20
Il Consiglio approva.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Solo per spiegare perché voto a
favore di questa modifica che si riferisce ad una legge contro la
quale abbiamo votato contro. Si tratta di una modifica che ritengo
opportuna in quanto va a sanare una situazione che va messa a
posto. Voglio fare una riflessione semplicissima: a volte la fretta
con cui si mandano avanti certi provvedimenti, porta poi a doverli
emendare. Non so se mi sto avventurando su un terreno poco
conosciuto, comunque io ho l'impressione che spesso l'Assessore
arrivi con delle modifiche. Può darsi che nel caso specifico la
colpa sia non sua; in altre occasioni però l'Assessore ha dovuto
ammettere di avere fatto degli errori. Se questa volta la colpa non
è sua, chiudo il becco e dico che voto a favore. Però l'invito
glielo rivolgo lo stesso all'Assessore circa la necessità di fare
più attenzione, quando si predispongono certi provvedimenti. Se nel
caso specifico ho torto e se l'Assessore mi vuole spiegare come e
perché, accetterò la spiegazione come in altre occasioni ho fatto,
da disciplinato scolaretto. Quando ho torto non ho difficoltà ad
ammetterlo e sarebbe opportuno che questo avvenisse anche
dall'altra parte, il che non abbiamo mai avuto il piacere di vedere
da parte dell'Assessore, a meno che la necessità non l'abbia
costretto di venire in Consiglio con delle modifiche.
Presidente
- Metto in votazione la legge nel suo
complesso.
Votazione a scrutinio segreto
Esito della votazione:
Presenti, votanti e favorevoli: 20
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK