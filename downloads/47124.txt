Consiglio Regionale della Valle d'Aosta - Oggetto del Consiglio n. 3427 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3427 del 20 marzo 2024 - Resoconto
OGGETTO N. 3427/XVI - Interpellanza: "Motivi della
preclusione all'accesso ai mutui agevolati per interventi di
recupero edilizio privato delle domande presentate precedentemente
al 2 aprile 2024".
Bertin (Presidente) -
Punto n. 22. Ha chiesto la parola
il consigliere Distort, ne ha facoltà.
Distort (LEGA VDA) -
Con quest'interpellanza, a nome del
gruppo Lega, richiamo i contenuti della deliberazione della Giunta
regionale n. 142 del 19 febbraio 2024 con la quale, richiamando la
legge regionale 3/2013, cioè le disposizioni in materia di
politiche abitative, si prevede l'erogazione di mutui, ai sensi del
Capo III-quater del Titolo IV (Disposizioni per la concessione di
mutui agevolati per la realizzazione di interventi di recupero
edilizio privato), sugli immobili destinati ad abitazioni anche non
principali, ai sensi dell'articolo 68 della medesima legge
regionale. Nei contenuti della DGR si richiamano concetti
fondamentali che danno proprio la
ratio
di questa linea
politica della deliberazione della Giunta e sono il richiamo alla
DGR 151 del 22 febbraio 2021, con cui è stata approvata la
road
map
per una Valle d'Aosta
fossil fuel free
al 2040 come
linea guida, linea guida anche di questa DGR; inoltre si considera
l'opportunità di concorrere con la misura della DGR agli obiettivi
di risparmio energetico, di sviluppo delle fonti rinnovabili, di
progressiva decarbonizzazione del parco edilizio regionale,
delineatisi appunto nella road map, nonché nel piano energetico
ambientale regionale di recente approvazione. Ricordo che con la
deliberazione n. 531 del 9 maggio 2022 erano state approvate le
nuove disposizioni applicative per la concessione di mutui
agevolati per interventi nel settore dell'edilizia residenziale e
si riferivano sempre al Titolo IV ma limitatamente ai Capi II e
III. Mancavano all'appello gli interventi di cui invece al Capo
III-quater, quindi questi interventi relativi anche di edifici non
di abitazione principale. Con questa deliberazione si sono inseriti
anche questi interventi.
Questo fino qui è perfetto, ottimo, anzi, per onestà
intellettuale, dai banchi dell'opposizione, faccio i complimenti
alla scelta politica attuata in questa DGR, però c'è un problema,
perché il problema si pone su una questione cruciale: nella DGR in
un punto dell'allegato si specifica: "Sono ammissibili a
finanziamento gli interventi effettuati sul patrimonio edilizio
privato esistente di immobili destinati ad abitazione anche non
principale con inizio lavori successivo al 2 aprile 2024
finalizzati a...", eccetera. Questo elemento cruciale è "a partire
dal 2 aprile 2024", quindi a questo punto si collocano tra gli
interventi che possono beneficiare di questa perfetta misura, in
linea con la riqualificazione del nostro patrimonio edilizio,
soltanto quegli interventi che partiranno dal 2 aprile 2024, quindi
quelli che sono stati avviati precedentemente nulla.
Voi sicuramente nella risposta darete tutta una serie di altre
misure previste per questi interventi, però il concetto
fondamentale è che la misura e l'iniziativa di questa DGR è
finalizzata a una finalità: la riqualificazione del patrimonio
edilizio esistente. Tutti quei soggetti che si sono tirati su le
maniche e che hanno virtuosamente e con sacrificio attinto alle
proprie risorse personali economiche, oppure hanno fatto ricorso a
un credito, un ricorso personale in cui hanno dato garanzie,
ricorso a un credito per dare corso a interventi di
riqualificazione che sono stati già avviati, anziché essere
premiati per dire: "Caspita, hai già fatto...", magari possiamo
pensare che quello che hai sostenuto in una parte può essere
riconosciuto in una parte, lo facciamo rientrare in un altro
capitolo... Il problema però è che con questo limite temporale si
escludono tutti questi interventi precedenti, magari interventi che
sono perfettamente in corso, magari interventi cui l'inizio dei
lavori è avvenuto prima dell'entrata in vigore della DGR e i lavori
sono tuttora in corso e sono quindi oggetto ovviamente di
contabilizzazione, di fatturazione e di pagamento da parte dei
soggetti interessati e, da come io capisco dalla lettura della DGR
- a meno che non mi diate una splendida notizia secondo cui possono
rientrare anche interventi magari attualmente in corso -, da quello
che mi risulta, tutti questi interventi già avviati non beneficiano
assolutamente di questo. Mettere questi limiti temporali
sicuramente ha una sua
ratio
dal punto di vista
amministrativo, però il problema è che voi siete un organismo
politico, voi governate ma governate giustamente, come vi è stato
chiesto da chi vi ha votati, con una visione politica e ogni vostro
atto, oltre che essere un atto amministrativo, è un atto con il
quale voi comunicate alla comunità valdostana la vostra visione, la
vostra considerazione, il vostro intendimento, il vostro rispetto,
la vostra attenzione, il tenore della vostra attività politica,
ogni DGR diventa un messaggio politico. In questo caso, nell'ambito
delle politiche abitative, che sono l'elemento fulcro dell'economia
e della stabilità dell'economia del nostro tessuto economico, voi
date questo messaggio politico.
Veramente io spero ardentemente che nella risposta voi possiate
smontare questa visione di esclusione, comunque per tutto questo e
per fare chiarezza su quest'argomento, a seguito di questi elementi
che hanno rappresentato l'esposizione da parte mia, mi rivolgo al
Governo regionale e chiedo - primo quesito -: "per quali motivi si
è scelto di precludere l'accesso ai benefici di mutuo previsti per
tutti gli interventi la cui istanza è precedente al 2 aprile 2024 -
preciso "dell'inizio lavori" parla l'allegato, l'inizio lavori è
precedente al 2 aprile 2024 - considerato che l'obiettivo
principale della legge regionale 13/2015 - che è uno dei
provvedimenti legislativi richiamati, così come in certi versi la
3/2013 - è la riqualificazione energetica degli immobili, a
beneficio degli aspetti ambientali generati dal patrimonio edilizio
esistente". Questo è il primo quesito. Secondo quesito: "se
sussiste l'intenzione politica di riconoscere l'ammissibilità a
finanziamento anche per gli interventi in corso avviati prima della
data del 2 aprile 2024".
Presidente -
Risponde il Presidente della Regione.
Testolin (UV) -
Si sottolinea che l'obiettivo delle
iniziative regionali è quello di incentivare i comportamenti dei
cittadini, quindi, a fronte della disponibilità di risorse
finanziarie limitate, si è ritenuto opportuno, per accentuare il
carattere incentivante dell'iniziativa, dare la priorità agli
interventi non ancora avviati. In altre parole, si può ritenere che
coloro che hanno già effettuato gli investimenti con risorse
proprie attingendo a forme di indebitamento a condizioni di mercato
abbiano valutato autonomamente la convenienza dell'intervento di
riqualificazione energetica a prescindere dall'aiuto pubblico.
L'articolo 86sexies della legge regionale 3/2013, legge sulla base
della quale è stata approvata la DGR 142/2024 in oggetto,
stabilisce chiaramente quanto sopra con l'espressione: "al fine
d'incentivare la realizzazione di interventi di recupero". Peraltro
sono stati destinati all'iniziativa 10 milioni di euro del fondo di
rotazione anche al fine di non comprimere eccessivamente i fondi a
disposizione dei mutui prima casa. Infine si precisa che la
risposta all'interpellanza è data tenendo in considerazione il
contenuto rivolto al richiedente il finanziamento di interventi già
avviati, perché ovviamente non sono state ancora presentate presso
gli uffici le istanze precedenti al 2 aprile, non sono ancora
arrivate, quindi la data prevista dalla DGR 142 è per la loro
presentazione.
Per quanto riguarda il secondo quesito, le aspettative che
l'iniziativa adottata con la DGR 142/2024, che era bloccata dal
2020, riscuota successo e che ci siano molte domande per nuovi
interventi è considerevolmente elevata. Già in passato si erano
ammessi a mutuo interventi conclusi antecedenti alla deliberazione
della Giunta regionale istitutiva, che ha comportato un esaurimento
prematuro delle risorse stanziate, annullando in maniera importante
l'effetto dello stimolo incentivante per situazioni che invece
avrebbero trovato equilibrio solo con il mutuo messo a disposizione
dalla Regione. Memori anche di quella situazione, si è scelto di
finanziare i nuovi interventi, considerando quelli già finanziati
frutto di una valutazione di sostenibilità già analizzata e
ritenuta perseguibile da chi l'ha avviata. Anche sulla scorta di
queste considerazioni, non si ritiene al momento di modificare tale
interpretazione in attesa di poter valutare nei prossimi mesi
l'apprezzamento e i riscontri dell'intervento messo in campo.
Sicuramente la risposta non le farà particolarmente piacere,
perché è un quesito, quello che lei ha posto a quest'Aula, che io
mi aspettavo già nella scorsa seduta del Consiglio sinceramente,
perché è una situazione sulla quale già nella precedente
legislatura ci si era confrontati in maniera abbastanza importante
proprio per capire se quello che lei ha esplicitato, che è
ragionevole pensare che molta gente dica: "Mannaggia, avessi
aspettato due mesi, sarei rientrato in una normativa agevolante",
il discorso però è affettivamente legato all'incentivo e fa
scattare la possibilità di accedere e di iniziare un'attività che
altrimenti non si sarebbe iniziata. Questo fa parte di una
filosofia che si ritrova un po' in tutti gli incentivi, anche
quelli a livello europeo che considerano l'incentivo la necessità
per innescare un meccanismo proattivo, giusto o sbagliato, è chiaro
che a seconda dell'interlocutore, ci si può trovare di fronte a chi
fortunatamente ritrova in queste risorse delle opportunità che
prima non poteva prendere in considerazione perché magari i tassi
di mercato in questo momento non gli consentivano un accesso al
credito sufficientemente adatto alle sue possibilità, per chi
probabilmente, come qualcuno che si sarà rivolto a lei, così come
qualcuno che si è rivolto a me, è rammaricato per non poter
accedere a questo finanziamento. È tutto giusto, questa è una
scelta di chiarezza e di onestà intellettuale nel dire: "Ci sono
poche risorse, le destiniamo per incentivare nuove attività sul
territorio" e non rischiamo di andare a fare, come abbiamo fatto
tre-quattro anni fa, andando a finanziare una gran parte di
situazioni che erano già in corso, andando ad assorbire quella
massa di disponibilità che poi ci ha portato a dover chiudere
prematuramente, con il 2020, una situazione che invece avrebbe
potuto essere mantenuta nel tempo con un'attenzione
all'incentivazione piuttosto che al pregresso. Questa è la
motivazione.
Presidente -
La parola al consigliere Distort per la
replica.
Distort (LEGA VDA) -
Grazie presidente Testolin per la
risposta. Prendo atto della chiarezza e dell'onestà intellettuale
che lei ha messo in campo, ho percepito - ma me lo potrà dire in
altra sede - un leggero imbarazzo perché è chiaro che operare delle
scelte vuol dire sempre operare automaticamente anche delle rinunce
e, quando le scelte riguardano settori di una comunità che si
amministra, diventa particolarmente delicato l'operare queste
rinunce, queste cesure, questi tagli, queste esclusioni. Si sa
perfettamente che, per dividere una torta, bisogna cominciare ad
averla e averla in quantità sufficiente alle parti, questo è del
tutto evidente e sappiamo benissimo che l'Amministrazione pubblica
non dispone di risorse illimitate, però la sua risposta, quando ha
detto: "So che probabilmente non le farò tanto piacere", in realtà
le posso confidare che non è un piacere legato alla mia persona,
perché l'elemento cruciale non è soddisfare la richiesta del
consigliere Distort, l'elemento cruciale è soddisfare un senso di
giustizia e un senso di equità nell'ambito di tutti i vari settori
della comunità.
Voi avete fatto una scelta ed è una scelta che ritengo sì
motivata dal fatto di avere risorse scarse, motivata dal fatto che
l'obiettivo è incentivare, però provate a mettervi un attimino nei
panni di chi un po' di mesi fa ha deciso e ha detto: "Il Superbonus
ha concluso - metto io come inciso: finalmente - la sua azione e
quindi cerco di trovare un piano economico, tutta una serie di
finanziamenti, un percorso di copertura economica e finanziaria per
poter eseguire l'intervento". Parte con tutte le difficoltà e poi
viene a sapere che esce una delibera della Giunta che parla di una
finestra temporale posizionata al 2 aprile.
Allora, dal mio punto di vista, se mi permettete, non intendo
mettermi qua a flagellare, non ne ho il titolo, non mi metto a
battere i pugni sul tavolo, non mi metto a sostenere le parti di
chi è stato escluso, però mi permetto di stimolare, così come il
concetto di incentivo, da parte vostra un utilizzo sano e
responsabile del buon senso, non che vi manchi ma comunque non è
mai abbastanza, in maniera tale da pensare anche a un'eventuale
riformulazione, pensare anche che ci sia la possibilità di una
copertura magari della spesa residua per gli interventi in corso.
Tra l'altro, i mutui regionali non sono contributi, sono
finanziamenti, sono prestiti che vanno restituiti, su cui la
Regione fissa degli interessi; la tendenza anche a fissare degli
interessi estremamente bassi - lei oltretutto, Presidente, ha anche
competenza dal punto di vista finanziario per la sua formazione
professionale - probabilmente non è la risposta esatta per chi
vuole portare avanti delle iniziative di interventi sul patrimonio
edilizio, più che il livello del tasso di interesse, è la
disponibilità del credito, un punto percentuale sì che fa una
differenza dal punto di vista matematico, ma quello che fa la
differenza è l'entità della somma che viene erogata a
finanziamento, questo permette l'avvio di un'iniziativa. È chiaro
che in questo modo non boicotto le finalità della DGR, però mi
permetto di dire che aver escluso una parte di beneficiari
semplicemente per una finestra temporale, tra l'altro, arbitraria,
sottolinea un modello di attività politica. Vi chiedo, anche nel
vostro interesse, di pensare a una formulazione più adeguata
rispondente ai bisogni dell'intera comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK