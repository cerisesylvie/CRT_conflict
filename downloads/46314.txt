Consiglio Regionale della Valle d'Aosta - Oggetto del Consiglio n. 2772 del 28 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2772 del 28 settembre 2023 - Resoconto
OGGETTO N. 2772/XVI - Interpellanza: "Valutazione dell'avvio
di procedure di sospensione o revoca della nomina del Presidente di
Société Infrastructures Valdôtaines per mancata rimozione di una
causa di incompatibilità.
Bertin (Presidente) -
Punto n. 30 all'ordine del giorno.
Illustra l'interpellanza la Consigliera Minelli, ne ha facoltà.
Minelli (PCP) -
Torniamo su un argomento che abbiamo già
affrontato nell'ultimo Consiglio di luglio, prima della pausa
estiva. Il tema è la nomina del Consiglio di amministrazione e del
Presidente della SIV, della Société Infrastructures Valdôtaines, in
sostituzione del precedente amministratore unico senza
esplicitazione di motivazioni da parte di Finaosta avvenuta il 25
maggio scorso sulla base della designazione del Governo regionale
tramite delibera 544 del 24 maggio.
La persona che è stata scelta al momento della candidatura, e
poi della nomina, risultava essere direttore dei lavori del primo
lotto della nuova struttura universitaria, incarico non ancora ad
oggi conclusosi, in quanto non è stato ancora certificato il
collaudo definitivo delle opere. Inoltre, risultava avere a tale
data un incarico di
project management
conferito
dall'assemblea del socio unico SIV nell'ambito dell'attività di
revisione della progettazione esecutiva dell'ampliamento
dell'Ospedale. Una situazione che, di per sé, renderebbe viziata da
incompatibilità la nomina a Presidente della SIV.
Due mesi fa, rispondendo alla mia interrogazione che poneva
domande circa tali incompatibilità, il Presidente della Regione
aveva affermato che, al momento del controllo delle candidature,
Finaosta aveva "evidenziato alla Regione un potenziale profilo di
incompatibilità relativo al nuovo Presidente. Per questo motivo, la
deliberazione 544/2023 ha condizionato l'efficacia della
designazione anche "all'impegno a rimuovere le eventuali cause di
incompatibilità". Non si trattava di inconferibilità, nel qual caso
la nomina sarebbe stata preclusa, ma nelle situazioni di
incompatibilità spetta al soggetto interessato l'obbligo di
scegliere entro il termine perentorio di quindici giorni tra la
permanenza nell'incarico di provenienza e l'assunzione di quello di
destinazione. Cosa che l'attuale Presidente del Consiglio di
amministrazione ha fatto nei termini previsti. Non emerge dunque
alcuna motivazione per la sospensione o la revoca della nomina in
questione".
A me risultava al momento una cosa diversa, ma non avevo, seduta
stante, modo di verificarla, quindi ho presentato un accesso agli
atti urgente in quella stessa giornata, il 28 luglio. Risposta che
ho ricevuto il 17 agosto e da questo accesso agli atti è emerso che
l'attuale Presidente di SIV ha presentato il 7 giugno
-
quindi regolarmente entro i quindici giorni successivi alla nomina
avvenuta il 25 maggio
-
le proprie dimissioni dall'incarico
di consulenza di project management nell'ambito del progetto di
ampliamento e ristrutturazione dell'Ospedale Parini.
Ma da quell'accesso è emerso anche che l'attuale Presidente di
SIV non ha presentato le dimissioni dall'incarico di direttore
lavori del primo lotto del Polo universitario; dimissioni che
-
è stato scritto
-
non sono agli atti.
Secondo la normativa, vale a dire il decreto legislativo
39/2013, articolo 9, comma 2, "gli incarichi amministrativi di
vertice e gli incarichi dirigenziali, comunque denominati, nelle
pubbliche Amministrazioni, gli incarichi di amministratore negli
enti pubblici e di Presidente e amministratore delegato negli enti
di diritto privato in controllo pubblico, sono incompatibili con lo
svolgimento in proprio da parte del soggetto incaricato di
un'attività professionale, se questa è regolata, finanziata o
comunque retribuita dall'Amministrazione o ente che conferisce
l'incarico". Questo è quanto dice l'articolo.
Anche il codice degli appalti vigente, che in questo è del tutto
e per tutto uguale a quello precedente, prevede che il ruolo del
direttore lavori rimanga tale fino al termine delle operazioni di
collaudo, e si esaurisca unicamente con la redazione della
relazione sul conto finale che deve citare questo avvenuto
collaudo.
La nomina del collaudatore o della Commissione di collaudo non
determina in alcun modo la cessazione del ruolo del direttore
lavori, di conseguenza il ruolo del direttore non si può
considerare terminato prima dell'emissione del collaudo, in quanto
-
ed è una cosa che mi pare del tutto logica
-
qualora emergessero delle anomalie o delle problematiche sull'opera
o sulla contabilità redatta, la conduzione del cantiere da parte
del direttore lavori potrebbe essere motivo di contestazione al
pari di quella dell'impresa.
Tornando all'interpellanza, a fronte della mancata rinuncia
all'incarico di direttore lavori del primo lotto del Polo
universitario da parte del Presidente di SIV nei quindici giorni
successivi alla nomina effettuata da Finaosta, è evidente che
sussistono le cause di incompatibilità di cui al decreto
legislativo 39/2013 e che, di conseguenza, si pone più di un
problema.
Alla luce di queste premesse, interpelliamo il Governo per
conoscere il motivo per cui il presidente Testolin, nella risposta
all'interrogazione della sottoscritta del 28 luglio scorso, abbia
affermato, in contrasto con la realtà dei fatti, che il Presidente
di SIV avesse provveduto a rimuovere le eventuali cause di
incompatibilità entro il termine perentorio di quindici giorni
dalla nomina.
Inoltre, se è intenzione del Governo, a seguito della situazione
che è venuta a crearsi, avviare la procedura di sospensione o di
revoca della nomina del Presidente di SIV, oppure se considera
nulla e non valida la designazione non essendo stata rimossa nel
tempo previsto un'evidente e notevole causa di incompatibilità.
Presidente -
Risponde il Presidente della Regione, ne ha
facoltà.
Testolin (UV) -
Con riferimento al primo quesito, occorre
compiere le seguenti osservazioni: nella piena rispondenza dei
fatti conosciuti dall'Amministrazione regionale, nella seduta del
Consiglio regionale del 28 luglio 2023 è stato riferito, così come
testualmente riportato nelle premesse dell'interpellanza a cui si
fornisce la risposta, che Finaosta aveva evidenziato alla Regione
un potenziale profilo di incompatibilità relativo al nuovo
Presidente; invero, per meglio esplicitare le informazioni in
possesso dell'Amministrazione, si precisa come, nel pieno rispetto
delle previsioni procedurali di cui alla DGR (Deliberazione della
Giunta Regionale) 1591/2022, Finaosta S.p.a., all'esito dei
controlli di competenza, ha evidenziato all'Amministrazione
regionale che lo stesso è attualmente titolare di incarichi
professionali con SIV, tra cui quello di
project management
risultante dal
curriculum vitae
. In caso di designazione
alla carica di Presidente del Consiglio di amministrazione, si
ritiene sussistente rispetto a detti incarichi la causa di
incompatibilità di cui all'articolo 9, comma 2, del decreto
legislativo 39/2013.
Consegue dunque, secondo l'istruttoria compiuta da Finaosta
S.p.A., come emergesse un potenziale profilo di incompatibilità con
riferimento all'incarico di project management.
L'incarico di direttore dei lavori del primo lotto del nuovo
Polo universitario non è invece stato comunicato da Finaosta S.p.a.
tra quelli rilevanti ai fini della configurazione della causa di
incompatibilità evidenziata. A ben vedere, non avrebbe potuto
accadere diversamente, in quanto dal curriculum vitae sulla base
del quale Finaosta S.p.a. compie i controlli di competenza,
emergeva a chiare lettere come si trattasse di un incarico già
esaurito, come peraltro confermato dal responsabile della
prevenzione della corruzione e della trasparenza SIV, mi sembra in
risposta ad un suo 116.
L'incarico rilevante ai fini della configurabilità delle cause
di incompatibilità risultava dunque quello di project management,
per cui l'attuale Presidente del Consiglio di amministrazione, così
come comunicato, ha reso le proprie formali dimissioni da detto
incarico in data 7 giugno 2023, dunque entro i quindici giorni
dall'insorgenza della causa di incompatibilità.
I controlli sul venir meno della causa emergente, dunque, sono
stati compiuti regolarmente avendo SIV S.r.l. ricevuto entro i
termini previsti per legge le dimissioni dall'incarico
incompatibile.
Con riferimento al secondo quesito, si informa che
l'interessato, con nota del 23 settembre, ha comunicato che il
contratto di direzione dei lavori e coordinamento della sicurezza,
relativamente al primo lotto del Polo universitario, è stato
affidato ad un raggruppamento temporaneo di impresa composto da due
società e che l'interessato stesso è il Presidente del Consiglio di
amministrazione di una delle due, mentre perché esista una causa di
incompatibilità, l'attività professionale deve essere svolta in
proprio da parte del soggetto incaricato, proprio come letto anche
dalla collega nella sua presentazione.
Oltre a ciò, l'interessato ha ulteriormente ribadito che tale
incarico di direzione dei lavori deve essere considerato esaurito,
come peraltro evidenziato sul curriculum vitae, in quanto la
redazione e la consegna dello stato finale dei lavori e di tutte le
relazioni correlate previste si è verificata tra dicembre 2022 e
gennaio 2023, dunque in epoca ampiamente anteriore alla nomina
quale Presidente del CdA di SIV S.r.l..
Questi sono i dati che vengono riportati e segnalati e di cui
siamo a disposizione.
In questa nota del 23 settembre 2023, l'interessato ha pertanto
ribadito l'insussistenza a proprio carico di qualsivoglia causa di
incompatibilità prevista dal decreto legislativo 39/2013.
Presidente -
Per la replica, la parola alla consigliera
Minelli.
Minelli (PCP) -
Grazie Presidente e grazie al Presidente
per la risposta.
Le dico che è sorprendente la disinvoltura con cui cercate di
aggirare le norme di legge e i principi della buona
Amministrazione, che è poi in pratica la dimostrazione
dell'arroganza del vostro modo di agire.
C'è una società importante come la SIV che deve gestire la
realizzazione di opere per degli importi che sono superiori a 100
milioni di euro, che ha bisogno di una figura estremamente corretta
alla sua Presidenza e che cosa fate? Prima sostituite un Presidente
che aveva ben operato con correttezza, senza dare alcuna
motivazione né al Presidente uscente - e questo la dice lunga - né
a noi Consiglieri, per nominare una persona che si è fatta avanti
prepotentemente, ma che si trova in una situazione di evidente
incompatibilità. Era una candidatura che, in un'ottica di
correttezza, non avrebbe neanche dovuto essere presentata, visto
che il candidato in carica era in una situazione di palese
incompatibilità.
Lei mi dice: "il
curriculum
non riportava certe cose e
Finaosta ha soltanto verificato la sussistenza di un motivo di
incompatibilità": ma, signori, viviamo in Valle d'Aosta, le persone
che occupano dei ruoli le conosciamo tutte, sappiamo che cosa
fanno, non siamo in una metropoli da 30 milioni di abitanti.
La Regione, forse sul famoso
intuitu personae
(che è
quello citato nella passata risposta), che cosa ha fatto? Ha
sostanzialmente fatto finta di niente ed è stato designato un
incompatibile, la cui nomina poi è stata ratificata da Finaosta. È
una designazione arbitraria.
Poi lei dice: "Finaosta non sapeva e non aveva segnalato la
sussistenza di un ulteriore motivo di incompatibilità"; Presidente,
io gliel'ho detto qui che la persona era direttore dei lavori. Va
bene, io non sono nessuno, però una verifica forse vale la pena di
farla. No, non avete accettato di riconoscere l'errore compiuto
quando lo avevamo formalmente evidenziato, però, secondo me, non
era un errore, era dell'arroganza.
Alla mia interrogazione del 28 luglio lei ha risposto che il
problema era stato segnalato, ma che era stato superato dalle
dimissioni; adesso mi conferma: "sì, dimissioni da
project
management
, le altre no perché non sono necessarie".
Lei, ad un certo punto, ha pure detto che non sono necessarie e
che nella risposta all'accesso agli atti che io ho ricevuto mi è
stato evidenziato.
Non mi risulta, da quello che lei ha appena detto, che questa
persona si sia dimessa. Si dice: "si considera concluso il lavoro
perché è stato consegnato il certificato di stato finale dei
lavori". No, non è così: il collaudo si considera concluso quando
viene fatto il collaudo su tutto, che deve contenere anche lo stato
finale, ma deve avere una persona di riferimento, e la persona di
riferimento è quel direttore dei lavori lì. Il direttore dei lavori
è anche il Presidente di SIV.
Ma che senso ha? Ma come è possibile non rendersi conto
dell'assurdità di questa cosa? Magari si dimetterà adesso, non lo
so, sarebbero comunque quattro mesi dalla nomina, non quindici
giorni, e qual è la conseguenza di questa situazione? La
conseguenza è che la designazione che è stata fatta e la nomina non
è valida, la sua efficacia è venuta meno. In questo momento SIV non
ha un Presidente regolarmente in carica, non solo
-
e
probabilmente lo verificheremo
-
: potrebbero essere nulli
tutti gli atti fatti da un Presidente che non è regolarmente
designato e nominato.
C'è poi anche un altro problema non di poco conto: rispondendo
alla mia richiesta di informazioni, il 116 che lei ha citato, mi è
stato detto che il compito era esaurito, i lavori terminati, la
relazione finale era stata fatta e c'era stato il subentro
nell'attività della Commissione per il collaudo. Ma quale subentro?
Non è così: la Commissione per il collaudo non entra in azione ora,
esiste fin dal 2016; si tratta di collaudo in corso d'opera, come
prevede la normativa, ed in ogni caso la Commissione non subentra
al direttore lavori ma si affianca ed il compito del direttore
lavori non è finito e non lo sarà fino a quando non ci sarà il
collaudo definitivo. Quindi, che cosa succede? Che adesso c'è la
necessità urgente di nominare un nuovo Direttore lavori, cosa che
deve fare chi ha affidato l'incarico di Direttore, cioè la SIV, il
CdA di SIV, ma come fa a riunirsi ed operare un CdA il cui
Presidente non è attualmente e regolarmente in carica?
Avete fatto un bel pasticcio, avete cercato di coprirlo con
delle affermazioni non corrispondenti alla realtà ed è evidente il
rischio che c'è adesso.
Tutto questo comporterà dei ritardi ulteriori rispetto alla
consegna e al collaudo delle opere dei lavori del primo lotto
dell'Università.
È un capolavoro, avete fatto un capolavoro! Non siamo
assolutamente soddisfatti delle risposte, la situazione è di
estrema gravità, dovrete assumere delle decisioni serie e credo
proprio che ci rivolgeremo a chi deve intervenire in caso di
violazione delle leggi, come è palese in questa situazione.
Presidente -
Il presidente Testolin, per fatto
personale.
Testolin (UV) -
Più che un fatto personale, è un richiamo
alla collega Minelli a non utilizzare termini che non siano
appropriati in quest'Aula, perché questo non è un tribunale e qua
nessuno ha fatto delle cose che non devono essere fatte.
Ci sono delle procedure amministrative che vengono seguite dagli
uffici, nelle quali non c'è nessuna indicazione da parte degli
amministratori, se non quella della scelta, laddove è possibile
farla, su una persona con delle qualifiche piuttosto che un'altra
che può avere le stesse qualifiche ma si decide di cambiarla; e
quella è l'unica scelta che viene presa dagli amministratori.
Per il resto, ci sono delle verifiche che vengono fatte dagli
uffici che sono competenti e se c'è qualcosa che non funziona, in
merito alle autocertificazioni e all'analisi dei documenti che
vengono presentati, ognuno si prenderà le proprie responsabilità.
Ma non metta in bocca a me delle cose che non ho detto e che non
voglio neanche dire. Sono delle valutazioni sue personali che, se
vuole, può esplicitare e lo faccia in maniera corretta all'interno
di quest'Aula, perché non è un'Aula di tribunale e noi, come
amministratori, non abbiamo fatto niente che vada contro legge, ma
ci siamo attenuti a quelle che sono le indicazioni degli uffici
competenti.
Questo voglio che sia un percorso molto chiaro, perché
altrimenti lei fa il giudice, quando invece è un consigliere
regionale.
Presidente -
Consigliera Minelli, circoscriva il
fatto.
Minelli (PCP) -
Avrebbe dovuto circoscriverlo anche il
Presidente, cosa che non ha fatto, ma io lo circoscrivo: mi è stato
detto che ho utilizzato dei toni da tribunale e non da Aula del
Consiglio regionale; non è per niente così, tant'è vero che io ho
detto che, di fronte a risposte di questo genere, ci riserviamo, a
quel punto, di andare in altre sedi. Ma quello che è vero,
Presidente, è che io ho letto la sua risposta, e la sua risposta
diceva che le cause di incompatibilità erano state rimosse.
Questo non corrisponde al vero. Che poi la risposta
gliel'abbiano scritta gli uffici, oppure l'abbia scritta lei, io
non lo so, questo è quello che lei ha detto a me. No, non è una
valutazione, lei ha risposto: "cosa che l'attuale Presidente del
Consiglio di amministrazione ha fatto nei termini previsti", e i
quindici giorni li ha definiti perentori lei, perché così sono
definiti per legge. E la rimozione non c'è stata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK