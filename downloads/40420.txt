Consiglio Regionale della Valle d'Aosta - Oggetto del Consiglio n. 3225 del 7 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3225 del 7 febbraio 2018 - Resoconto
OGGETTO N. 3225/XIV - Reiezione di mozione: "Predisposizione
urgente di una modifica della legge finanziaria regionale per la
proroga dell'anticipazione alle aziende agricole di cui
all'articolo 23 della legge regionale 24/2016".
Farcoz (Président) -
Point n° 37 à l'ordre du jour. Pour
l'illustration, la parole au collègue Gerandin.
Gerandin (CC-MOUV) -
È una mozione che riprende il testo
della risoluzione che abbiamo presentato nell'ultimo Consiglio. Lo
riprende integralmente, perché in sede di ultimo Consiglio, a
nostro parere, c'era una situazione di grave sofferenza per quello
che riguarda il mondo agricolo e ritenevamo opportuno condividere
con il Governo regionale e con l'attuale maggioranza alcune
soluzioni. Sono soluzioni che non risolvono un problema serio come
quello del pagamento delle indennità compensative del PSR, però
sono un aiuto, una ciambella di salvataggio per un mondo agricolo
che sta lentamente sprofondando, sta lentamente morendo per una
serie di problematiche che io non sto a rivangare, anche perché non
è l'argomento all'ordine del giorno della mozione quello di andare
a vedere quali sono state le scelte passate. Ci interessa più che
altro trovare una soluzione di prospettiva.
La risoluzione e la mozione presentate fanno seguito a una
interpellanza che avevamo presentato nell'ultimo Consiglio, nella
quale erano stati forniti una serie di dati, erano stati comunicati
a questa Assemblea e al mondo agricolo una serie di dati riferiti
ai pagamenti delle annualità 2015, 2016 e 2017. Esaminando
attentamente quei dati e soprattutto anche - ci tengo a
sottolinearlo - a seguito di alcune novità intervenute, nel senso
che sono stati effettuati alcuni pagamenti, se ricordo bene,
dell'annualità 2016, noi siamo assolutamente dell'idea che la
situazione rimanga di una gravità assoluta. Penso che l'Assessore
poi ci dirà qualcosa in più in merito alla liquidazione dei fondi
della misura 10 del 2015, se sono già in pagamento o se saranno
liquidati. Sono comunque riferiti alle annualità pregresse in cui,
proprio perché c'era una situazione di assoluta difficoltà nel
mondo agricolo, si era deciso all'unanimità in questo Consiglio di
anticipare le misure per il 2015 del 100 percento, vale a dire che
c'era la possibilità per chi era in difficoltà di chiedere
l'anticipo, e per il 2016 del 60 percento.
Ricordo che l'Assessore nell'ultimo Consiglio ci ha detto che le
anticipazioni erano di oltre 8 milioni, ma per quelle aziende che
hanno chiesto questo tipo di anticipo la situazione non è mutata,
anche se è stata pagata l'annualità 2016 e se verrà pagata una
parte dell'annualità 2015, per il semplice motivo che, come
peraltro ci ha confermato nella risposta l'Assessore, per chi nel
frattempo ha ricevuto i pagamenti dell'AGEA e ha fatto richiesta di
anticipo, c'è un meccanismo per cui è prevista la restituzione
dell'importo chiesto, e noi siamo assolutamente d'accordo sul
meccanismo. Tra l'altro sempre l'Assessore ci ha detto, rispondendo
a una precisa domanda, che 244 aziende avevano già restituito oltre
1 milione e 800 mila euro, sugli 8 milioni erogati. Per cui queste
erogazioni date o che saranno date, riferite alle annualità 2015 e
2016, per chi ha chiesto l'anticipo saranno delle somme che
verranno restituite all'Amministrazione regionale o, per chi non
aveva chiesto anticipi perché nel frattempo si era rivolto alle
banche, verranno dati alle banche, ma non porteranno, per chi era
in difficoltà economica, un euro in più per risolvere il problema
contingente. E parlo di annualità 2015 e 2016, quando noi siamo nel
2018 e c'è l'annualità 2017 in cui mi pare che la liquidazione sia
solo ed esclusivamente riferita al benessere animale, la misura 14,
per meno di 1 milione di euro, mentre se guardiamo il sito internet
di ARPEA (Agenzia Regionale Piemontese per le Erogazioni in
Agricoltura) dicono di aver liquidato 420 milioni nel 2017.
La nostra domanda è molto semplice, nel senso che non si può
fare finta che non ci sia una situazione di oggettiva difficoltà.
Vi state muovendo, state accelerando sui pagamenti: io non voglio
entrare nel merito dell'azione politico-amministrativa che state
facendo, su cui ognuno farà le proprie considerazioni e la valuterà
come meglio crede, perché non è l'oggetto di questa mozione. Però
rimane una situazione di oggettiva difficoltà nel mondo agricolo,
perché in questo momento i pagamenti sono riferiti alle annualità
2015 e forse 2016, che erano oggetto di anticipazione a seguito di
quel provvedimento che avevamo fatto.
Quello che chiediamo, esattamente come avevamo chiesto peraltro
con l'emendamento presentato in finanziaria, che queste
anticipazioni al fondo di rotazione siano previste fino alla
scadenza del PSR, per permettere che chiunque ha diritto ad avere
queste indennità compensative possa fare un piano aziendale
credibile, non debba indebitarsi con le banche, non debba
eventualmente mettere a rischio il futuro dell'azienda. Perché,
Assessore - è stato comunicato anche dal presidente dell'AREV,
quando si è recato a Roma - volente o nolente, il problema di
questo PSR non si risolve dall'oggi al domani, dopo di che tutto
entrerà a regime. Il problema sarà fino alla scadenza di questo
PSR. Pertanto noi chiediamo nuovamente che queste possibilità di
anticipazione siano codificate, siano pianificate, siano messe in
campo, forti anche del fatto che lei ci ha confermato che comunque
queste restituzioni già avvengono. Per il problema di avere la
copertura - peraltro sul fondo di rotazione noi avevamo il parere
positivo, dicendo comunque di fare attenzione alla capienza del
fondo di rotazione stesso - noi in questo momento abbiamo a
garanzia di questo il fatto che lei ci ha detto che comunque su 8
milioni di euro erogati, circa 2 milioni sono già stati restituiti.
Ricordo che la situazione del fondo di rotazione in gestione
speciale Finaosta a fine novembre, per le quote PSR da versare
aveva una disponibilità ancora di 14 milioni di euro.
Le disponibilità finanziarie ci sono ed è sufficiente avere la
volontà di dire che in questo momento il mondo agricolo è in
sofferenza e che dobbiamo dare alcune certezze. Della paternità o
del bollino chi se ne frega! Diamo piuttosto la possibilità a
queste aziende di avere un minimo di prospettiva. Lei mi dirà quali
sono stati gli ultimi pagamenti, ma sono riferiti ad annualità in
cui chi era in difficoltà, o chi ha avuto necessità, aveva già
chiesto gli anticipi. Per cui per quello che erogate adesso, tenuto
conto che c'era il discorso di restituire nel momento in cui
venivano incassate le somme da AGEA, c'è una sorta di passaggio
automatico: io li do, ma automaticamente devo restituirli. Poco
importa se era Finaosta o una banca, ma chi era in difficoltà ha
dovuto avvalersi di queste possibilità: la legge regionale da una
parte dava, ma chi probabilmente era in difficoltà già prima si è
indebitato anche con le banche. Ora, la gente, al di là di quello
che verrà erogato - io penso che se scrivono a me, motivo in più
scriveranno a lei e glielo avranno detto, Assessore - dice che deve
pagare gli affitti, che deve comprare il mangime, pagare i
fornitori e quest'anno il fieno costa quello che costa.
Noi pensiamo che sia il momento di mettersi una mano sulla
coscienza. Lasciamo da parte le battaglie politiche, i bollini o le
bandierine e diamo una risposta, affinché questo mondo degli
agricoltori non si trovi, magari a malincuore e piangendoci sopra,
ma poi a chiudere le aziende, perché è chiaro che, essendo in
palese ritardo, rischiamo sempre di rincorrere, di non dare nessun
tipo di garanzia, di prospettiva sicure e di pianificazione
aziendale.
Président -
La parole au collègue Chatrian.
Chatrian (ALPE) -
Il collega ha già illustrato la mozione
che abbiamo presentato un po' sul percorso fatto due mesi fa, nel
momento in cui proponemmo nella nostra finanziaria un emendamento
che dava certezze per i prossimi tre anni. Sappiamo che è solo un
taccone, lo sappiamo perfettamente e l'abbiamo detto. L'abbiamo
annunciato nel momento in cui proponemmo l'emendamento: sarebbe
quantomeno un punto di caduta certo per il 2018, 2019 e 2020,
questa proposta che oggi noi facciamo a tutto il Consiglio, per il
tramite del Governo, perché il Consiglio può approvare questa
mozione e poi il Governo deve predisporre la modifica
legislativa.
L'obiettivo è molto semplice. L'Assessore due settimane fa ci ha
fatto lo stato dell'arte, ci ha fatto la fotografia a oggi, sapendo
le difficoltà e le complicazioni che ci sono. Noi siamo certi che
l'Assessore stia cercando di chiudere quel cerchio complicato che
c'è fra AGEA, AREA e Assessorato, ma il punto di caduta a oggi è
che i soldi dovuti dalle aziende agricole non sono stati liquidati,
o sono stati liquidati in parte, come è stato detto da lei due
settimane fa.
Io penso che questo sia un salvagente che noi oggi vi lanciamo,
che possa almeno mettere un taccone certo, per poi andare -
speriamo - nei prossimi anni a regime. Non è la soluzione, ma è un
punto certo, un punto di caduta. Io spero che su questo non ci
siano divisioni e non ci interessa l'eventuale etichettatura di
questa modifica. L'unico obiettivo è quello di dare contezza e far
terminare questa criticità in questa legislatura. Una criticità che
è ancora in essere e i dati che ci ha fornito l'Assessore fanno
paura, perché se le percentuali sono ancora così basse
sull'annualità 2015, bassissime sul 2016 e ancora più basse sul
2017, siamo quasi a metà febbraio 2018 e io penso che questa sia
l'unica strada percorribile, l'unico salvagente che si possa
prendere in considerazione.
Spero che non ci sia una battaglia di natura politica per il
fatto che questa proposta arriva dai banchi dell'opposizione e che
quindi non venga accettata, perché altrimenti vorrebbe dire
sorpassare magari a destra o a sinistra il lavoro che sta facendo
l'Assessore incaricato o il Governo, che in questo momento cercano
di mettere in campo delle soluzioni a questa criticità, ma che a
oggi non ci sono. Questo è un po' l'auspicio.
Ascolteremo attentamente la replica dell'Assessore competente,
sperando veramente che ci sia da parte di questo Consiglio, anche
dei colleghi di maggioranza che seguono questo tema, la volontà di
lasciare da parte le discussioni sterili che non aiutano o le
piccole polemiche. Speriamo invece ci sia la possibilità di
approvare questa mozione e - magari non il prossimo Consiglio, ma
quello successivo ancora - modificare la nostra legge, per dare
maggiori certezze a questo mondo. Non sto a ripetere tutti gli
elementi che già altri hanno messo in campo, ma potrebbe essere
quanto meno
un petit pas pour l'avenir
.
Président -
S'il n'y a pas d'autres interventions, je
ferme la discussion générale. Pour la réplique, la parole à
l'assesseur Nogara.
Nogara (UVP) -
Io mi auguro, come ha detto chi è
intervenuto, che nessuno voglia mettere bollini o bandierine su
questa tematica, perché voglio ricordare a tutti che si sta
giocando sulla pelle della gente, sulla pelle degli agricoltori.
Sono d'accordo con quello che avete detto, perciò prendete anche
tutto quello che vi sto dicendo io nel modo giusto, perché questa
deve essere una discussione franca, sincera e onesta.
In queste settimane io ho sentito le associazioni, perché è mio
compito come Assessore all'agricoltura: conosciamo già quali sono
le problematiche, ma le ho sentite soprattutto per condividere
tutte queste difficoltà. Come da diversi anni dice il Consigliere
Gerandin nei suoi interventi in replica, dopo aver ascoltato bene
quello che è stato detto, bisogna dire le cose come sono ai
valdostani, e questa è un'occasione per farlo.
Innanzitutto, quando si parla di fondi di rotazione si dice che
i soldi ci sono. Questa è un'informazione inesatta, perché dagli
uffici mi dicono che questi fondi di rotazione sono stati quasi
imprestati all'agricoltura per i mutui e per altre situazioni, ma
che in questo momento devono rientrare in quei cassetti. Questa è
la prima precisazione. Perciò dire che soldi ci sono e noi non
vogliamo erogarli, non è proprio corretto.
Senza parlare poi degli aiuti di Stato. Noi abbiamo anticipato
il 2015 al 100 percento, in parte il 2016, ma la cosa era
giustificata, perché effettivamente a livello europeo c'erano delle
grosse problematiche per i pagamenti e non funzionavano i sistemi;
questa è stata la giustificazione per poter dare tali anticipi.
Questi anticipi, che sono considerati aiuti di Stato, non li
possiamo dare quando ci sono i pagamenti. Io quindici giorni fa vi
ho spiegato quali sono le entrate e mi si è detto che si fanno dei
proclami, che si scrivono degli articoli. Ho chiesto formalmente ad
AGEA di darmi dati certi per i pagamenti. Quindici giorni fa vi
avevo detto che dovevano essere liquidati circa 3 milioni di euro
da parte di AGEA, sono stati liquidati 3 milioni 248 mila euro.
Sono stati liquidati perché il 31 gennaio è stato fatto il decreto
e da questo lunedì... Perché la gente e il mondo agricolo lo
sappia, quando si fa un decreto devono passare dai dieci ai
quindici giorni per i pagamenti, perchè i soldi arrivino sui conti
degli allevatori. Gli anticipi sono soldi dati da noi come
Amministrazione agli agricoltori, ma adesso si dice che sono in
difficoltà, perché devono restituirli. Per carità! Però, se ci
fossero stati i pagamenti corretti, sarebbe stata la stessa cosa:
sarebbero in difficoltà comunque. Gli agricoltori, se è stato dato
questo aiuto, devono restituirlo entro giugno di quest'anno.
Io ho avuto degli incontri con tutte le associazioni e sapete
cosa mi ha detto? Mi hanno detto tutti, con i verbali scritti, che
gli anticipi non interessano più. Il mondo agricolo vuole avere, io
aggiungo, giustamente, i soldi che gli spettano al momento giusto e
pagati. Mi hanno spiegato che si trovano in difficoltà perchè con
gli anticipi loro pensano di risolvere la cosa, poi, nel momento in
cui devono restituirli, è dura, perché hanno altre spese e
problematiche in più. Allora chiedono alla politica e chiedono a
noi - e io ho chiesto a tutti loro di essere coinvolti - di fare in
modo che questi pagamenti vengano fatti.
Voglio solo farvi un piccolo
résumé
di questi pagamenti,
perché qui sembra che si dorma. Voglio tra l'altro ringraziare
pubblicamente chi è in amministrazione, che sta lavorando
alacremente per poter portare avanti questo discorso. Mi trovo
personalmente quasi tutti i giorni a parlare con delle persone che
sono veramente in difficoltà e qua non bisogna cavalcare questo
fatto, magari per quattro voti alle prossime elezioni. Questa è la
realtà delle cose.
Il discorso è quello che vi ho detto: quindici giorni fa vi
dissi che sarebbe stato fatto questo pagamento. Quello che adesso
vi dico, non è per buttare lì dei dati e perché si stia tranquilli
tutti: questi sono tutti gli elenchi che mi sono stati inviati da
AGEA. Ormai ce li ho a memoria, ve li espongono. Questa settimana,
probabilmente già questa mattina, verrà firmato un altro decreto
per la misura 10 del 2015, che supera abbondantemente il milione e
mezzo. Comunicazioni ufficiali di AGEA: entro il 19 febbraio è
previsto, sempre sulla misura 10, ma per tutto 2016, un altro
decreto e un altro elenco e questo per chiudere, per la misura 10,
sia il 2015 che il 2016. In più, per la misura 13, grazie al lavoro
fatto in queste settimane, c'è un altro decreto che sarà firmato
questa settimana per chiudere la misura 13 del 2016.
Oltre a tutti questi decreti che chiuderebbero tutte le misure
del 2015 e del 2016, c'è la buona notizia della PAC - questa è
l'email che mi è stata mandata in questi giorni -soldi che noi non
abbiamo anticipato, perciò sono somme che entrano agli agricoltori
e agli allevatori, che non devono essere restituite, perché su
questo non è stato fatto alcun anticipo. C'è il decreto n. 8
firmato il 2 febbraio per 1 milione 64 mila euro; c'è il decreto n.
9 in fase di attuazione, che perciò sarà firmato tra oggi e domani,
di 566 mila euro; il decreto n. 10, che viene chiuso e firmato
sempre in questa settimana, di 707 mila euro, per un totale di 2
milioni 338 mila euro. Questi fondi sono soldi che entrano nei
conti degli agricoltori per la PAC e che non devono essere
restituiti.
Però, su questo bisogna fare una precisazione e io l'ho fatto in
tutti comunicati: da questi finanziamenti rimangono fuori le
aziende che sono sotto controllo. Ho fatto una richiesta ad AGEA e
mi è stato risposto ufficialmente che coloro che sono sotto
controllo, nell'istante in cui tutte le relazioni di chi è andato a
controllare l'azienda saranno positive, verranno pagati
immediatamente. Per ora quelli che sono sotto controllo, non
vengono pagati. Poi ci sono tutte le anomalie e questo è un lavoro
enorme che stiamo facendo adesso. Siccome tutti i pagamenti in
automatizzato sono stati praticamente fatti, si vanno a guardare
tutte le anomalie e AGEA ci permette di correggerle direttamente
qui.
Io qui ho anche la previsione dei pagamenti del 2017: non ve li
dico, perché non ho le cifre e non ho i dati ufficiali. Ho solo
dati ufficiosi che comunque saranno chiusi a breve. Però su questo,
come ho detto all'inizio, non voglio che si facciano delle
illusioni: vorrei dare solo dati precisi.
Come diceva il consigliere Gerandin, con questi anticipi non si
risolvono i problemi. È vero e sono proprio le associazioni che me
lo dicono. Una cosa mi dicono e ci chiedono: di aiutarli nelle
problematiche che riguardano il prezzo del latte e della carne. Su
questo bisognerebbe fare proprio una grossa riflessione. Se può
interessare quest'Aula in questo momento, ci si sta muovendo anche
su quello, soprattutto sul prezzo del latte. A me non piace parlare
di gruppi di lavoro, ma siamo già quasi alla fine per certe
definizioni, soprattutto sul prezzo del latte. Queste sono cose
importanti che non sono io a dirle, vi sto riportando quello che mi
è stato detto nelle riunioni con le associazioni ed è su queste
cose che bisognerebbe fare delle grosse battaglie e avere un grosso
apporto da parte dell'Amministrazione; e l'Amministrazione c'è.
Tutti mi dicono che quando a un prezzo equo per il latte e per la
carne, non hanno neanche bisogno dei contributi, perché vanno
avanti e stanno in piedi lo stesso. Al limite, il contributo
sarebbe poi il guadagno, però quello non serve loro per vivere.
Questa è la lotta importante che si fa e noi ci siamo. Noi ci siamo
anche per riuscire a portare i pagamenti. È chiaro che fino a
quando c'è la collaborazione con AGEA, noi siamo i primi a cercare
di collaborare, ma saremo anche i primi a contestare, se ci
dovessero prendere in giro.
Il consigliere Gerandin ha parlato di scelte del passato. Penso
che in quest'Aula ne abbiamo dette di tutti i colori sulle scelte
passate. Io ho detto che forse la scelta giusta sarebbe stata
quella di avere un ente pagatore e lei ha portato come esempio
dell'AREA: è vero e, se vuole saperlo, mi sto interessando con
l'ufficio legale e non solo, per vedere se c'è ancora una
possibilità. Però, dalle prime battute, ho visto che è una cosa
molto impegnativa e non so se è così conveniente farlo in questo
momento. Le scelte passate, in quest'Aula ne abbiamo parlato
infinite volte, potevano essere giuste o sbagliate. Alla luce dei
fatti forse avere l'ente pagatore per una regione piccola come la
nostra, c'era da mettere un po' di soldi per l'organizzazione, però
era la cosa ideale da fare. Non è stata fatta e noi adesso stiamo
lavorando per la situazione in cui ci troviamo.
Sto leggendo gli appunti che mi sono preso sugli interventi
fatti dai colleghi. Consigliere Chatrian, lei mi ha parlato di una
fotografia fatta nell'ultimo Consiglio, che faceva paura. La
fotografia che le ho dato adesso fa molto meno paura, parla di dati
ufficiali che ho io qua e che, se volete, vi faccio vedere. Sono
dati ufficiali: il 2015 e il 2016 li abbiamo chiusi, adesso siamo
verso il 2017. Questi sono dati importanti e non è che la
fotografia sia terrificante, terribile o altro. È la situazione che
hanno - non è una consolazione -tantissime regioni d'Italia e noi
in questo momento con i pagamenti siamo quelli che stanno quasi
meglio. Ma questa non è certo una giustificazione da dover dare e
che possa aiutarci.
Consigliere Gerandin, lei è sempre pronto a parlare di Corte dei
Conti e cose del genere. Proprio per questo io le parlo
sinceramente: con i pagamenti che stanno arrivando, adesso
effettivamente ci sarebbero delle problematiche con la Corte dei
Conti, se si facessero degli aiuti di Stato. Lei che è sempre
pronto a portare tutto alla Corte dei Conti, valuti anche questa
situazione che non è da poco.
Dalle ore 10:12 assume la presidenza il vicepresidente
Grosjean
.
Grosjean (Président) -
Pour la réplique, la parole au
collègue Gerandin.
Gerandin (CC-MOUV) -
L'ho ascoltata attentamente,
Assessore, e ci sono dei passaggi difficilmente comprensibili,
glielo dico in tutta sincerità. Qua non si tratta di cavalcare
quattro voti per le elezioni, qua si tratta di provare a vedere se
l'agricoltura valdostana ha qualche possibilità di sopravvivere.
Non di fare
business
, ma di sopravvivere! Quello che lei ha
detto ha esattamente confermato la mia illustrazione. I pagamenti
che sono in atto, che ci saranno, quelli di cui lei si è assunto la
responsabilità di dire i dati, sono riferiti esclusivamente
all'annualità 2015 e 2016: quell'annualità 2015 che era possibile
anticipare interamente e l'annualità 2016 dove era possibile
anticipare al 60 percento. Per cui lei sta confermando il fatto che
chi ha fatto le anticipazioni riferite a queste due nullità, vedrà
i soldi che arriveranno e spariranno, perché dovranno essere
restituiti. Le ho detto che non importa se è Finaosta, perché lei
sa benissimo che, non avendo nessuna certezza ed essendo nel
momento in cui non era così chiaro se potevano anticipare, tanti
hanno chiesto le anticipazioni alle banche, dove pagano anche gli
interessi. È così ed è un dato di fatto! Lei lo sa, per cui io sto
parlando con una persona che è cosciente di quello che sto dicendo.
Pertanto lei ha confermato che per quelle persone, che noi abbiamo
ritenuto che fossero in difficoltà economica nel 2015, perché non
percepivano il 2015 e il 2016, la situazione del 2017 e oltre è
esattamente la stessa. Se io do i soldi e per legge, come è
previsto nella delibera, devo restituirli all'atto in cui mi
vengono erogati da AGEA, io sarò nella stessa difficoltà economica
in cui ero l'anno scorso. Per cui su questo non penso che si tratti
di politica, perché è proprio un discorso che non può vederci su
posizioni diverse, Assessore! Su questo, la cosa è palese!
Sul 2017 io penso che lei saggiamente abbia detto di avere
qualche dato, ma che, non avendo certezze, non può parlare. Ha
fatto bene a dire questo, perché illudere è peggio ancora che
affrontare una realtà magari triste. Pertanto io le ripeto,
Assessore: lei mi dice di essere preoccupato per il fatto che siano
aiuti di Stato, ma cosa è cambiato per gli agricoltori dall'anno in
cui noi abbiamo deliberato, perché erano in arretrato sui
pagamenti, rispetto a quest'anno in cui sono esattamente in
arretrato di due anni? Non è cambiato nulla! Per cui, se la
motivazione c'era prima, c'è anche adesso.
Ribadisco che io al posto suo, Assessore, sarei eventualmente
molto più tranquillo a prendere un atto di questo genere, piuttosto
che non l'ultima delibera in cui avete assegnato circa 20 milioni
di euro direttamente per il discorso dell'informatizzazione a una
società
in house
. Io glielo dico sinceramente, perché sarei
molto più tranquillo a prendere questa. Stiamo parlando di una
delibera dell'altra settimana, in cui avete assegnato a una società
in house 20 milioni di euro per il piano operativo annuale 2018.
Glielo dico così, perché lei mi ha chiamato in causa dicendo qual
era la mia interpretazione e glielo dico spassionatamente:
attenzione! Ma non per questi aiuti dove la gente sta restituendo a
tasso zero una cosa che purtroppo...! Quando io le dicevo che non
mi interessa fare i processi al passato è perché con i processi al
passato non cambia nulla. Io penso che chi ha fatto queste scelte
le abbia fatte in buona fede, pensando di fare l'interesse degli
agricoltori. Purtroppo non è stato così, ma non possiamo cambiare
la storia passata senza avere una visione sul futuro. La storia
passata non cambierà la situazione economica di queste aziende! Io
non ho gli stessi riscontri che ha lei con le associazioni, ma se
lei mi viene a dire che le associazioni le hanno detto che non gli
interessano gli anticipi, si prende tutta la responsabilità
politica di quello che sta dicendo.
In più, se gli agricoltori chiedono a lei e molto meno a me,
perché io non ho tutti i contatti che lei ha con il mondo agricolo,
dicendo che sono in difficoltà per pagare fornitori, affitti e
quant'altro, io mi chiedo, se le associazioni le hanno detto
questo, quanto siano rappresentative tali associazioni. Facciamo
attenzione, perché noi abbiamo visto tante volte venire in
Commissione delle associazioni che a volte portavano l'opinione
forse più personale che non di categoria. Se poi tutto questo sta
andando nel verso che lei sta dicendo, Assessore, che problema c'è
di avere la capienza dei fondi? Significa che, se tutto procede
come sta procedendo, i 14 milioni di euro che erano in
disponibilità a novembre per il discorso dei pagamenti - le faccio
una copia: questo viene direttamente dalle Finanze, mese di
novembre; me l'hanno dato direttamente, era allegato al bilancio,
per cui le sto dando dei dati allegati al bilancio - se ci saranno
questi pagamenti, non ci sarà alcun bisogno di anticipare: evviva,
le farò un plauso! Però noi diamola questa possibilità a chi è con
l'acqua alla gola, perché - lo ripeto per l'ennesima volta e non
voglio ripeterlo più - siamo nella stessa situazione in cui costoro
si trovavano due anni fa: uguale, stessa situazione!
Lei ha garantito e ha citato i dati dei pagamenti 2015, neanche
tutti tra l'altro, perché sul 2015 mi pare che manchi ancora una
parte riferita alla misura 13, mentre lei ha parlato di misura 10.
Saranno un paio di milioni, ma non voglio entrare nel merito,
perché non è il milione e mezzo o i due milioni in più che fanno
cambiare la situazione. È che noi siamo purtroppo - non per scelta
degli agricoltori, ma per un PSR che voleva essere nell'interesse
degli agricoltori, con il quale si è creato poi un problema vero
per il discorso dei dati o del recepimento e quant'altro - nelle
stesse difficoltà di due anni fa, perché i pagamenti 2015 e 2016
che lei ha garantito, per chi ha chiesto gli anticipi, non sono
altro che
argent de poche
: glieli passano e se ne vanno.
Giustamente - io dico - perché hanno avuto gli anticipi e non è che
devono prendere due volte i contributi, però di fatto costoro, per
quello che riguarda la liquidità e la difficoltà finanziaria,
saranno costretti a indebitarsi con le banche e a pagare interessi.
Non è quello che vogliamo. Ma non è quello che vuole neanche lei,
Assessore, io ne sono convinto. In questo momento probabilmente ci
troviamo a dire la stessa cosa, ma con un'evidenza di fatti che è
inoppugnabile, perché su questo io vorrei il confronto:
dimostratemi che non è come le sto dicendo.
Président -
Pour les déclarations d'intention de vote, la
parole au collègue Rollandin.
Rollandin (UV) -
Il n'est pas la première fois qu'on
soulève ce problème, étant donné que, comme a dit l'Assesseur, il
s'agit d'une question qui revient à maintes reprises dans cette
salle. Il est sans doute délicat et je crois qu'il faut rappeler ce
qu'a été fait dans les années, en essayant de trouver des solutions
compte tenu du fait que les rapports et les raccords entre AREA et
AGEA et les payements ont toujours été un problème très
délicat.
Non penso di dover sottolineare nuovamente che quello che è
stato fatto, cercando di attivare dei meccanismi che potessero
rendere automatici alcuni passaggi di conoscenza di dati per
accelerare, credo andasse nella direzione giusta. Quando si è
iniziato a dover parlare di anticipi, purtroppo lo si è fatto
tenendo conto delle difficoltà che tutte le volte emergevano, non
solo nel raccogliere i dati, ma anche nella verifica e, molte
volte, nel sottolineare che piccole discrepanze bloccavano tutta
una serie di pagamenti. Questo è agli atti.
Quello che è stato detto in questo momento sulla velocità di
pagamento, io spero che vada nella giusta direzione, per cui non ci
sarebbe più bisogno di fare degli anticipi. È chiaro che questa
deve essere una certezza e deve essere garantita, altrimenti
obiettivamente non abbiamo nessuna possibilità a questo punto di
intervenire. Siamo nudi alla meta: questo è il rischio che noi
abbiamo in un momento sicuramente difficile. Gli anticipi, nel
momento in cui ricevono i pagamenti, vanno a coprire quelle somme
su cui loro hanno puntato per pagare, ma che sono dovute e quindi
devono essere giustamente riconosciute alle banche, come è previsto
dalla norma e dalle delibere.
L'unica cosa che io voglio capire è se possiamo dire che siamo
nella normalità. Con delle piccole variabili, non voglio mica dire
all'euro, ma sulle grosse somme, sulle parti che più influiscono
negativamente nel momento in cui non sono pagate, perché siamo
ancora al 2016, poi c'è il 2017, quindi siamo in una situazione
obiettivamente ancora di non allineamento ai pagamenti. Non voglio
ripetere quello che avete già detto in quest'Aula, ma deve essere
in qualche modo chiaro e garantito che possiamo contare su queste
date e su queste possibilità di avere i pagamenti, in modo tale che
non ci sia un'esigenza di fondi e che, a questo punto, non ci
sarebbero più dei paracadute. Questo credo sia importante
sottolinearlo nuovamente. Per il resto, credo sia stato detto
tutto.
Dalle ore 10:26 assume la presidenza il presidente
Farcoz
.
Farcoz (Président) -
La parole au collègue Chatrian.
Chatrian (ALPE) -
Due considerazioni a seguito degli
interventi del collega Assessore e anche del collega Rollandin. Io
penso che, o noi non abbiamo tutte le informazioni e quindi siamo
tranquilli nel momento in cui l'Assessore ci dice che siamo certi
di portare a regime i pagamenti - perché penso sia lì il passaggio
e non ci sia un "nì" - altrimenti il 2017 è scoperto.
Io cerco di entrare nel merito. Lasciamo da parte il 2015. La
fotografia che ci ha fatto, senza fare polemica, assessore Nogara:
noi avevamo le informazioni che ci ha dato due settimane fa, mentre
oggi lei ci ha aggiornato e ha fatto qualche passaggio in avanti
sul 2015 e 2016. Oggi, da quello che abbiamo potuto capire
dall'Assessore, non c'è la volontà di approvare, quindi di
accettare la nostra proposta. È legittimo dal punto di vista
politico, ma vuol dire che l'Assessore ha sicuramente delle
informazioni che io e il collega Gerandin non abbiamo, per cui è
certo che si potrà andare a regime in poche settimane. Altrimenti
non capiamo il fatto di non accettare questa nostra proposta: 2015,
2016, ma la nostra proposta è 2017. Probabilmente l'Assessore ha
delle informazioni che noi non abbiamo, quindi la certezza di poter
pagare. Se è così, non ritiriamo la mozione, perché noi non abbiamo
quelle informazioni, quindi noi, non avendo quelle informazioni,
colleghi, non possiamo ritirare questa nostra mozione e la
voteremo. Fra tre settimane, tra poche settimane si va a regime con
il 2016 e anche con il 2017? Vuol dire che l'Assessore aveva di
punti di caduta che noi non conosciamo. Quindi positivissimo.
L'altra cosa che invece stride un po' con la discussione che
abbiamo avuto oggi, è che sicuramente lei ha modo di interloquire
con tutto il mondo agricolo: è il suo dicastero, ha accettato
questa sfida e quindi lei ha un contatto diretto quotidiano,
giornaliero. Ma a noi invece non risulta che la proposta che stiamo
facendo, da parte di tante aziende... e lei oggi ci dice che le
associazioni le hanno detto di non volere gli anticipi. Lei è stato
categorico.
(Voci fuori microfono)
Scusi, noi abbiamo ascoltato. Lei ci ha ripreso dicendo che noi
siamo qui a cavalcare, io e il collega Gerandin, per quattro voti.
Mi è spiaciuto questo passaggio e mi ha fatto anche un po' male! Mi
ha fatto molto male: io e il collega Gerandin siamo qui a cavalcare
per quattro voti, questo è quanto ha detto lei! Ma la parte che
stride e che non riesco a capire è che noi siamo sollecitati, con
il collega e non solo, da veramente numerose aziende in difficoltà
che dicono: se non ci sono certezze, che almeno ci sia questa
finestra. Non so se sono stato chiaro: se non ci sono certezze, che
ci sia la finestra. Questa era la proposta che volevamo fare, senza
etichette, che non ci interessano. L'unico punto di atterraggio era
di dare delle certezze.
Président -
La parole au collègue Cognetta.
Cognetta (M5S) -
Anche noi per sostenere fortemente
questa mozione. Vede, Assessore, io ho seguito per quanto mi è
stato possibile tutta la vicenda, ci siamo trovati spesso a parlare
di questo argomento negli anni e concordo su alcune cose che ha
detto, su altre un po' meno.
Concordo sul fatto che sicuramente lei si sta dando da fare, me
ne rendo conto. Non sono d'accordo su tante altre cose. La
questione che ha posto il collega Gerandin rispetto alla poca
rappresentatività di alcune associazioni, purtroppo è reale. Ma non
solo, devo dire che anche l'intervento del collega Rollandin è
stato mirato, perché nell'incertezza, per quanto sia giusto quello
che lei sta portando avanti, noi dobbiamo tutelare i più deboli e
secondo me i più deboli sono gli agricoltori. Quindi lei
comprenderà a questo punto che portare avanti questa mozione è una
cosa che salvaguarda tutti: il suo lavoro, il nostro lavoro, il
lavoro di tutti e anche gli agricoltori.
Questo è quello che mi sento di dire da un punto di vista
politico. Lei sa benissimo che non faccio discorsi per portare a
casa voti, non è sicuramente questo il mio campo preferito nel
quale vado a racimolare voti, su questo siamo tutti d'accordo. Di
conseguenza, io invito lei e il Governo a riflettere rispetto a
questa mozione. Secondo me, dovreste farvi un ragionamento, perché
i problemi sono tanti, sono d'accordo con lei: c'è il problema del
latte, della carne, della qualità dei prodotti agroalimentari; ci
sono tantissimi problemi che non sono stati affrontati, perché c'è
un'emergenza in atto. Per questo non riusciamo ad affrontare gli
altri problemi.
Proviamo a tamponare questa emergenza ancora una volta e poi
magari finalmente nella prossima legislatura, sicuramente non in
questa, cominceremo a riuscire a cambiare anche dal profondo il
mondo agricolo, perché sicuramente ci sono tanti altri problemi che
andrebbero affrontati, però questa è la situazione in questo
momento e quindi questo è il nostro modo di dare una risposta a
questo grido d'aiuto. Vorrà comprendere questo fatto,
Assessore.
Président -
La parole au vice-président Grosjean.
Grosjean (UVP) -
Io credo che siamo in una situazione
parecchio complicata e io, in quanto anche un po' parte del mondo
agricolo, sono perfettamente in linea con le associazioni: la paura
di altri anticipi. La gente ha già due anticipi da restituire,
chiaramente con il contributo che arriverà. Ma il meccanismo è
molto difficile ed è perverso, perché a noi hanno fatto degli
anticipi in base a dati presunti, a cifre presunte e adesso stiamo
aspettando che arrivi il dato definitivo. Ma se mi hanno anticipato
dieci e adesso me ne arrivano cinque, perché la mia pratica è stata
modificata, AGEA/non AGEA e tutti i parametri previsti, me ne
restituiscono solo cinque, io ne devo tirare fuori altri cinque per
il 2015, ne devo tirare fuori altri cinque per il 2016 e non so
neanche per il 2017 che tipo di anticipo avrò. Quindi c'è la paura
di andare ulteriormente - indebitarsi non è la parola giusta - a
impegnarsi su una cifra di cui non ho la certezza. Io il giorno che
faccio la domanda del contributo del PSR, avessi la garanzia di
uscire con un foglio di carta che mi dicesse che la cifra spettante
è ics, ma purtroppo non la saprò finché non sarà finita tutta la
fase di lavorazione, di controlli e di super controlli. Tutti gli
anticipi sono stati dati su cifre presunte, che saranno difficili
poi da restituire. Io spero che corrispondano, però questo è uno
dei motivi per cui tanti agricoltori non hanno più voglia di avere
degli anticipi, ma aspettano veramente quello a cui hanno
diritto.
I ritardi non sono di due anni, ma di qualche mese, perché il
2017 in teoria a regime avrebbe dovuto essere liquidato nel mese di
ottobre/novembre 2017, quindi sono tre mesi. Il problema è che io
sono perfettamente d'accordo e ho parlato non solo con le
associazioni ma con degli agricoltori, i quali mi dicono: basta con
questi anticipi, noi abbiamo bisogno di arrivare alle certezze.
L'altra cosa di cui purtroppo non si parla maie di cui si è
parlato molto poco in questi cinque anni di legislatura, sono i
problemi dell'agricoltura. Questo è il vero problema: far crescere
e far diventare redditizia, o almeno autosufficiente, questa nostra
agricoltura. Questi sono i veri problemi: di assistenza tecnica e
tutti quei problemi che sovente abbiamo già portato in questo
ambito, ma spesso non siamo riusciti ancora a far partire. Abbiamo
iniziato la legislatura dicendo basta con i contributi a pioggia
agli agricoltori e adesso siamo qui a dire che dobbiamo a tutti i
costi ritornare ad anticipare e dare dei soldi. Sono discorsi che
non vanno tanto d'accordo, ma secondo me il problema degli
agricoltori - e lo dicono loro stessi, l'hanno detto all'Assessore
- è che a loro basterebbe riuscire ad avere un reddito migliore
dalla loro produzione. Basterebbe riuscire a far crescere il prezzo
del latte, il prezzo della fontina, il prezzo delle uve, il prezzo
del vino, a far crescere tutta la produzione agricola e poi a quel
punto sì che questo Piano di sviluppo rurale servirebbe a far
crescere le aziende. Ma se i soldi del Piano di sviluppo rurale
servono semplicemente a coprire le spese, purtroppo non ci siamo.
Quindi l'impegno dovrebbe essere, oltre a quello di far arrivare i
soldi nei tempi dovuti, a trovare delle soluzioni e delle
indicazioni nuove per gli agricoltori.
(Voci fuori microfono)
Presidente -
Colleghi per favore! La parola al collega
Marquis.
Marquis (AC-SA-PNV) -
Ho ascoltato con attenzione i
colleghi intervenuti e le preoccupazioni che sono state espresse
riguardo ai pagamenti degli anticipi agli agricoltori. Tutti noi
vorremmo che il nostro sistema ideale non prevedesse degli
anticipi, perché vorrebbe dire che tutto funziona, che tutto va
bene, che si riesce a pagare nei tempi che sono giusti i contributi
che devono pervenire. Ma francamente, collega Grosjean, sono
rimasto un po' perplesso dalle sue parole, anche perché poche
settimane fa io avevo proposto una mozione in questo Consiglio
riguardo ai problemi dell'agricoltura, riguardo a quelle che
potevano essere le potenzialità e gli sviluppi del settore agricolo
e ricordo che proprio lei disse che non c'era bisogno di
valorizzare i prodotti, che non c'era la necessità in Valle d'Aosta
di aumentare il valore dei prodotti, che si trattava solo di un
problema di quantità di produzione, che bisogna produrre di più.
Possiamo condividere che il settore dell'agricoltura si regga sulla
quantità della produzione e sul prezzo del prodotto, per cui ci sia
la necessità, con tutte le difficoltà dell'agricoltura di montagna,
di individuare delle vie d'uscita riguardo alla gestione delle
attività, perché sicuramente è un lavoro non facile, fatto su
piccoli numeri in un contesto ambientale anche difficile, in un
contesto orografico con una parzializzazione della proprietà, che
non agevola chi lavora e chi produce. Quindi è vero che dobbiamo
avere un piano e un programma, ma io ricordo che, quando presentai
quella mozione, non venne neanche presa in considerazione, perché
si disse è tutto sotto controllo e stiamo ragionando noi con
l'Assessore sulle soluzioni a tutti i problemi
dell'agricoltura.
La nostra proposta voleva essere solo un momento di discussione,
per mettere a fattor comune tutte queste problematiche che
l'agricoltura presenta e di cui credo tutto il Consiglio sia
consapevole, anche perché in tante occasioni abbiamo discusso di
questi argomenti che toccano tutta la nostra comunità. Chi vive in
una situazione di profonda difficoltà, opera per il mantenimento
del territorio e anche per contribuire a dare un'immagine turistica
della nostra regione. Pertanto io credo che sia stato un peccato
sottrarsi a quel confronto, che chiedeva con quella mozione di fare
un percorso per cercare di trovare delle soluzioni che fossero
strutturanti per il settore dell'agricoltura.
Oggi si parla dei contributi, ma noi riteniamo che queste
anticipazioni siano dovute in un momento di difficoltà, se non c'è
dall'altra parte la certezza dell'erogazione del contributo nei
tempi che ci si aspetta, perché purtroppo non è colpa di nessuno ed
è colpa comunque di tutto il sistema se non si è riusciti a creare
una situazione per cui gli agricoltori abbiano nei tempi dovuti
quanto spetta loro. Pertanto siamo sempre a inseguire il passato:
adesso abbiamo avuto la buona notizia che si sono fatti dei passi
avanti sul 2015 e sul 2016, ma anche il 2017 è già finito per gli
agricoltori e i soldi devono ancora arrivare. Quindi noi riteniamo
che, se non c'è questa certezza di poter arrivare in tempi brevi a
dare quanto spetta loro, sia giusto cercare di fare ogni azione da
parte della pubblica amministrazione per cercare di rendere meno
difficoltoso l'esercizio di questa attività.
È un po' questo il sentimento che volevo condividere e portare
alla discussione. Mi rincresce che sia stata persa un'occasione,
quando abbiamo sottoposto una mozione per cercare di affrontare
questo tema a trecentosessanta gradi, perché allora ci si è
sottratti al confronto. Io credo che oggi bisogna cercare di
valutare tutti insieme le problematiche che condividiamo tutti. Non
è una questione di strumentalizzare delle situazioni, ma è di
cercare di far crescere un settore. Era questa la nostra volontà
nel cercare di creare delle filiere tra l'agricoltura e il turismo,
per cercare di valorizzare la produzione, per accrescere il valore
del prodotto e anche lo smercio. Però ricordo che in
quell'occasione si disse che non c'erano problemi di smercio dei
prodotti, perché tutto quello che viene prodotto viene consumato,
viene venduto. Però noi ritenevamo, per i ritorni che abbiamo, che
ci sia ancora da fare del lavoro in questo settore e che è bene
trovare il modo e i tempi per confrontarci tutti insieme.
Président -
La parole à la collègue Certan.
Certan (ALPE) -
Credo che questo dibattito abbia preso
una piega molto interessante, perché ha aperto anche altre
problematiche. Quello che noi proponiamo con questa mozione del
collega Gerandin è molto semplice: dare un aiuto in questo momento,
un'anticipazione agli agricoltori che sono in difficoltà. Tutti
noi, tutto il mondo valdostano che conosce la situazione lo sa,
perché penso che questo sia riconosciuto da tutti: gli agricoltori
hanno delle difficoltà. Dare questi anticipi per dei ritardi, che
ci sono, è una partita di giro e rientrerebbero appena verranno
dati i soldi da parte di AGEA. Credo sia una cosa molto semplice e
non credo, collega Grosjean, che tutti siano preoccupati di avere
l'anticipo. Tutti sono preoccupati di come riuscire ad andare
avanti ogni giorno e quotidianamente nel mondo agricolo.
Condivido invece l'altro suo passaggio, che è un po'
a
latere
di quanto propone questa mozione, sul fatto che non si
parla a sufficienza di temi della qualità e anche della quantità
dei prodotti dell'agricoltura. Su questo sono d'accordo. Forse
manca davvero una cultura dell'agricoltura o, potremmo anche dire,
delle politiche agricole, che sono quelle che a volte noi
denunciamo anche nell'educazione. Ci sono delle politiche che
dovrebbero dettare a lungo termine qual è il percorso
dell'agricoltura, ma anche di tutti i settori. Su questo sono
d'accordo. Devo dire che sono anche un po' preoccupata, perché il
suo movimento, collega Grosjean, è da più di due anni che ha il
dicastero dell'agricoltura e forse non sono mai state approfondite
queste tematiche. Su questo forse bisogna fare una grossa
riflessione.
Président -
La parole au collègue Restano.
Restano (AC-SA-PNV) -
Intervengo anch'io in questo
confronto, sollecitato dall'intervento del collega Grosjean che ha,
a mio modo di vedere, degli aspetti sicuramente positivi. Però mi
permetto di sottolineare due cose: la richiesta delle anticipazioni
è, a nostro modo di vedere, una richiesta corretta che va in aiuto
di una parte degli agricoltori, di coloro che lo ritengono
necessario e quindi diamo una disponibilità. Forse in alcuni casi è
l'utilizzo che è stato distorto, ma il principio è sano ed è
corretto. Noi dobbiamo, se possibile, modificare un utilizzo che
non è stato proprio e che ha portato forse alcune aziende a esporsi
oltremodo.
Per quanto riguarda invece la discussione sulla qualità,
raccolgo anch'io l'invito. Sicuramente è una questione di quantità
di prodotto, di domanda, di offerta e di qualità. Mi chiedo ad oggi
cosa siamo - ribadisco il
siamo
- riusciti a fare. Quando si
parla di qualità bisogna avere chiaro il concetto: dobbiamo avere
la capacità di riprodurre lo stesso prodotto, quello che riteniamo
migliore, nel tempo in varie produzioni. Abbiamo fatto la giusta
formazione, abbiamo fatto le procedure, lavoriamo in
accreditamento, ci siamo certificati. Questo è il discorso e non
vuole essere un'accusa verso nessuno, sia beninteso, tantomeno
verso l'attuale Assessore che sta cercando di fare di tutto.
Probabilmente tutti ci siamo impegnati, magari non abbiamo fatto il
percorso corretto. Questo sarà compito di chi verrà dopo di noi.
Facciamo una riflessione tutti insieme e magari cerchiamo di andare
nella giusta direzione. Ritengo, invece, che dare l'opportunità di
usufruire, a chi lo ritiene necessario, delle anticipazioni sia una
cosa giusta.
Président -
La parole au collègue Cretier.
Cretier (PD-SIN.VDA) -
Volevo dare qualche elemento per
valutare meglio la situazione. Ricordo che io ho lavorato ai
front office
dell'agricoltura e per venticinque anni sono
stato di fronte alle aziende a raccogliere le domande. Finché i
dati sono stati gestiti dal nostro assessorato e dalla Valle
d'Aosta, le cose sono andate molto bene, eravamo noi i detentori
dei dati e le correzioni venivano fatte. Forse non tutti sanno che
a novembre si pagava già direttamente l'annualità e, di
conseguenza, le aziende potevano fare delle programmazioni. Poi con
il passaggio delle competenze all'AGEA, la cosa si è complicata
notevolmente: un po' il territorio della Valle d'Aosta, le
dimensioni delle nostre particelle e il numero in carico a ogni
azienda. Poi, credo per più di vent'anni, la situazione è cambiata
e ogni anno AGEA purtroppo ci cambiava i dati, voleva delle
verifiche ulteriori e spesso e volentieri i nostri uffici si
trovavano in difficoltà, anche solo per le connessioni con AGEA, e
il lavoro andava molto a rilento. Quindi credo che sia importante
riprendere a livello regionale il pieno possesso dei dati e delle
informazioni, per poterle gestire in modo da prevedere dei
pagamenti opportuni e al momento giusto, quando chiaramente le
aziende hanno delle scadenze, per esempio di fine anno.
Mi ricordo inoltre di molte aziende, che avevano fatto già
allora gli anticipi diretti con le banche, ma poi però purtroppo
tornavano da noi a chiedere la rateizzazione, poiché erano in
difficoltà. Ne ho avuti tanti e sapete il livello qual è, per cui
purtroppo bisognava anche occuparsi di preparare loro le lettere,
perché veramente non erano in grado, men che meno di restituire i
soldi.
Penso che sia importante, se non come ente pagatore, almeno come
gestione dei dati, tornare veramente a capire che, se riusciamo noi
a incidere direttamente con AGEA, come fanno altre Regioni con gli
enti pagatori, a quel punto c'è una scadenza, una determinazione e
una restituzione precisa e puntuale. Poi purtroppo bisogna tenere
conto delle dimensioni delle nostre aziende e della preparazione,
per cui chiaramente bisogna anche fare sempre delle deleghe alle
associazioni, oppure a liberi professionisti che hanno le linee di
contatto e di versamento dei dati, che a volte non funzionano. Di
conseguenza, ritengo opportuno che questa mozione vada almeno
rivista e riconsiderata.
Président -
La parole au collègue Gerandin.
Gerandin (CC-MOUV) -
Una piccola premessa. A me non piace
che ci siano né malintesi, né fraintendimenti, né speculazioni, per
cui che sia molto chiaro: noi che abbiamo sottoscritto questa
mozione non abbiamo mai pensato che la soluzione definitiva fosse
quella degli anticipi. Lo abbiamo detto e lo confermiamo. Non
abbiamo mai parlato di rimettere in piedi il sistema dei contributi
nel mondo dell'agricoltura. Qua si tratta esclusivamente di
anticipare con fondi di rotazione, in cui è previsto un meccanismo
di restituzione. Dico questo per evitare ogni sorta di
malinteso.
Dell'intervento del collega Grosjean, l'unica cosa che condivido
è che lei correttamente abbia detto che le stime non corrispondono
a volte ai pagamenti. Però c'è una strada molto semplice, tenuto
conto che in questo momento l'assessore Nogara ci ha detto che i
pagamenti 2015 e 2016 stanno avvenendo - poi c'è un dato molto
facile da verificare: se le previsioni 2015 e 2016 erano in linea
con i pagamenti o meno - per cui si può benissimo prevedere una
norma che dica che io l'anticipo te lo darò sulla base dell'erogato
AGEA e non delle stime. È semplicissimo, se si vuole fare. Per cui
non anticipo soldi in più, anticipo il dovuto e questo è quanto.
Avete i dati ormai, perché l'assessore Nogara ci ha detto che le
annualità 2015 e 2016 si concluderanno a breve. Attenzione, chi ha
la possibilità del mondo agricolo di non indebitarsi, di non
chiedere anticipi: non è mica nel DNA del mondo agricolo andare a
chiedere anticipi in giro, se lo fa è perché è in situazione di
difficoltà.
Io qua ho sentito tanta retorica, come dire: se c'è questa
difficoltà è meglio che muoiano tutti. Non è così! Io non mi
permetto di dire che è così, perché è troppo facile poi dire,
quando le aziende chiudono, che si poteva fare qualcosa. Si può
fare qualcosa adesso, perché io torno alle parole che ha detto il
collega Nogara e mi riferisco anche all'intervento del collega
Rollandin, quando ha detto che ci sono certezze: sul 2017 non c'è
alcuna certezza al momento. Lei correttamente l'ha detto. Ha detto
che non ci sono delle certezze immediate e la gente non può più
aspettare! Per cui non è un problema politico, ma di sensibilità
personale. E la sensibilità personale si esprime in quest'aula, se
si vuole dare un'indicazione precisa su questo.
Se poi non ce n'è bisogno? Evviva! Vogliamo limitare
eventualmente alle erogazioni date nel 2015 e non dare erogazioni
in più rispetto alla stima? Mettiamolo per iscritto e noi ci siamo.
Ma almeno quello che è stato erogato a queste aziende dobbiamo
darlo, perché queste aziende, con i pagamenti che ci ha annunciato
l'assessore Nogara, stanno restituendo quello che hanno avuto, per
cui costoro vedono
l'argent
en passant
. Non possiamo
fare finta: siamo nella stessa situazione di due anni fa, quando
noi abbiamo ritenuto che ci fosse una situazione di emergenza, dove
bisognava mettere un minimo di prospettiva e di certezza per queste
aziende.
È vero che poi la soluzione sta in tutto quello che è stato
detto: ci mancherebbe che il prezzo del latte e della carne non
siano il punto primo della situazione, ma ci svegliamo adesso?
Quando il latte viene pagato 0,50 euro? Quando c'era ancora la lira
lo pagavano 1100 o 1200 e i vitelli valevano 400/500 mila lire.
Adesso la gente spera addirittura che non muoiano, perché se
muoiono paghi di più per la macellazione di quello che valgono i
vitelli. Questo è il mondo agricolo di adesso. Ma svegliarsi adesso
in questo Consiglio e dire che la soluzione sarà aumentare il
prezzo della carne e del latte: penso che se lei fa una richiesta
di questo genere, gliela votiamo per acclamazione, ma non
risolviamo il problema attuale!
Per noi non c'è altra strada che questa, considerato che non ci
interessano gli schieramenti politici e quelle che saranno le
indicazioni di partito. Io già adesso chiedo, a nome di tutta la
minoranza, che ci sia un voto segreto e che ognuno si esprima
personalmente con il sentimento che ha e con la visione futura che
ha dell'agricoltura.
Président -
La parole à l'assesseur Nogara.
Nogara (UVP) -
Vorrei fare due precisazioni. Innanzitutto
mi scuso con il collega Chatrian: parlando a braccio mi è scappato,
ma non era mia intenzione dire una cosa del genere. Non dico che mi
sono state messe in bocca cose che non ho detto, perché l'ho detto,
ma non era nel senso che gli agricoltori o le associazioni mi sono
venuti a dire che non interessano gli aiuti, perché sarebbe la cosa
più stupida del mondo. Noi di problemi ne abbiamo altri, ed era
riferito al latte e alla carne, per i quali, vi assicuro, stiamo
lavorando. Ci stiamo dando da fare con le associazioni e con i
singoli: si sta cercando di portare avanti un progetto, si sta
cercando di portare avanti qualcosa.
Consigliere Chatrian, io le ho dato delle certezze perché,
conoscendo la situazione grave che c'è ora in agricoltura, non mi
piace dire di state tranquilli. Io vi ho detto i dati e tenete
conto che dalla firma del decreto al pagamento possono passare dai
dieci ai quindici giorni. In questo caso, per esempio, l'ultimo
decreto è stato firmato il 31 gennaio e hanno iniziato a pagare
lunedì nelle banche, per cui è un tempo buono. Questi decreti che
vi ho enunciato prima riguardano misure del 2015 e del 2016 per
quasi la chiusura, perché ci sono un
tot
di pratiche che non
vengono chiuse per i problemi di controllo e di anomalie; non sono
tantissime, però ci sono. Ci sono tante persone che mi chiedono di
non dire che ci sono i pagamenti, perché poi i creditori appena
leggono sui giornali che ci sono i pagamenti, si fanno sentire.
Hanno ragione, però dall'altra parte ci sono gli altri che mi
chiedono di essere avvisati, quando arrivano i pagamenti. Sto
cercando di spiegare la situazione reale com'è. La situazione reale
è questa: si chiude il 2015 e il 2016, a parte quelli che sono
sotto controllo, oppure che hanno delle anomalie. Per il 2017 non
vi dico più di quel tanto, perché ho delle proiezioni da parte di
AGEA che nel giro di pochi mesi - pochi mesi! - si chiude anche il
2017 a trascinamento per i pagamenti che sono stati fatti; sempre
per l'automatizzato. Questa è la realtà attuale.
Il mio compito, ciò che sto cercando di fare mettendo in atto
quello che mi hanno chiesto le associazioni, è di riuscire a
portare i pagamenti a regime. Sarebbe accettabile per tutti, perché
ne abbiamo discusso lunedì in un incontro e, se sono due o tre o
quattro mesi, di ritardo ci sta, però a regime. Questo voglio fare
e si vuole fare. Domani sarò di nuovo a Roma proprio per questo,
perché abbiamo posto nella CPA (Commissione Politiche Agricole) con
tutti gli Assessori d'Italia questa problematica, con tutti quelli
che dobbiamo incontrare. Questo è quello che si sta facendo.
Le associazioni non rappresentano gli agricoltori? Io spero di
sì, spero che non rappresentino altri, spero che rappresentino
davvero gli agricoltori, spero che non siano spinti anche da
qualcosa di politico. Lo spero proprio. Però quando interpello le
associazioni, convoco i loro vertici, cioè delle persone votate
dagli agricoltori o che comunque li rappresentano; non riesco a
capire se uno effettivamente li rappresenta o no. Tante volte mi è
venuto il dubbio anche negli anni, come diceva il consigliere
Gerandin: forse non rappresentano abbastanza. Tante volte mi è
venuto il dubbio che rappresentassero dei movimenti politici, più
che gli agricoltori. Però non si può intervenire anche su questo:
io parlo con le associazioni.
Ricordo, consigliere Gerandin, quando lei sventolava qui la
vicenda di quelli che non avevano ancora restituito i soldi degli
anticipi precedenti, che non era giusto e ha fatto un'interpellanza
che bisognava restituirli. È chiaro che bisogna restituirli, però
anche quelli erano in difficoltà e, se non li restituivano, c'era
un motivo. Allora siamo sempre punto e a capo.
L'impegno è senz'altro di continuare, con la volontà di tutto
l'Assessorato e di tutta la Giunta, per portare a termine quello
che stiamo cercando di portare a termine. Io domani scendo a Roma,
ma è chiaro che c'è anche l'intervento di chi può in qualche modo,
come la Presidenza, riuscire a sostenere quanto io vi ho detto
adesso in Aula.
Un dato che mi è arrivato e che avevo chiesto: nel 2015 ci sono
su tutte le pratiche pagate circa novanta aziende interessate e nel
2016 molte meno. Di tutti i pagamenti che sono stati fatti, non
sono tutti verso chi ha chiesto l'anticipo e tutti devono
restituire i soldi. Purtroppo tra queste novanta ci sono ancora
tante aziende che hanno chiesto l'anticipo, ma sono aziende forse
sotto controllo o magari hanno delle anomalie, per cui sono ancora
ferme e prendono zero in questo momento. Ho mandato una lettera
ufficiale ad AGEA, per sapere quali aziende sotto controllo possono
essere pagate, perché tanti mi riferiscono di essere stati
controllati e che è stato detto loro che è tutto a posto. È vero,
però fino a quando AGEA non riceve gli esiti dei controlli, non
paga e me l'hanno messo nero su bianco. Hanno detto che a queste
pratiche hanno già messo l'importo e, nel momento in cui arriva la
documentazione, controllo e pagano.
Président -
La parole au Président de la Région.
Viérin (UVP) -
J'ai écouté avec attention le débat, qui
dans cette salle s'est développé sur ce problème, qui depuis
longtemps est un sujet de débat ici.
In premessa vorrei dire che il problema dell'agricoltura sta a
cuore agli amministratori e lo si percepisce anche dai tanti
interventi che sono arrivati in quest'Aula. Ci dispiace quando
viene strumentalizzato il ruolo che gli amministratori hanno nel
gestire questi
dossier
. Lo dico perché credo che qui si
tratti di un problema da risolvere, non da tamponare. Abbiamo
tamponato tante volte questo problema. L'anticipo è sicuramente una
misura utile, l'abbiamo fatto più volte e l'abbiamo portato in
quest'Aula. Collega Certan, mi dispiace che lei, a parte il fatto
di non ricostruire la realtà per quella che è, faccia questi
attacchi politici su un tema così delicato. L'agricoltura non è
dell'UVP, dell'UV, di ALPE o di altri partiti politici, perché
l'UVP gestisce il settore agricolo, se lei proprio vuole
ricostruire le cose, dal 10 marzo. Quindi se lei ritiene che siano
due anni, mi dispiace, ma visto che parla spesso di scuola, forse
sarebbe un po' più appropriato rifare un piccolo calcolo.
(Voci fuori microfono)
Collega Chatrian, ha detto due anni la collega Certan: due
anni!
Al di là delle polemiche, credo che il mondo agricolo stia
soffrendo e non abbia bisogno delle polemiche. E non voglio neanche
ricordare le cose fatte in questi ultimi anni per andare incontro
al mondo agricolo, perché la questione degli anticipi è stata
portata qui in quest'Aula con le diverse leggi, l'ultima delle
quali del 2017, istruite con i pareri degli uffici. L'Assessore ha
cercato di dire che in questo caso, al di là delle mozioni e degli
indirizzi che vogliamo adottare qui, non c'è il parere degli
uffici. E non è una questione di copertura finanziaria, collega
Gerandin, lei che è sempre molto attento e che ci ricorda sempre le
responsabilità, i debiti fuori bilancio, la Corte dei Conti; gli
aiuti di Stato, collega Cognetta. Siamo sempre qui a fare i primi
della classe, poi però questo è populismo, perché tutti qui se si
potesse fare un anticipo, lo faremmo! Se chi istruisce una pratica
sconsiglia di fare una certa cosa...io credo che in questi giorni
sia abbastanza evidente la responsabilità che gli amministratori
hanno, anche contabile, e purtroppo spesso si rischia di incorrere
in problemi al di là delle volontà. Quindi magari si cerca di
aiutare un settore, è successo negli anni...
Scusi, collega Certan, se poi lascia parlare anche gli altri,
invece di commentare sempre: questo si chiama rispetto, grazie!
Presidente
- Collega Certan, per favore.
Viérin (UVP) -
Stiamo parlando di questioni delicate ed è
abbastanza fastidioso che qualcuno borbotti sempre, come è il suo
solito, quindi le chiediamo, per favore, se questo non le dà troppo
fastidio, di lasciare la possibilità di confrontarci.
Stavamo dicendo che questa possibilità di anticipo, al di là di
essere un palliativo che però può essere interessante - concordo,
collega Gerandin - è un'azione che è stata fortemente sconsigliata,
perché è stato spiegato che per il passato si è trattato di
anticipi relativi a dei ritardi temporali sull'inizio di una
misura.
L'anno scorso abbiamo inserito 1 milione e mezzo di euro
ulteriori all'AREV per cercare di andare incontro agli allevatori:
non bisogna dimenticarlo, cara collega, quando c'è stata la
gestione che lei ricordava; se ricordiamo, ricordiamo tutto.
Abbiamo cercato di migliorare le misure del PSR, con tutte le
difficoltà che ci sono. Domani andremo a Roma e cercheremo di
ulteriormente sollecitare AGEA, perché la gestione di tale agenzia
in questi anni è stata disastrosa. La sfida oggi è di pagare anche
il 2017. C'è questa possibilità di anticipo: lo fanno le categorie,
ma è chiaro che si pagano degli interessi che sono esosi. La
questione, se oggi non c'è la possibilità di andare ulteriormente,
con una impossibilità anche tecnica di portarla avanti, bisogna
risolverla in altro modo e la questione si risolve chiudendo il
2015, il 2016 e automaticamente andando anche sul 2017.
La gestione disastrosa che AGEA ha avuto: noi lo abbiamo
ribadito ogni volta cercando di collaborare con loro, ma
sottolineando la nostra forte opposizione a questi ritardi. Le
formule degli anticipi sono state utilizzate a più riprese. Lei,
collega Gerandin, ha molto criticato quando abbiamo fatto gli
anticipi, sulla questione della restituzione, ha fatto dei 116, ci
ha ricordato tante volte di fare molta attenzione, perché, se non
si restituiva ciò che si era anticipato, c'erano delle
responsabilità. Quindi oggi andare a rivedere questa posizione ci
dispiace, perché tutti qua siamo per le possibilità che si possono
avere per aiutare il mondo agricolo. Bisogna mettere in campo delle
azioni che siano intanto di tornare a investire, ma soprattutto
risolvere definitivamente.
Concludo dicendo che è vero che con il senno di poi si dicono
tante cose, ma chiaramente quando lei fa riferimento ad altre
Regioni come il Piemonte e come il Südtirol, loro hanno fatto altre
scelte. Probabilmente, facendo in allora altre scelte, avremmo
avuto un ente pagatore regionale che avrebbe avuto un'altra
possibilità di dare risposte. Oggi noi stiamo pagando per le
inadempienze di un ente nazionale, che hanno delle ricadute sulla
Valle d'Aosta. In questo senso crediamo che sia una questione anche
da rivedere che per il futuro si possa avere un ente pagatore
regionale, per gestire qui i fondi, come ricordava il collega
Cretier quando queste cose funzionavano.
Presidente -
La collega Certan chiede la parola per fatto
personale: lo espliciti.
Certan (ALPE) -
Intervengo per fatto personale, perché
credo che non sia il ruolo del Presidente della Regione riprendere
una consigliera che parla con il suo collega a bassa voce. Così
come non ha ripreso i colleghi Bianchi, Marguerettaz e Follien che
in questo momento stanno parlando da un'altra parte. Non disturbavo
il Presidente e il non avere tempo per rispondere ai problemi
sull'agricoltura, ma dover riprendere il nostro intervento, dà
l'idea dell'altezza dell'intervento.
Credo che probabilmente abbiamo colpito nel segno, perché se
tutto l'intervento è stato basato su una considerazione che abbiamo
fatto sull'agricoltura e che è condivisa anche dal collega
Grosjean, credo che questo sia assolutamente spiegato e finalmente
molto chiaro per i cittadini.
Presidente -
La parola al collega Bianchi.
Bianchi (UV) -
Per fatto personale e lo esplicito.
Collega Certan, lei, quando parla dice delle cose, ma se poi
qualcuno le replica sulle cose, non è che deve andare a cercare i
suoi colleghi. Noi d'ora in poi faremo notare all'Aula tutte le
volte che lei, o comunque qualche suo collega di ALPE, parla per
conto suo, così vedremo quali saranno i numeri, da parte di quelli
dell'Union Valdôtaine o dell'ALPE, che parlano.
Président -
Le Président de la Région demande la
parole.
Viérin (UVP) -
Solo per scusarmi con la collega Certan,
se questo ha urtato la sua sensibilità. È che tante volte in
quest'Aula cerchiamo di portare avanti dei dibattiti e diventa
difficile, cercare di articolare una discussione se ci sono dei
commenti continui!
Abbiamo cercato di portare il nostro contributo su questo tema e
sono a disposizione per i colleghi le relazioni tecniche che dicono
alcune cose. Quindi non volevamo sottrarre tempo alla discussione,
ma credo che ognuno di noi abbia la possibilità di portare qui il
proprio contributo. In questo senso, credo che per il futuro,
Presidente, sia importante che ognuno possa esprimersi, al di là
dell'impossibilità creata in certi momenti in quest'Aula.
Président -
S'il n'y a pas d'autres interventions, je
mets au vote, en rappelant la requête des forces d'opposition de
votation secrète. Votation ouverte. Votation close.
Résultat du vote:
Présents: 33
Votants: 16
Pour: 15
Contre: 1
Abstentions: 17
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK