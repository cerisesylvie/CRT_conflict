Consiglio Regionale della Valle d'Aosta - Oggetto del Consiglio n. 652 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 652 del 22 maggio 2019 - Resoconto
OGGETTO N. 652/XV - Illustrazione della mozione:
"Realizzazione di uno studio di fattibilità tecnico-economica sulla
struttura dello stabile di Palazzo Cogne di Aosta".
Distort (Presidente)
-
La parola alla proponente,
collega Pulz, per l'illustrazione.
Pulz (ADU VDA)
-
Nella discussione relativa a
Palazzo Cogne - e mi riferisco in particolare a quella più ampia
che si è svolta nella seduta del Consiglio il 21 marzo scorso - è
di fatto emersa molta confusione in merito alla valutazione delle
diverse perizie effettuate dai vari professionisti. Per tentare di
superare troppi banchi di nebbia, ho riletto con cura le
conclusioni dell'ingegner Pariset accogliendo l'invito del
Consigliere Bianchi ad essere meno superficiale. Ora ringrazio il
collega, perché quella critica è assolutamente ingiustificata, in
quanto ho vari difetti ma non quello della superficialità; però,
grazie a quella sollecitazione, ho scoperto molti altri aspetti
interessanti della questione come vi dirò a breve, della serie (mi
consenta, collega): "Non tutti i Bianchi vengono per nuocere".
Io non sono né un'ingegnera, né un'architetta - infatti è a
queste figure che mi sono rivolta per procedere nel sopralluogo
presso Palazzo Cogne -, però so leggere e anche interpretare i
documenti e le conclusioni della perizia in questione, come anche
delle altre due, le quali dicono che si può affermare che
sostanzialmente tutti i solai dell'edificio per motivi diversi
presentano un rischio di distacco e il successivo crollo di
porzioni limitate di intonaco. Nessuno intende sottovalutare questo
problema, perché possiamo facilmente immaginare che tale evento
potrebbe anche comportare conseguenze gravi in misura ancora
maggiore nel caso del famoso sfondellamento di una pignatta. Dalle
perizie che sono state redatte dal 2016, però, sembra che ad oggi
si possa affermare con una certa sicurezza che le strutture
portanti di Palazzo Cogne non sono in pericolo nel senso che
l'edificio non è destinato a crollare. Ci chiediamo anche se
davvero, per risolvere questi problemi, ci voglia uno sgombero
totale che ora, dopo mesi di estenuante tira e molla, sembra
vicino. Continuiamo a chiederci perché non si può procedere più
semplicemente a mettere in sicurezza lo stabile, intervenendo a
partire ovviamente dal tetto e poi, locale per locale, utilizzando
per le attività in corso le aule che si presentano prive di rischio
e garantendo quindi a rotazione l'agibilità dei diversi spazi come
si fa nelle strutture che non si possono chiudere, per esempio in
ospedale, reparto per reparto.
Vi dicevo però che ho avuto modo di andare più a fondo e di
scoprire attraverso il provvedimento dirigenziale del 15 marzo 2019
che l'incarico all'ingegner Pariset di eseguire analisi e prove
strutturali su alcuni stabili di proprietà regionale, tra cui
proprio Palazzo Cogne, era già stato dato nel 2011. La perizia alla
quale abbiamo avuto accesso - e questo per me è inspiegabile - è
però solo del 2016 e, oltretutto, manca proprio il piano del CCS
Cogne. Dallo stesso provvedimento risulta che l'incarico ora è
confermato allo stesso professionista e c'è scritto che
"
L'ottica è quella di ridurre i tempi e di consentire
un'integrazione ed un aggiornamento dei dati già
acquisiti
".
La domanda inquietante è: ma perché la Regione, proprietaria dei
locali, non ha mai proceduto, almeno dal 2011, con opere di
manutenzione straordinaria che le spettano? È questo il nocciolo
della questione che vogliamo ridiscutere. Ad ogni modo ci sembra
che il tempo dell'inerzia sia finito e che non si possa più lasciar
deteriorare un bene di proprietà regionale. Si deve agire, mettere
in sicurezza questo stabile per recuperare tutti gli anni di
ritardo, perché le oltre mille persone che frequentano Palazzo
Cogne sono stufe - scusate il termine - di questi mesi di stallo di
fronte al problema della sicurezza e al problema di salvaguardare
questo edificio storico per tutti i motivi che ci siamo già detti e
ridetti in quest'Aula, motivi fondamentali come appunto quelli
storici, culturali e sociali. Ricordiamo solo brevemente che stiamo
parlando di un palazzo che ha oltre 70 anni di vita, che è stato
progettato - secondo il gusto di epoca fascista, che di certo non è
il mio - da Gio Ponti, architetto molto noto che nel dopoguerra ha
poi partecipato alla rinascita del
design
italiano.
Si ribadisce ora con forza che la funzione pubblica
socio-culturale aggregativa dello stabile deve essere prioritaria,
tenuto conto che su questo edificio grava un vincolo di
destinazione d'uso al servizio culturale di interesse regionale.
Oltretutto queste stesse preoccupazioni sono condivise con
l'Amministrazione comunale di Aosta, che ha approvato una mozione,
già nel Consiglio del 25 febbraio, con cui la minoranza impegnava
il Sindaco e la Giunta ad adoperarsi presso questa Amministrazione
regionale per garantire gli usi sociali dell'immobile e l'interesse
pubblico delle attività del CCS Cogne, o a rinvenire spazi
disponibili nel frattempo, ma "spazi adeguati", non il contentino
che di fatto scontenta tutti. L'altro giorno, chi ha potuto
partecipare al sopralluogo dei locali proposti all'Amérique, sembra
che ne sia uscito piuttosto allucinato per l'incuria che domina
quello spazio dove pare che giaccia addirittura un archivio
abbandonato, e questo mi fa "drizzare i peli". Peccato che qui non
si possono proiettare fotografie.
A questo proposito riteniamo fondamentale che si tenga ben
presente che Palazzo Cogne potrebbe continuare davvero ad avere un
ruolo sociale e fondamentale e, anzi, a fare da cerniera al tessuto
sociale della città. Abbiamo fatto anche mente locale sul fatto che
la vicina Università non sarà purtroppo quel
Campus
che noi
sognavamo ad occhi aperti per la nostra città. Palazzo Cogne
potrebbe quindi diventare luogo di vita e di aggregazione sociale
non solo per le tante associazioni culturali che hanno lì la loro
sede e che adesso devono cercarsi un'altra sede, che non è facile -
in particolare penso al CCS Cogne in ragione del suo fondamentale
ruolo aggregativo in un quartiere molto trascurato e difficile -,
ma anche per gli studenti che avranno bisogno di uno studentato da
intendersi come uno
Student Hotel
secondo un interessante
modello che si sta espandendo in tutta Europa e per il quale
avremmo molta interessante documentazione se la proposta potesse
stimolare questo Governo.
Per concludere e arrivare al dunque, con questa mozione noi
proponiamo che venga affidata la realizzazione di uno studio di
fattibilità tecnico-economica con relativo preciso cronoprogramma
che serve a verificare lo Stato dello stabile partendo chiaramente
dalla situazione attuale e dalle perizie che ci sono e quella che
sta per essere consegnata, ma ragionando anche sulle cause tecniche
dell'attuale situazione, come siamo arrivati fin qui, soprattutto
che serva ad imbastire gli interventi per la manutenzione
straordinaria sempre più urgente. Il senso di questa mozione, che
speriamo vivamente trovi larghi consensi appunto per questa
imprescindibile funzione sociale di Palazzo Cogne, è in sintesi di
trovare insieme risposte a queste domande che angosciano i
cittadini ormai da mesi. Che cosa vuole fare la proprietaria, cioè
la Regione, di Palazzo Cogne? Con quale programmazione lo vuole
fare, con quali soldi, con quali obiettivi? Queste sono scelte
politiche di fondo che spettano sicuramente e responsabilmente a
questo Consiglio regionale.
Presidente
-
Grazie per l'esposizione, collega
Pulz. Preso atto che abbiamo cinque minuti allo scadere del tempo
che avevamo prefissato per la parte mattutina del Consiglio, per
garantire l'organicità del punto della discussione, ritengo che
quanto da lei esposto possa entrare nella mente di ognuno di noi e
fissarsi nella memoria, in modo da poter avviare nel pomeriggio il
dibattito generale con le risposte e le repliche previste.
Pertanto si chiude la sessione mattutina del Consiglio. Ricordo
che si riprenderà la seduta pomeridiana alle ore 15:00.
---
La seduta termina alle ore 12:55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK