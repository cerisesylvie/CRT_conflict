Consiglio Regionale della Valle d'Aosta - Oggetto del Consiglio n. 2632 del 22 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2632 del 22 maggio 2002 - Resoconto
OGGETTO N. 2632/XI Realizzazione di un chiosco di accoglienza
turistica presso l'aeroporto della Malpensa. (Interrogazione)
Interrogazione Premesso che:
- presso l'aeroporto di Malpensa avrebbe dovuto essere allestito
un chiosco presidiato con funzioni di accoglienza turistica e con
collegamento Internet;
- l'iniziativa, per la quale erano stati impegnati oltre 38.000
Euro e avrebbe dovuto essere limitata alla scorsa stagione
invernale, non è stata concretizzata;
- è stato deliberato un ulteriore finanziamento di 15.500 Euro
per realizzare "per un periodo di tre mesi (marzo, novembre e
dicembre 2002)? il chiosco già programmato in precedenza;
i sottoscritti Consiglieri regionali
Interrogano
l'Assessore al Turismo per sapere:
1) i motivi che hanno impedito di realizzare l'iniziativa nel
primo periodo stabilito;
2) le cause dei maggiori costi;
3) i motivi che hanno indotto a spezzare la continuità del
periodo dei tre mesi previsti.
F.to: Frassy - Tibaldi - Lattanzi
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Mi pareva che su questo argomento fossimo
già stati sufficientemente esaurienti in una precedente iniziativa
del gruppo di "Forza Italia"; comunque rispondo alla prima domanda.
Il motivo per cui l'iniziativa non è iniziata contestualmente alla
stagione invernale 2001-2002 - obiettivo principale
dell'Amministrazione regionale e degli operatori turistici - è
legato al fatto che ci furono, nel frattempo, le conseguenze delle
note vicende dell'11 settembre, oltre che gli aspetti legati alla
collisione avvenuta nell'Aeroporto di Linate.
Questo ha portato ad un inasprimento di tutte le normative per
quanto attiene gli aspetti della sicurezza; quindi, se prima era
possibile realizzare l'iniziativa seguendo determinate modalità,
compreso il punto di accoglienza e di informazione turistica, a
seguito dell'inasprimento delle normative rispetto alla sicurezza
negli aeroporti, siamo stati costretti a sospendere l'iniziativa in
quel momento.
Successivamente, a seguito della definizione di tutte queste
procedure, abbiamo allestito immediatamente questo punto di
accoglienza, voglio sottolineare "sempre in accordo con gli
operatori turistici", a fine stagione invernale. Abbiamo
volutamente interrotto il tutto nel mese di marzo, perché questo
punto di informazione aveva come obiettivo quello di rivolgersi
prevalentemente alla clientela internazionale che frequenta
l'Aeroporto di Malpensa, per poi raggiungere le località
valdostane.
Voglio anche sottolineare che questo punto di informazione è
collegato all'altro servizio sponsorizzato dall'Amministrazione
regionale, che prevede la possibilità di chiamata diretta di un
numero verde, per essere poi destinato nella singola località,
indipendentemente dal numero degli arrivi. In risposta al punto
tre, la motivazione che sta alla base del fatto che si è spezzata
la continuità del periodo di tre mesi, è proprio data dalla volontà
di razionalizzare l'intervento finanziario dell'Amministrazione
regionale, perché l'obiettivo di questo punto di informazione è di
rivolgersi alla clientela internazionale, che prevalentemente è
formata da sciatori che utilizzano l'Aeroporto di Malpensa per
raggiungere la Valle d'Aosta nel periodo invernale. Abbiamo allora
interrotto, in accordo sempre con gli operatori turistici, nel
momento in cui, a grandi linee, veniva chiusa la stagione
invernale, per riprendere questo tipo di servizio nei mesi di
novembre e dicembre. Valuteremo successivamente e penso che
continueremo questa iniziativa, però mi sembra che la scelta sia
stata estremamente razionale e logica. Avrebbe avuto poco senso
mantenere questa struttura nei mesi nei quali la presenza di
turisti a livello internazionale è tendente allo zero.
Detto questo, non è vero che ci sono maggiori costi, perché la
prima delibera è per l'affitto dello spazio. La prima delibera
prevede un impegno finanziario per la locazione di uno spazio di 18
metri quadrati nella zona all'Aeroporto di Malpensa.
Il secondo intervento è l'intervento finanziario per
l'allestimento dello spazio: trasporto e montaggio del banco
informativo, trasporto e montaggio dello chalet in legno che tra
l'altro ci verrà lasciato gratuitamente a disposizione da parte
della ditta "Rubner" e il servizio di hostessing. Se l'interrogante
vuole, gli posso procurare delle foto di come è stato allestito
questo punto di servizio; quindi la seconda delibera era solo
l'attuazione concreta dell'organizzazione di questo spazio, a cui
faceva riferimento la prima delibera, come affitto dello spazio
stesso.
Concludo segnalando la soddisfazione che hanno espresso gli
operatori turistici, che partecipano ai costi del servizio di
transfert; leggo alcuni passi:
"In particolar modo è molto
apprezzata la decisione di dotare l'Aeroporto della Malpensa di un
punto di informazione regionale. Tale iniziativa ha permesso ai
fruitori dei transfert - da e per la Valle d'Aosta - di poter
disporre di un punto di appoggio e di informazione turistica delle
nostre località. In secondo luogo, il desk informativo, posizionato
strategicamente al piano terra, a metà strada fra gli arrivi
internazionali e quelli dell'area europea di Schengen, ha creato un
formidabile mezzo pubblicitario per la nostra regione.
L'aver poi potuto partecipare come Associazione consorzi in
parte alla spesa di affitto dello spazio occupato dal desk
informativo, dimostra che gli operatori della Valle d'Aosta hanno
creduto e credono in tale operazione pubblicitaria. Riteniamo
pertanto che il ripetere tale esperienza, anche in futuro, sia
estremamente utile all'immagine e alla promozione della Regione
Valle d'Aosta e di tutte le nostre località".
Questo è quanto ci viene richiesto da parte degli operatori
turistici, ho sintetizzato il contenuto della loro lettera. Vi è
stata quindi una prima delibera di affitto dell'area per un certo
periodo…
(interruzione del Consigliere Frassy, fuori
microfono)
… le delibere sono delibere, caro
Consigliere Frassy, poi lei può dire tutto quello che vuole per
fare propaganda politica! La prima delibera è per l'affitto
dell'area: abbiamo giustamente suddiviso il periodo che risulta
essere più interessante per l'Amministrazione regionale e per gli
operatori turistici; la seconda è per l'allestimento dell'area: poi
lei faccia le valutazioni che vuole a questo punto!
Président
La parole au Conseiller Frassy.
Frassy (FI)
Non siamo soddisfatti della sua risposta per
due motivi sostanziali, o meglio, per un motivo sostanziale e per
uno che è formale e sostanziale, al tempo stesso.
Il motivo sostanziale è che quella che poteva essere forse
un'iniziativa interessante; ci sembra che sia stata indirizzata nel
verso sbagliato, perché, se abbiamo capito bene, il senso di questo
chiosco non era quello di attirare le attenzioni dei turisti che
andavano in giro per l'Italia o che da Milano andavano in giro per
il mondo, ma era l'intenzione di attirare l'attenzione - strano
però - di quei turisti che avevano già il biglietto "Valle d'Aosta"
in tasca, perché nella risposta lei afferma che la scelta di
soffermarsi sulla stagione invernale è dovuta dal fatto che in quel
periodo ci sono i turisti che vengono a sciare in Valle
d'Aosta.
La domanda che le pongo - e che mi pongo - è: che senso ha
mettere in piedi un'iniziativa promozionale nei confronti di chi si
è già convinto della bontà del prodotto turistico "Valle
d'Aosta"…
(interruzione dell'Assessore Lavoyer, fuori
microfono)
… Assessore, a maggior ragione
abbiamo messo in piedi un'iniziativa che non è promozionale per
quanto concerne l'immagine della Valle d'Aosta, che non tende a
catturare nuovi turisti, ma è un servizio di supporto di
finanziamento indiretto a quegli operatori turistici: questa è la
realtà di questa iniziativa!
Quello che invece ci procura grande insoddisfazione, formale e
sostanziale, è che lei cerca ogni volta di cambiare le carte in
tavola! Le delibere noi le abbiamo lette e lei le ha scritte, ma
non può venire a dire che la prima delibera era la locazione e la
seconda era l'allestimento, perché la lettura di queste delibere
evidenzia cose diverse, nel senso che nella prima delibera voi
scrivete:
"punto di accoglienza turistica all'Aeroporto di
Malpensa"
e parlate di:
"allestimento dello spazio
espositivo"
facendo riferimento a un periodo di tre mesi. Anzi,
sono io che mi confondo perché l'allestimento è quello della
seconda delibera! Nella prima delibera parlate di possibilità di
allestire un punto di accoglienza, fate riferimento ad una certa
ditta che vi ha fatto una proposta di locazione di uno spazio,
comunicate che questo chiosco sarà dotato di tutta una serie di
accessori e che nell'ammontare del corrispettivo richiesto è
incluso anche il servizio di pulizia: mi sembra ben curioso far la
pulizia del niente!
Avevate perciò previsto e preventivato l'allestimento nella
prima delibera, anche perché nella prima delibera si parlava di
gennaio, febbraio e marzo: come era possibile, Assessore, che la
sua Giunta avesse preso un impegno senza tener conto dell'onere
dell'allestimento? Perché quando al 31 dicembre avete adottato
questa delibera, non sapevate che il periodo sarebbe slittato!
E allora, la delibera successiva - che porta la data del 4
marzo, che dovrebbe essere la delibera che riconosce il maggior
prezzo, il 50 percento per l'allestimento - essendo datata 4
marzo… se è vero che l'allestimento è
partito dal 4 marzo, vorrei sapere come hanno fatto le ditte ad
allestire il chiosco se non c'era ancora la delibera di Giunta! I
"pasticci contabili", Assessore, spesso sono alla base dei ritardi
che sono enfatizzati sul giornale di oggi, perché come fate a
deliberare il 4 marzo l'allestimento di una struttura che il 1°
marzo era già montata in Malpensa?
Pertanto, o questa struttura il 1° marzo non era montata a
Malpensa, altrimenti, se avete deliberato il 4 marzo, questi hanno
agito al di fuori dell'impegno di spesa! È normale che poi non
vengano pagati!
Siamo perciò insoddisfatti in primo luogo delle risposte, che
riteniamo incongruenti rispetto agli atti vostri, perché sono atti
di Giunta e, in secondo luogo, della sostanza di questi palliativi
di "politica turistica", che anziché mirare a portare in Valle
d'Aosta nuovi turisti, fanno da supporto a turisti che hanno già il
biglietto "Valle d'Aosta" in tasca!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK