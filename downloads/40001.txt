Consiglio Regionale della Valle d'Aosta - Oggetto del Consiglio n. 2953 del 11 ottobre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2953 del 11 ottobre 2017 - Resoconto
OGGETTO N. 2953/XIV - Ordine dei lavori.
Rosset (Presidente)
- Con 34 presenti, possiamo iniziare
i lavori. Chiedo scusa del ritardo dovuto alla riunione della
Conferenza dei Capigruppo.
Porto a conoscenza dell'aula che è pervenuta in data di ieri la
lettera con la quale il Presidente della Regione ha rassegnato le
dimissioni dalla carica. Ai sensi dell'articolo 7, comma 2 della
legge regionale n. 21 del 2007 e dell'articolo 9, comma 5 del
Regolamento interno del Consiglio, è previsto che il Presidente del
Consiglio riceva le dimissioni rassegnate dal Presidente della
Regione e ne dia comunicazione al Consiglio nella prima sessione o
adunanza utile, che diventano efficaci dalla data di presa d'atto
da parte del Consiglio da effettuarsi nella medesima adunanza.
Poiché la riunione odierna è la prima adunanza utile del Consiglio,
occorre procedere già in questa riunione alla comunicazione e presa
d'atto delle dimissioni rassegnate dal Presidente della Regione.
Conseguentemente, essendo le dimissioni efficaci dalla data di
presa d'atto, il punto relativo alla trattazione della mozione di
sfiducia costruttiva nei confronti del Presidente della Regione,
presentata il 7 ottobre scorso, risulta assorbito e superato dalle
dimissioni stesse. In sede di Conferenza dei capigruppo si è
concordato di procedere nella seduta odierna con la comunicazione e
presa d'atto delle dimissioni rassegnate dal Presidente della
Regione.
Detto questo, ci sono richieste di intervento? Ha chiesto la
parola il collega Marquis, ne ha facoltà.
Marquis (AC-SA-PNV) -
Ieri sera ho rassegnato le
dimissioni da Presidente della Regione, a seguito di un percorso
che era stato intrapreso il 7 ottobre scorso. In quella data è
stata presentata una risoluzione in aula, che richiedeva le
dimissioni del Presidente della Regione: la risoluzione è stata
votata con esito positivo a maggioranza dei presenti in aula. In
quel momento ho ritenuto doveroso, come ho evidenziato nel corso
del dibattito, di non poter ottemperare alla richiesta, per il mio
ruolo di responsabilità, perché è imposto di garantire la
governabilità da una fase a un'altra finché non venga proposto un
nuovo Governo. E questo sia per il ruolo di Presidente della
Regione, sia per le funzioni prefettizie.
Abbiamo appreso sabato mattina della presentazione di una
mozione di sfiducia costruttiva, che propone una nuova alleanza e
un nuovo Governo con la fuoriuscita del UVP dalla vecchia
maggioranza. Viene proposto quindi un nuovo Governo e pertanto
credo che, tenuto conto che lunedì mattina abbiamo dato corso ai
lavori della Giunta a conclusione del nostro operato, ed è stato
convocato il Consiglio per la seduta odierna, poteva ritenersi
concluso il mio percorso. È un percorso intrapreso il 10 marzo
scorso, un percorso per il cambiamento, un percorso in difficili
condizioni e in un contesto altrettanto difficile, nel quale credo
che abbiamo potuto dare il nostro contributo alla Valle d'Aosta per
farla uscire da una situazione di difficoltà. Avremo poi modo
successivamente di entrare su questo argomento.
Ieri mattina, inoltre, mi hanno notificato un provvedimento, per
il quale mi sono stati prelevati computer e telefoni cellulari.
Queste azioni potranno essere sicuramente utili a dimostrare tutta
la mia assoluta estraneità rispetto a quanto mi viene contestato.
Io sono e resto a oggi un testimone ancora inascoltato di fatti a
cui sono completamente estraneo. Secondo quanto detto e quanto ho
letto, l'ipotesi investigativa costruita dalla Procura contrasta
con tutto quello che io so. Io non ho fatto sicuramente nulla, non
ho difficoltà non solo a dimostrarlo, ma anche a giurarlo su quanto
ho di più caro al mondo (la mia famiglia) davanti a tutti i
valdostani. Purtroppo, quanto accaduto si presta, per la pura
coincidenza temporale che stiamo vivendo, a una facile lettura
politica: questo mi dispiace molto. Questa è una vicenda sulla
quale abbiamo auspicato sin dall'inizio che si facesse chiarezza
nel più breve tempo possibile, che si trovasse una rapida
soluzione. Purtroppo al momento così non è, e su questo devo dire,
ahimè, che non ha sicuramente facilitato il compito della
magistratura anche la sicurezza del palazzo. È emersa tutta la
vulnerabilità del sistema di sicurezza: sono state fatte delle
relazioni, i lavori non sono ancora terminati, però questo sarà
nuovamente un problema a cui il prossimo Governo dovrà lavorare.
Sicuramente questo è un problema da affrontare.
Ho preso atto, quindi, di questa situazione complessiva e,
tenuto conto anche della situazione in cui mi sono trovato
coinvolto, ritengo che sia doveroso, rispetto a un ruolo di
rappresentanza istituzionale, per quello che mi concerne e per
quello che mi appartiene come logica sotto il profilo etico e
comportamentale, dover rassegnare le dimissioni dalla Presidenza
della Regione, per poter rappresentare al meglio tutto quello che
so su questa vicenda e sicuramente per dimostrare tutta la mia
estraneità.
Presidente -
Ha chiesto la parola il consigliere Perron,
ne ha facoltà.
Perron (UV) -
Il nostro gruppo interverrà ancora nel
dibattito sulla presa d'atto. Vorrei solo chiedere e far rilevare a
verbale che noi abbiamo chiesto in Conferenza dei Capigruppo, e
abbiamo accolto la proposta sensata del Presidente del Consiglio, a
fronte di un atteggiamento dei capigruppo che non abbiamo
condiviso, di poter inserire un nuovo punto all'ordine del giorno:
che ci fosse la presa d'atto delle dimissioni di Marquis e
contestualmente si desse al Consiglio la possibilità di iscrivere
un nuovo punto che prevedesse l'elezione del Presidente della
Regione e della Giunta, a fronte di un nuovo progetto politico che
viene presentato. Voglio che rimanga a verbale, perché su questo in
Conferenza dei Capigruppo ci siamo presentati con un approccio
assolutamente collaborativo, dicendo che non avremmo in alcun modo
esasperato la questione giudiziaria. Il taglio che ha appena dato
il presidente Marquis, per certi aspetti va in direzione
radicalmente opposta.
Per cui, Presidente, io le chiedo di spiegare all'aula come
procederanno i lavori, e chiedo formalmente, dopo la presa d'atto,
che venga messa in votazione la proposta di iscrizione di un nuovo
punto all'ordine del giorno che preveda l'elezione del Presidente
della Regione e della Giunta regionale. Su questo chiedo che venga
fatta una votazione palese e che i gruppi chiaramente si prendano
le loro responsabilità, perché dal nostro punto di vista è
assolutamente urgente - nello spirito di favorire il passaggio di
testimone che richiedeva il presidente Marquis: favorire il
transito da una Giunta all'altra - che venga nella giornata di oggi
iscritto un nuovo punto, sul quale c'è la disponibilità di fare
tutto dibattito politico e di procedere oggi all'elezione di un
nuovo Governo. Quindi, Presidente, io le chiedo, nei tempi che lei
riterrà opportuni, di prevedere di sottoporre all'aula
l'inserimento di un nuovo punto all'ordine del giorno. In assenza
di questo, se il punto non verrà accettato, perché occorrono
ventiquattro voti, le consegnerò immediatamente la richiesta di
convocazione di un Consiglio straordinario.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Con la stessa pacatezza del collega
Perron, io credo che sia alquanto irrituale interrompere la
discussione di un punto, aperto legittimamente dal Presidente del
Consiglio, con un altro argomento. Evidentemente vi sarà una
successione logica nell'affrontare i punti. Il Presidente del
Consiglio ha aperto il punto delle dimissioni del presidente
Marquis e io credo che in questa fase a questo ci si debba
attenere. Quindi io credo che sia opportuno che il presidente
Rosset faccia procedere il dibattito sul punto aperto e che, in
seguito, ci sia la possibilità di affrontare il punto
successivo.
Presidente -
Per chiarimento, vorrei evidenziare che non
ho aperto il punto. Ho annunciato ciò che mi è pervenuto. Dopo di
che ha chiesto la parola il presidente Marquis, probabilmente per
motivare sulla mia richiesta di ricevuta di lettera di ieri sera,
ma la discussione sulla presa d'atto non è ancora stata aperta.
Questo solo per chiarimento.
Detto questo, sulla richiesta formulata dal collega Perron, la
mozione d'ordine è prevista dal Regolamento interno all'articolo
60. Ha chiesto la parola il consigliere Nogara, ne ha facoltà.
Nogara (UVP) -
Proprio per questo motivo, come capogruppo
del UVP, chiediamo che sia iscritta all'ordine del giorno la nomina
del nuovo Presidente della Regione e della nuova Giunta.
Presidente -
Prendo atto della richiesta di mozione
d'ordine e leggo quanto prevede il Regolamento interno per tali
richiami: "... la cui durata non può eccedere i dieci minuti, hanno
la precedenza sulle questioni principali e ne fanno sospendere la
discussione. In questi casi non può parlare, dopo la formulazione
del richiamo, che un oratore contro e uno a favore e per non più di
dieci minuti ciascuno. Il Presidente ha tuttavia facoltà, valutata
l'importanza della questione, di dare la parola a un oratore per
ciascun gruppo consiliare. Ove il Consiglio regionale sia chiamato
a decidere sul richiamo, la votazione ha luogo a scrutinio palese."
Quindi per l'iscrizione su quanto formulato, possiamo attivare la
richiesta di un intervento a favore e uno contro.
Ha chiesto la parola il consigliere Marguerettaz, ne ha
facoltà.
Marguerettaz (UV) -
Per mozione d'ordine. Avvalendosi
della sua facoltà, essendo un tema così particolare, io chiederei
che ci fosse la possibilità di parlare dieci minuti per gruppo.
Presidente -
Non ci sono altre richieste? Si concedono
dieci minuti per gruppo. Ha chiesto la parola il consigliere
Nogara, ne ha facoltà.
Nogara (UVP) -
La nostra richiesta, come ho formulato
poc'anzi, è di iscrivere questo nuovo punto all'ordine del giorno
per dare, così come abbiamo sentito in questi giorni e negli altri
Consigli, al più presto possibile un Governo stabile a questa
Regione, per poter lavorare su
dossier
importanti come il
bilancio e altri che sono sul tavolo.
Nei Consigli scorsi sembrava che dovesse essere una cosa
imminente e addirittura che non ci si dimettesse perché c'erano
delle grosse problematiche che bisognava affrontare immediatamente.
Vediamo che, nonostante abbiamo in vari interventi richiesto queste
dimissioni e ci è sempre stato risposto che l'unica modalità
accettabile era la mozione di sfiducia costruttiva, adesso ci
ritroviamo con le dimissioni all'ultimo momento. Qui sembra proprio
di voler allungare la minestra e non si capisce per quale motivo.
Quello che continuiamo a chiedere e a dire è che abbiamo la
necessità di avere un Governo stabile e di lavorare tanto e al più
presto possibile. Per il resto, tutti questi sotterfugi, tutte
queste maniere per rimanere seduti in certi settori e in certe
poltrone, ci fanno pensare che quei nuovi metodi, quella nuova
Valle d'Aosta e tutto quello che di nuovo si presentava, non era
così nuovo. Per questo motivo noi chiediamo di fare la discussione
già oggi, anche per chiudere tutte le polemiche di questi giorni
sui giornali e alle televisioni.
Noi nella riunione della Conferenza dei Capigruppo avevamo dato
la disponibilità a essere molto cauti su tutto quello che sta
succedendo. Vi dico questo anche perché mi ha un po' stupito quando
l'ex Presidente della Regione ci ha parlato di una "facile lettura
politica": veramente io questa frase non riesco a interpretarla e
se ce lo spiega forse è importante per tutti.
C'è bisogno di chiudere al più presto, ma chiudere a livello
mediatico, perché in questa legislatura tutti dobbiamo prenderci
delle colpe. Tutti noi presenti abbiamo fatto di tutto in questa
legislatura per avere un po' di chiarezza, per cambiare dei metodi,
per cambiare tante cose. Forse siamo arrivati alla parte finale. Vi
dico questo, perché noi da quest'estate abbiamo presentato un
progetto di
rassemblement
: un progetto per unire e non per
dividere; non per creare dei muri e non per creare delle
competizioni in questo Consiglio regionale. Diciamo che questo è
l'inizio, per avere poi una chiusura futura di questo progetto. Noi
auspichiamo proprio questo, e dovrebbe cominciare proprio da
qui.
Ci chiediamo cosa cambia e quale sia il motivo. Io vi dico la
verità: per noi essere insediati oggi, venerdì o la prossima
settimana non cambia granché. Forse per qualcuno in certi settori è
importante già adesso, già da questo pomeriggio, già da domani
mattina poter intervenire, perché due o tre giorni fanno anche un
po' di differenza. Questa è la nostra sola motivazione ed è per
questo motivo che i gruppi, già nella riunione della Conferenza dei
Capigruppo hanno richiesto questo inserimento all'ordine del
giorno.
Presidente -
Ha chiesto la parola l'assessore Borrello,
ne ha facoltà.
Borrello (AC-SA-PNV) -
È un momento delicato e
sicuramente particolare. Abbiamo già avuto modo all'interno di
questa Assemblea di vivere situazioni di
impasse
dal punto
di vista politico amministrativo. Oggi il passaggio che vogliamo
sottolineare -io non sono all'interno della Conferenza dei
Capigruppo, ma ho avuto modo di confrontarmi con i colleghi - non è
legato alla volontà di impedire la concretizzazione di un percorso
politico, che avete manifestato in maniera chiara, dapprima con
un'azione politica durante l'estate, quando sono stati lanciati dei
legittimi progetti, successivamente con delle dichiarazioni
all'interno delle verifiche, delle riunioni di maggioranza e anche
con una concretizzazione di un atto il 7 ottobre, nel momento in
cui avete votato a larga maggioranza una risoluzione. Noi abbiamo
preso atto, ne siamo consapevoli e abbiamo già dichiarato in
diverse sedi che noi non avremmo cercato di ostacolare nessun tipo
di processo. Ma vorrei fare un passaggio legato a quello che è
successo ieri in tarda serata e che oggi è stato portato
all'attenzione del Consiglio regionale, che - ricordo - è
l'Assemblea deputata a fare delle valutazioni dal punto di vista
istituzionale e politico.
Ieri una persona ha rassegnato le dimissioni: non una persona
qualunque, ma il Presidente della Regione. Non è un atto che capita
tutti i giorni, non è un atto che capita in tutte le legislature.
Quindi la volontà che noi abbiamo posto all'attenzione della
Conferenza dei Capigruppo, che effettivamente ha avuto un tono
pacato ed equilibrato nell'affrontare la tematica, è di dire che
oggi noi affrontiamo, per il rispetto dell'aula, un aspetto
istituzionale che è il punto all'ordine del giorno della presa
d'atto delle dimissioni del Presidente della Regione. Non entro nel
merito delle vicissitudini di carattere politico amministrativo di
altri palazzi, perché dopo ci sarà l'apertura del punto in
questione. Da qui la volontà di fare oggi un dibattito rispetto a
questo punto di carattere istituzionale, perché non siamo un'aula
di tribunale. Senza andare a diluire il brodo, bastano ventiquattro
ore: come Conferenza dei Capigruppo decidiamo di parlare domani o
dopodomani dell'insediamento del nuovo Governo. Questo è quello che
abbiamo portato all'attenzione della Conferenza dei Capigruppo:
suddividere i passaggi da un punto di vista istituzionale, rispetto
a un atto che io ritengo di grande responsabilità del collega
Marquis, per poi dare concretezza a un percorso che siamo
consapevoli avrà il suo sviluppo futuro.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Io faccio fatica a capire chi vi ha
consigliato di andare all'attacco in questo modo questa mattina.
Faccio davvero fatica.
Per quale motivo c'è stata questa convocazione oggi? Perché è
stata presentata una mozione di sfiducia costruttiva, che
rappresenta un programma di governo che ci porterà a fine
legislatura e che individua i conduttori di questo stesso programma
di governo, quindi la nuova Giunta. Niente di più facile che
proseguire questo discorso. Ma, ahimè, ieri è avvenuto un fatto
nuovo: un fatto che voglio far discutere ad altri palazzi, un fatto
per il quale non saremmo neanche intervenuti nella presa
d'atto.
Di fatto questo Governo è sfiduciato fin da quando una forza del
passato esecutivo ha dichiarato concluso il percorso di questa
Giunta: era l'inizio dell'estate. Ci siamo presentati con una
risoluzione, ma malgrado tale iniziativa non abbiamo visto le
dimissioni del Presidente e oggi ci troviamo qui con tutti gli atti
pronti, con gli atti politici per arrivare a una definizione e dare
corpo e forza a un'azione di governo che vogliamo vada fino a
maggio per portare dei risultati ai valdostani. Ma no: ci parlate
di sicurezza del palazzo, ci dite che avete bisogno di tempo!
Eravamo già pronti per dibattere politicamente su quello che
sarebbe iniziato, su quello che sarebbe stato il nuovo progetto,
perché il progetto l'avete ricevuto tutti. Quindi riteniamo che il
comportamento non sia quello costruttivo che auspicavamo e che
ritenevamo potesse dare fin da subito un Governo ai valdostani, ma
rimandiamo di ventiquattr'ore. Rimandiamo: è irresponsabile!
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
La nostra proposta in Conferenza dei
Capigruppo è stata molto serena e molto chiara. Il Consiglio
regionale oggi era convocato per discutere di una mozione di
sfiducia costruttiva. Rispetto a sabato, quando questa mozione di
sfiducia costruttiva è stata depositata, io credo siano intervenuti
fatti nuovi che hanno portato o che hanno contribuito sicuramente
in maniera determinante alle dimissioni del presidente Marquis. Noi
riteniamo che, visto il clima assolutamente teso (teso è dir poco)
che si è creato intorno a questa vicenda e vista l'importanza e la
serietà che riveste la necessità che qualcuno all'interno di questo
Consiglio abbia ritenuto di voler dare un nuovo Governo (il sesto
di questa legislatura) alla Valle d'Aosta, noi abbiamo
semplicemente fatto la riflessione che forse era opportuno scindere
i due momenti.
Oggi la Valle d'Aosta è
à la une
su tutti i giornali
nazionali, non per la mozione di sfiducia, ma per un fatto grave
che colpisce tutti: indipendentemente dal punto di vista da cui lo
si guardi, è qualcosa che getta comunque un'ombra sulla Valle
d'Aosta. Noi riteniamo che sia necessario - senza voler allungare
il brodo, perché siamo assolutamente d'accordo che rimane poco
tempo al termine di questa legislatura - e siamo assolutamente
d'accordo che si debba ritrovare un assetto governativo stabile,
pertanto non è questione di voler fare melina, non è questione di
voler allungare la minestra, come dice il collega Nogara. È
semplicemente una richiesta di scindere i due momenti. Oggi
prendiamo atto delle dimissioni del collega Marquis, che sono date
in funzione di avvenimenti precisi; domani, dopodomani o non appena
lo si deciderà, il Consiglio verrà riconvocato e verrà fatta una
discussione politico amministrativa legata al nuovo assetto
governativo. È semplicemente questa la richiesta. Mi sembra una
richiesta di assoluto buon senso.
Il collega Marquis ha ritenuto, per rispetto delle istituzioni,
di voler dare le dimissioni sull'apertura di un'indagine. Forse
queste ore in più potrebbero dare la possibilità anche ad altre
persone di fare una riflessione sull'opportunità di sedere o meno
in una Giunta. Credo che in questi sette mesi abbiamo sentito
parecchio tuonare l'opposizione sull'opportunità o meno di certe
presenze nella giunta Marquis. Magari un momento di riflessione
potrebbe far cambiare anche certe decisioni e certe disponibilità.
Lungi da me la voglia di fare polemica, semplicemente queste sono
le motivazioni che ci hanno spinto a chiedere di scindere i due
momenti. Poi comunque sarà il Consiglio a decidere.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Cercherò di fare leva su tutto il
fair play
di cui sono capace (magari poco) per evitare di
scadere, visto come è stata impostata la discussione.
Collega Morelli, io credo che lei il buon senso lo abbia preso a
calci. Cercherò di mettere alcuni tasselli, in modo tale da parlare
di cose concrete. Le dimissioni del collega Marquis sono state
chieste in un Consiglio e sono state formalizzate da una
risoluzione. Quindi, dal punto di vista politico, paradossalmente
la discussione è già stata fatta: abbiamo già parlato ampiamente in
occasione del precedente Consiglio, quindi tutte le motivazioni
sono già state messe sul tavolo. Il collega Marquis ha detto che
non riteneva di dover dare le dimissioni, perché non poteva
lasciare nell'imbarazzo l'Amministrazione regionale, cosa che
abbiamo contestato, dicendogli che non avrebbe lasciato niente
nell'imbarazzo, perché è tutto normato: il Vicepresidente assume la
carica di Presidente e si apre un'attività di confronto politico.
Contrariamente a quanto sostenuto da lei, Marquis, così come da
tutti gli alfieri della vecchia maggioranza che oggi sono lì
seduti; addirittura la collega Certan ha detto che assolutamente il
presidente Marquis non doveva dare le dimissioni e che si doveva
presentare una mozione di sfiducia! Tutto legittimo. La mozione di
sfiducia è stata presentata ed ecco il gioco delle tre carte, dove
il Presidente Marquis oggi dice di volersi dimettere per permettere
un confronto politico. Ma c'è già stato il confronto politico! Ma
che cosa deve permettere? È già tutto definito! Quindi voi non
permettete niente, state facendo una squallida melina.
Per coloro che ci seguono, cerco di decodificare l'operazione
subdola messa in atto durante l'ultimo Consiglio: non ci
dimettiamo, in modo tale da avere una Giunta nel pieno delle sue
funzioni e possiamo deliberare. Quindi venerdì, come per incanto,
sono arrivati dei metri cubi di delibere fuori sacco, perché
probabilmente - voi dite che dovevate chiudere un percorso, io sono
un po' più maligno - dovevate pagare tutta una serie di impegni che
avevate preso. Per cui, Certan, lei ha deliberato delle attività
culturali fino a dopo le elezioni del 2018, mi risulta. Avete fatto
un salto nel futuro e c'è una programmazione che va oltre.
Pertanto, con una mozione di sfiducia che di fatto ha messo una
Giunta fuori gioco, in modo sereno e facendo leva su dei concetti
totalmente farlocchi, avete deliberato assolutamente senza nessuna
copertura politica. Ecco, Marquis, il motivo per cui lei non si è
dimesso, perché - i palazzi hanno un sacco di orecchie - gli
assessori hanno dato indicazioni ai dirigenti di schiacciare
l'acceleratore e portare tutto quello che avevano in sospeso. Ma
pensate di avere di fronte delle persone irresponsabili che, nel
momento in cui subentrano (così come qualcun'altro ha fatto), fanno
tabula rasa
di tutto? Assolutamente no! Le cose ben fatte le
portiamo avanti e abbiamo anche il buon gusto di dire che
probabilmente il lavoro è stato fatto dal nostro predecessore, come
voi non avete fatto.
Però cerchiamo di introdurre ulteriori elementi, perché stiamo
scadendo a un livello inimmaginabile. La collega Morelli dice: vi
rendete conto, questa mattina siamo sulle pagine di tutti i
giornali. Ma ci ricordiamo che cosa è successo quando è stata
trovata la presunta mazzetta di 25 mila euro? Lei, Marquis, si è
preso la briga di andare in televisione e sostanzialmente, in modo
subdolo, di dire che è colpa del precedente presidente Rollandin, a
cui io do tutto il mio sostegno...
Voci di dissenso in aula
Presidente
: Per favore! Chiedo all'aula...!
Marguerettaz (UV) -
... e chiederei a lei, Marquis, di
chiedere scusa, al di là dell'aspetto giudiziario! Perché lei ha
indicato nel suo predecessore il responsabile, senza avere nessuna
prova. E oggi veniamo a capire che è tutta un'operazione
farlocca.
Quindi da questo punto di vista, io non ci sto ad abbassare i
toni, proprio perché avete alzato voi i toni e avete fatto sì che
qualche mese fa la Valle d'Aosta finisse su tutti i giornali,
facendo una schifosa speculazione politica.
Io le do tutta la mia solidarietà, io posso anche credere che
lei sia estraneo - glielo dico con tutta la sincerità e tutta la
buona predisposizione nei suoi confronti - ma le voglio dire che
politicamente censuro il suo comportamento. Io quindi spero
vivamente, per lei ma anche per noi valdostani, che perlomeno le
cariche istituzionali siano estranee a questa vicenda. Ma collega
Morelli, dire che oggi siamo sui giornali, quando avete alimentato
l'aspetto politico! Così come tutte le volte che c'erano delle
indagini, lei, collega Morelli, il suo vicino Bertin, così come il
gruppo di ALPE in particolare avete chiesto dimissioni solo per
delle indagini. E c'è una differenza per lei, Morelli, perché lei
parla da condannata! Lei è condannata, come è condannato il collega
Chatrian! Quindi noi ci siamo permessi di dire questo. Dopo di che
se ci sono delle indagini in corso, noi non andiamo a mettere e a
sottolineare: c'è un concetto, che è la presunzione di innocenza.
Ma da questo punto di vista, voi non avete la coscienza a posto,
perché appena c'era un avviso di garanzia, appena c'era
un'indagine, voi facevate delle operazioni di sciacallaggio. Non
esito a chiamarlo sciacallaggio!
Ecco perché oggi dico: siate meno confusi. Il presidente
dimissionario Marquis ha detto: mi dimetto per permettere un
dialogo politico. Ho già smontato questa tesi, dicendo che il
dialogo politico c'è già stato. Dopo di che interviene Borrello e
ringrazia Marquis, perché si è fatto indietro per agevolare
l'inchiesta. Sono due cose in contraddizione. Marquis - l'ha detto
dappertutto - non si è dimesso per l'inchiesta, perlomeno le sue
parole sono queste. Si è dimesso per agevolare un confronto
politico, che peraltro c'è già stato e quindi state, in modo
meschino, allungando il brodo. Io spero che non sia lo stesso
concetto che vi ha ispirato lunedì scorso: portiamo ancora qualche
delibera, magari abbiamo ancora un po' di spazio per fare qualche,
chiamiamola, marchetta? No, qualche opera buona!
Io vi chiedo, al di là dei toni, di ripensare. Potete chiedere
una sospensione per i capigruppo e credo ci possa essere ancora la
possibilità di tornare indietro. Non è mai troppo tardi per
redimersi su degli atteggiamenti, che porteranno a un'altra seduta
probabilmente non particolarmente edificante.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Se non oggi, venerdì saremo al
sesto governo regionale. Una legislatura sicuramente travagliata
questa, non possiamo negarlo. Soprattutto non possiamo qui in
quest'aula, davanti ai cittadini valdostani, raccontare che tutto
va bene o che due giorni in più non contano nulla. Non va tutto
bene, evidentemente. Per l'ennesima volta il panorama politico si
ridefinisce, semplicemente perché il Governo non è in grado di
governare già da oggi, anzi, non è in grado di governare da diverse
settimane, per la mancanza di una maggioranza di consiglieri che
sappia supportarlo nella sua azione amministrativa, che sappia cioè
garantirgli i voti, assicurargli il supporto nelle Commissioni e
fuori da esse. Un Governo che sappia fare ciò che un governo
dovrebbe fare: amministrare. Per noi del PD-Sinistra VDA questa è
purtroppo - dico purtroppo, perché le cassandre non sono mai
portatrici di notizie piacevoli - la conferma di ciò che dicevamo
sette mesi fa in quei famosi giorni, anzi, in quei famosi mesi in
cui in modo strisciante e subdolo si ridefiniva un nuovo assetto,
certamente legittimo, ma debole sin dalla sua partenza, perché
mancante non solo di numeri, ma soprattutto della voglia e della
determinazione di trasformarlo in un progetto.
Non voglio criticare, non voglio polemizzare, sono stanco di
raccontare alla gente chi è il più bravo e chi lo è di meno.
Ciascuno credo abbia fatto ciò che riteneva di dover fare: chi
meglio, chi meno bene, noi all'opposizione, gli altri colleghi in
maggioranza. Sono però qui a ribadire che questo passaggio si
poteva evitare, che questa parentesi senza futuro e senza
presupposti - non voglio entrare nel merito di ciò che è stato
fatto, di ciò che si poteva evitare, di ciò che non si sarebbe
dovuto fare: ci sarà modo, presumo, venerdì di confrontarsi anche
sulla realizzazione del programma passato e futuro, non appena la
nuova maggioranza tra l'altro si insedierà e prenderà in mano i
dossier
- si poteva evitare, perché, colleghi, era nelle
cose che doveva fallire miseramente. L'abbiamo detto e scritto in
più di un'occasione: un'alleanza nata contro qualcuno, senza basi
solide, senza la benché minima intesa tra le persone, era destinata
a sgretolarsi in tempi brevi. Dicevo, intervenendo durante l'altro
Consiglio, delle faccine, dei litigi che vedevamo da qui. Io, per
come sono orgoglioso e geloso della mia dignità, colleghi, non
sarei durato due Consigli, se mi avessero maltrattato come ho visto
fare da questi scranni.
Venerdì si riprenderà da allora, se ritenete di non votare oggi
la risoluzione. Per quanto ci riguarda, seppure con un programma
emergenziale, sicuramente con maggiore fatica, anche considerando i
tempi brevissimi che abbiamo davanti, dovendo riprendere
dossier
che erano
in itinere
, questioni interrotte,
il lavoro fatto prima e mai completato. Dovremo capire se la
fretta, colleghi, di chiudere qualche partita è stata cattiva
consigliera. Colleghi della maggioranza, quella marea di delibere
fuori sacco di cui parlava il collega Marguerettaz, presentate
all'ultimo momento nella seduta di Giunta di lunedì, apparentemente
sulla spinta delle contingenze, richiede verifiche importanti,
richiede di capire il perché di tutta questa fretta e soprattutto
perché non le avete presentate prima. Ci sarà da fare un lavoro
immane di riassestamento, di valutazione, di rivalutazione. Tempo
perso non solo per noi, che ci accingiamo a riprendere in mano ciò
che a marzo è stato interrotto, ma per i cittadini valdostani, che
immagino oggi guardino attoniti questo teatrino e queste meline
senza capire, forse pensando, nella confusione di questi cambi di
maggioranza, che venerdì si consumerà un ribaltone. Non si
consumerà un ribaltone. Quello che avverrà venerdì è il ripristino
della situazione
ex ante
, dopo un'interruzione che non
abbiamo causato noi. Tanto che ce ne siamo stati all'opposizione
senza fiatare, senza accettare compromessi. Oggi devo dire che
facemmo bene a mantenere la nostra coerenza rispetto ad alleanze e
al programma del 2015, ampliato poi nel 2016.
Ora mi chiedo, e lo chiedo ai colleghi della maggioranza: perché
avventurarsi in questa inutile parentesi? Pensavate davvero di
costruire un progetto di lungo termine con presupposti che da
subito erano evidenti? Oppure l'unico obiettivo era di occupare
militarmente, qualunque fosse la durata, i gangli del potere per
raccogliere un po' di consenso e chissà cos'altro? Pensavate forse
che la gente avrebbe creduto alla barzelletta della novità, del
nuovo che avanza, dell'onestà al potere? Colleghi della
maggioranza, la novità secondo voi erano persone che non avevano
fatto nella loro vita un giorno solo all'opposizione, sempre - come
dicevo l'altro giorno - coerentemente in maggioranza, chiunque ci
fosse? Una religione, un dogma per alcuni.
Ricordo l'ex presidente Marquis che parlava in nome e per conto
di tutta la maggioranza. Per fortuna già qualcuno allora prese le
distanze da quelle dichiarazioni improvvide, fatte con l'unico
obiettivo di smuovere un po' la pancia della gente. Ricordo il
presidente Marquis quando raccontava che voi eravate diversi, che
la politica era al servizio dei cittadini e non viceversa, che
bisognava essere facilitatori di sviluppo e non meri distributori
di risorse; e lo diceva commentando la triste vicenda dei 25 mila
euro.
Lei in quell'occasione, collega Marquis, non ebbe neppure la
delicatezza di aspettare che la vicenda si chiarisse in qualche
modo, che i contorni dell'inquietante ritrovamento si definissero.
Lei disse in quella famosa conferenza stampa, che ancora campeggia
sul suo profilo
Facebook
, che quel ritrovamento era un fatto
di estrema gravità, uno sfregio alle istituzioni e alla comunità
valdostana. Lei, collega Marquis, si scagliò sui suoi avversari con
una cattiveria inconsueta, con una sicumera poco consona al suo
ruolo istituzionale, e direi anche al suo modo di atteggiarsi
sempre un po' urbano, affettatamente
english
. Lei tradendo
ogni
fair play
istituzionale, ma anche umano, si autodefinì
il portatore e il garante del cambiamento, annoverandosi tra coloro
- leggo - "che avevano portato una visione diversa della politica.
Una visione e un cambiamento che, al di là dei fatti di ieri, che
spero saranno chiariti, approfonditi, accertati...". Noi, a
differenza sua, ex presidente Marquis, aspettiamo l'esito delle
indagini, evitando di fare sciacallaggio di bassa lega e di
lasciare intendere giudizi. Noi, collega Morelli, non abbiamo mai
parlato in quest'aula di fatti giudiziari. Non abbiamo mai fatto
riferimento ai colleghi che fossero stati condannati o stati
imputati. Noi, io parlo per noi.
Dicevo di un cambiamento che sicuramente c'è stato da parte
vostra, ma nel senso di interrompere un percorso, certo faticoso e
irto di ostacoli. Un processo di realizzazione di un programma
impegnativo, ma non impossibile da realizzare, tant'è che molto
umilmente, senza tanti clamori, quel programma riuscimmo a
realizzarlo in alcuni punti, in alcuni obiettivi. Colleghi, oggi -
venerdì, a questo punto - saremo qui a prendere atto del fallimento
di un ribaltone. Un fallimento di cui verificheremo l'eventuale
entità. Oggi è difficile dire cosa sia stato fatto e cosa non sia
stato fatto: non abbiamo elementi. Soprattutto è un fallimento
delle parole d'ordine che avevate innalzato a vessillo di quel
ribaltone: trasparenza, condivisione, metodo, onestà. Elementi
costitutivi della cosiddetta casa di vetro, che il collega Chatrian
ha tante volte evocato come cifra della vostra maggioranza.
Basta con l'uomo solo al comando, dicevate all'inizio, lasciando
intendere che avreste impostato alla collegialità ogni vostra
azione e decisione. Che dire, però, delle critiche che abbiamo
ascoltato allibiti in quest'aula da parte di vostri colleghi, che
oggi sostengono questa manfrina, che denunciavano l'attitudine di
alcuni di voi ad andare avanti senza alcuna condivisione, senza
mettere a fattor comune le questioni, i temi e le decisioni? Come
opposizione noi possiamo confermare questa attitudine a non
condividere un bel nulla. Se ripensiamo alla variazione di
bilancio, liquidata in un giorno e mezzo, al
dossier
casinò,
che solo dopo insistenti richieste veniva in parte svelato, anzi,
meglio, raccontato. È un dato di fatto, colleghi della maggioranza:
voi non avete mantenuto la promessa di cambiare il sistema e di
innovare il metodo. Vi siete elevati al rango di novelli
moralizzatori, tanto da fare della questione del metodo e della
morale un vessillo, che venerdì dovrete tristemente ammainare, non
per colpa nostra.
Le dimissioni sono un atto dovuto oggi, così come dovuta è oggi
la ricostituzione rapida di un governo regionale. Tirare il brodo
oggi, metterebbe alla berlina per altri tre giorni la nostra
Regione, valdostani compresi. Noi crediamo che si debba tornare a
parlare di politica, con tutti i distinguo del caso.
Presidente -
La consigliera Certan domanda la parola per
fatto personale, ma le chiedo di specificare la sua richiesta: in
cosa consiste? Il collega Marguerettaz ha fatto riferimento a una
sua dichiarazione che chiedeva al Presidente di non dimettersi. Il
fatto personale deve avere una motivazione ben precisa, come
previsto dall'articolo 57 del Regolamento interno, quella di essere
intaccati nella propria condotta o il sentirsi attribuire opinioni
contrarie a quelle espresse. Il collega Marguerettaz ha riferito
che l'assessore Certan ha espresso al collega Marquis di non
dimettersi. Non ha detto altro.
Certan (ALPE) -
No, il collega Marguerettaz ha citato le
mie delibere e ha utilizzato il termine marchetta. Il fatto
personale è perché ha citato il mio nome.
Presidente -
Non è assolutamente vero. Comunque, prego,
ne ha facoltà.
Certan (ALPE) -
Siccome il collega Marguerettaz è stato
così delicato da fare certi passaggi - mi fa anche piacere che sia
in aula, così può sentire meglio - sottolineo che è proprio vero
che chi ha il difetto ha il sospetto. Le delibere che sono state
iscritte e che sono passate lunedì era già in programma di
iscriverle in quel giorno, ed erano anche già state iscritte due
settimane fa, ma poi ci sono stati dei problemi e quindi sono state
di nuovo rinviate. Quindi collega Marguerettaz, se c'è qualcuno di
meschino, non siamo noi.
Sicuramente avrete - come ha dichiarato all'assessore Viérin -
la facoltà di revocare e di fare tutto quello che crederete. Non
era una programmazione per il futuro di dieci anni della Valle
d'Aosta, era semplicemente un
Concours Cerlogne
ed era già
stato iscritto due settimane fa. Dico questo solo per riportare i
fatti concreti e perché sia chiaro. Si può dire quasi tutto... ma è
tutto pronto e avrete modo di fare quello che crederete.
Presidente -
Ci sono altri interventi? Tutti i gruppi si
sono espressi? Ha chiesto la parola il consigliere Gerandin, ne ha
facoltà.
Gerandin (GM) -
Io questa mattina, prima di presentarmi
alla riunione della Conferenza dei Capigruppo, mi sono fermato un
attimo e ho letto come viene dipinta la Valle d'Aosta in campo
nazionale. Abbiamo una pagina sul nazionale de La Stampa, una
pagina sul Corriere della Sera, una pagina su La Repubblica. Il
titolo riporta "Le dimissioni del Presidente", ma se si legge poi
nei contenuti emerge un quadro della Valle d'Aosta devastante, io
penso. Devastante nel suo complesso, perché non si parla solo delle
accuse che si sentono, delle calunnie o di quant'altro in termini
politici. C'è un titolo messo in risalto, se ricordo bene sul La
Repubblica, dove si parla di infiltrazioni della 'ndrangheta, alla
base di tutto questo! Sono cose che non sono mai appartenute al DNA
della Valle d'Aosta. Lo dico in tutta sincerità.
Non mi entusiasma andare a ripercorrere tutti i passaggi che
abbiamo avuto. In questo momento io penso che la vera vittima anche
della politica valdostana - io dico anche, per cui tutti e
trentacinque in questo momento - sono i cittadini valdostani della
Valle d'Aosta, perché in questi quattro anni e mezzo lo spettacolo
è stato pietoso. Era difficile trovare probabilmente dei consensi a
livello nazionale per dipingere un quadro diverso. Non c'è mai
stato un passaggio in questi anni, in cui la Valle d'Aosta sia
stata presa a esempio per un qualche cosa di positivo, per qualcosa
del fare. E quando, in un momento così delicato, in discussione c'è
l'autonomia - altri hanno fatto dei percorsi assolutamente più
coraggiosi, poi magari non hanno avuto il coraggio di arrivare fino
in fondo, ma sicuramente hanno iniziato dei percorsi più coraggiosi
-, quando c'è un attacco alle autonomie, l'immagine del privilegio
della Valle d'Aosta che si vede nell'attuale momento è questo. E mi
preoccupa.
Dico questo, perché era una premessa legata al fatto che - l'ho
detto anche nella riunione della Conferenza dei Capigruppo e lo
dico sia da un punto di vista personale sia per quello che è emerso
in questi giorni - non c'è nessuna volontà di allungare i tempi o
il brodo. Quello che diceva prima il collega Marguerettaz, che è
finito il discorso dei confronti politici, è tutto vero: noi
abbiamo un dato di fatto che è tutto definito e la nuova
maggioranza c'è; è stata presentata e va solo formalizzata, ma c'è.
È inutile riaprire il discorso dei percorsi politici, dove non c'è
nessun tipo di possibilità. Ma la mia preoccupazione è
esclusivamente - vorrei che su questo ci fosse una sorta di impegno
da parte di tutti - di prendere atto che oggi c'è una grande
novità, nel senso che quando si parla di Valle d'Aosta, quando si
parla di Presidente della Valle d'Aosta, contrariamente a tutte le
altre realtà italiane, noi parliamo anche del Prefetto. In questo
momento c'è un ruolo prefettizio, in un'immagine della Valle
d'Aosta che non esce positiva. C'è un ruolo particolare, per cui
c'è un'associazione in questo senso.
Per arrivare alla conclusione, perché non voglio tirarla troppo
per le lunghe, la mia preoccupazione e la mia volontà erano
esclusivamente quella di dire che oggi c'è una grossa novità: c'è
una dimissione del Presidente, una carica istituzionale che svolge
la funzione prefettizia. Se ne prende atto, anche a seguito di
un'azione giudiziaria appena iniziata: non c'è né la conclusione
dell'indagine, non c'è un rinvio a giudizio, non c'è una condanna
neanche di primo grado. Però per questioni di opportunità, proprio
per questo doppio ruolo riferito anche alle funzioni prefettizie,
io penso che il passo fatto dal presidente Marquis fosse doveroso.
Per cui, detto questo, nessuno vuole allungare il brodo. Ho appreso
dal collega Perron che verrà richiesta una convocazione
straordinaria del Consiglio: ma fatela al più presto possibile! Se
riuscite, fatela anche domani! Però staccare il discorso dalla
presa di posizione di un atto, che in questo momento...
Voci fuori microfono.
Presidente -
Per favore. Chiederei per cortesia di non
interrompere il collega.
Gerandin (GM) -
Presidente, io non ho interrotto nessuno,
anche se non ero d'accordo su certe affermazioni. Chiederei di non
essere interrotto nemmeno io: dico quello che penso.
Per conto mio, quello che è emerso è la volontà di dire: se ne
discuta, ma si faccia un Consiglio in cui si parli solo di
politica. Da parte mia ci sarà l'impegno a parlare di politica,
perché avrò tanto da dire e avrò tanto anche da dissentire su
quello che avete presentato. Ma proverò a fare un discorso
politico. Quello che voglio dire è che il mio impegno è questo. Io
non voglio cavalcare nessuna situazione e non lo farò neanche
all'atto della presentazione del nuovo Governo: io penso che le
aule giudiziarie sono da altre parti. Ognuno avrà modo di rendere
conto anche a livello personale delle scelte che ha fatto, su
questo non c'è dubbio. Però che si discuta di politica. Io penso e
sono convinto dell'importanza di avere una riunione del Consiglio,
in cui non ci sia a monte nessuna premessa di carattere
giudiziario, ma si parli esclusivamente di politica. Questo è ciò
che io ritengo opportuno e corretto. Vogliamo farlo domani?
Facciamolo domani, a me non importa assolutamente!
Del passato e delle decisioni che hanno preso, io non lo so.
Marguerettaz, avrete tutte le possibilità di rimettere le cose a
posto, e sarò tranquillizzato dal fatto che lei, siccome queste
cose le conosce molto bene e sa quali sono le cose da mettere a
posto, le farà! E le farà con senso di responsabilità verso i
valdostani. Per cui non penso che ci sia assolutamente la necessità
di fare ulteriori riunioni dell'esecutivo o della Giunta, ci
mancherebbe altro! In un clima di serenità, in un momento di grande
confusione, in un momento in cui l'immagine della Valle d'Aosta ne
esce pesantemente compromessa, a me piacerebbe - ma lo dico
nell'interesse anche del nuovo Governo - che il nuovo esecutivo
nasca su una discussione politica, senza nessuna premessa di
carattere giudiziario.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Volevo solo chiedere a lei, presidente
Rosset, se stiamo ancora discutendo per l'iscrizione di un nuovo
punto all'ordine del giorno. Giusto? Sì, bene!
Presidente -
È esatto.
Cognetta (M5S) -
Perché non avevo chiaro di cosa stessimo
discutendo. Il nuovo punto non è ancora apparso e io non ho un
foglio rispetto a questo oggetto, quindi magari vorrei anche capire
di cosa parla questo punto. Ma a parte questo, mi sembra di aver
capito che il nuovo punto parli del fatto di trasformare una
mozione di sfiducia costruttiva nella creazione del nuovo Governo
ex novo
, come se fossimo all'inizio della legislatura.
Questo per far capire a tutti, se ho afferrato bene. Mi sembra che
si tratti di questo: per iscrivere questo nuovo punto, il
Regolamento interno dice che ci vogliono ventiquattro voti, ma
l'attuale nuova maggioranza, chiamiamola così, ne ha ventuno e
l'attuale nuova minoranza ne ha dodici. Poi c'è il mio voto e io
non appoggio nuovi governi, tutto qua! Quindi non appoggiando nuovi
governi, non voterò per iscrivere questo nuovo punto.
Sono contento che il collega Marquis abbia dato le dimissioni,
così mi ha tolto dall'impaccio rispetto a un atto di questo tipo,
perché la mozione di sfiducia costruttiva ha quel magnifico
passaggio che, se tu vai contro uno, dai ragione all'altro. Mentre
invece così, quando ci sarà la discussione - questo lo vedrete voi
- io potrò votare tranquillamente contro, quindi manterrò fede alla
mia linea politica e manterrò la mia posizione che è sempre la
stessa. Pertanto degli altri punti ne parleremo quando ci
arriveremo, almeno per quanto mi riguarda. Questo fa anche da
dichiarazione di voto, vi ringrazio.
Presidente -
Credo che tutti abbiano effettuato il loro
intervento. Chiede ancora la parola il consigliere Padovani, per
esprimere la sua dichiarazione di voto, ne ha facoltà.
Padovani (GM) -
Oggi dovevamo essere qui per discutere
una mozione di sfiducia costruttiva. Ieri sono intervenuti fatti
nuovi che hanno portato alle dimissioni del Presidente della Giunta
Marquis, delle quali oggi ovviamente prendiamo atto. C'è stata
l'apertura di una nuova indagine sulla quale, da qui, credo non si
possa che dire che speriamo si giunga presto alla fine di una
pagina della quale ancora non si è capito bene cosa sia successo.
Sono tante le pagine di questa legislatura delle quali ancora non
si è capito bene che cosa succederà. Per questi nuovi fatti, che
modificano quello che doveva essere l'ordine del giorno odierno,
penso che ci si debba dare un momento di riflessione ulteriore. Non
è un voler ostacolare nulla: voi chiederete la convocazione
d'urgenza (l'avete chiesta) e si farà una seduta domani o
dopodomani (questo non lo so), ma la si farà. Però io penso che una
riflessione ulteriore ci vada e sia dovuta.
Di pagine in questa legislatura un po' oscure, ce ne sono
parecchie. Diceva prima il collega Marguerettaz che il palazzo ha
orecchie. Collega Marguerettaz, ce ne siamo accorti il giorno in
cui sono uscite delle registrazioni di una riunione privata, della
quale credo dovremmo preoccuparci tutti. Se davvero il palazzo ha
orecchie - come lei ha detto - dovremmo essere tutti preoccupati
della nostra
privacy
e della nostra sicurezza come
consiglieri, perché non è una cosa normale. Non mi sembra normale
che succeda una cosa del genere in una legislatura. È uno dei tanti
punti che rendono questa legislatura del tutto particolare, strana
e irrituale; non so come definirla.
Penso che un momento di riflessione ulteriore ci vada, quindi io
voterò contro all'iscrizione di questo punto all'ordine del
giorno.
Presidente -
Metto in votazione l'iscrizione d'urgenza.
Ha chiesto la parola il collega Fabbri: per quale motivo?
Fabbri (UVP) -
Per dichiarazione di voto.
Presidente -
Non c'è dichiarazione di voto sulla mozione
d'ordine. Abbiamo dato la parola al consigliere Padovani perché
appartiene al Gruppo Misto e fa un po' conto a sé stesso.
Dichiaro aperta la votazione per iscrivere all'ordine del giorno
dell'adunanza in corso un nuovo punto per l'elezione del Presidente
della Regione e degli Assessori.
Presenti: 34
Maggioranza: 24
Votanti: 34
Favorevoli: 21
Contrari: 13
Il Consiglio non approva.
Il Consiglio delibera di non iscrivere all'ordine del giorno
dell'adunanza in corso l'elezione del Presidente della Regione e
degli Assessori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK