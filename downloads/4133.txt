Consiglio Regionale della Valle d'Aosta - Oggetto del Consiglio n. 475 del 5 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 475 del 5 ottobre 1981 - Resoconto
OGGETTO N. 475/81 - DIRETTIVE PER LA CONCESSIONE DEI CONTRIBUTI
PER L'INCREMENTO ED IL MIGLIORAMENTO DELLE ATTIVITÀ DELLE IMPRESE
ARTIGIANE.
Presidente
- Prima di dare la parola all'Assessore
all'Industria, Commercio, Artigianato e Trasporti, Chabod, ricordo
che la Commissione per lo Sviluppo Economico si è espressa circa la
possibilità di formalizzare emendamenti soppressivi agli art. 5, 6
e 12; il Presidente Maquignaz si riservava di riferire
eventualmente al Consiglio, almeno questo è quanto risulta alla
Presidenza. Comunque sono presenti i Commissari, che eventualmente
potranno pronunciarsi in merito.
La parola all'Assessore Chabod.
Chabod (DC)
- Voi avete tutti la relazione; qui si tratta
solo di approvare il testo delle direttive per la concessione dei
contributi regionali per l'incremento ed il miglioramento delle
attività delle imprese artigiane. Rispetto alla precedente
normativa è cambiata soltanto l'entità dei contributi regionali da
10 a 20 milioni. Tutto il resto è rimasto immodificato.
Presidente
- È aperta la discussione generale.
Ha chiesto di parlare il Consigliere Minuzzo; ne ha facoltà.
Minuzzo (PSDI)
- Come ha annunciato il Presidente del
Consiglio, la Commissione ha proposto un emendamento soppressivo
degli artt. 5, 6 e 12; mi aspettavo che l'Assessore all'Industria,
Commercio, Artigianato e Trasporti desse una risposta a questo
emendamento
... (voce fuori microfono)
... Va bene, grazie
Signor Assessore. A questo punto, allora, dovrebbe intervenire il
Presidente Maquignaz a spiegare i motivi per i quali la Commissione
ha proposto questo emendamento.
Presidente
- La parola al Consigliere Maquignaz nella sua
qualità di Presidente della III Commissione consiliare permanente,
per chiarire questa diversa interpretazione. Vorremmo
l'interpretazione autentica del Presidente della Commissione.
Maquignaz
(DP)
- La Commissione per lo Sviluppo
Economico non ha proposto degli emendamenti soppressivi; alcuni
membri della Commissione avevano fatto delle proposte in tal senso,
però non possiamo presentare emendamenti come Commissione per lo
Sviluppo Economico quando alcuni componenti, a cominciare dal
Presidente, si sono riservati su questa proposta. Perciò, non mi
sono permesso di presentare ufficialmente, come Presidente della
Commissione, l'emendamento, perché ritenevo che i singoli membri
della Commissione avrebbero dovuto farlo poiché non c'era
l'unanimità.
Presidente
- Colleghi Consiglieri, ripeto quello che ho
detto prima dell'illustrazione dell'Assessore all'Industria,
Commercio, Artigianato e Turismo, Chabod: risulta, dall'allegato
parere della Commissione, che è stata avanzata l'ipotesi di
emendamenti soppressivi agli artt. 5, 6 e 12. Non ho detto che la
Commissione li ha proposti, anzi queste ipotesi ovviamente devono
essere formalizzate da quei Consiglieri che ritengono di portarle
all'esame del Consiglio; la Commissione ha invece dato parere
favorevole all'esame del provvedimento in Consiglio, e per questo è
stato iscritto all'ordine del giorno.
Quindi, i Consiglieri che hanno delle proposte di emendamento da
presentare possono farlo, anzi debbono farlo, nel corso della
discussione generale, ma io ribadisco - e concordo con il
Presidente della III Commissione Maquignaz, perché il verbale è
scritto in questo senso - che alcuni Consiglieri hanno prospettato
l'eventualità di emendamenti soppressivi.
Ha chiesto di parlare il Consigliere Minuzzo; ne ha facoltà.
Minuzzo (PSDI)
- Il discorso che è emerso oggi si collega
strettamente a quello del funzionamento delle Commissioni; il fatto
che il Presidente del Consiglio abbia detto che da parte di alcuni
componenti la Commissione per lo Sviluppo Economico siano state
avanzate delle proposte di emendamento dimostra che la Commissione
non funziona come dovrebbe: prova ne è che addirittura manca il
Segretario della Commissione, il quale a mio avviso dovrebbe far
fede sui verbali della Commissione stessa.
Per quanto mi concerne, in quella sede, la maggioranza dei
componenti la Commissione e cioè il sottoscritto unitamente ai
colleghi Tonino e De Grandis, unici presenti in quella seduta
insieme al Presidente Maquignaz, - ma se non è stato messo a
verbale lo formalizziamo adesso - con il quale chiediamo la
soppressione degli artt. 5, 6 e 12, per i motivi che adesso tento
di spiegare. In quella stessa sede, il Presidente della Commissione
si era riservato di sentire l'opinione dell'Assessore Chabod in
merito agli articoli in questione.
L'art. 5 dispone che possono essere concessi dei contributi "una
tantum" alle imprese artigiane, che abbiano subito gravi danni per
cause conseguenti a calamità naturali o altre gravi cause, nelle
spese sostenute per l'acquisto di macchinario ecc.; i contributi
possono essere concessi in misura non superiore a 5 milioni.
L'art. 6 dispone che possono essere concessi contributi
regionali "una tantum" in misura da stabilirsi di volta in volta
dalla Giunta regionale, su proposta dell'Assessore all'Industria,
Commercio, Artigianato e Trasporti, sentito l'Assessore
all'Agricoltura e Foreste, a favore dei coltivatori diretti
residenti in Valle d'Aosta e non iscritti all'Albo delle imprese
artigiane che svolgono anche attività artigianali, con carattere di
saltuarietà, al fine di integrare il reddito derivante dalla
conduzione delle aziende agricole. Ecco, per quanto riguarda l'art.
5, noi non vediamo perché in questo momento, quando si va alla
ricerca di quattrini a destra e a manca, quando si stanno
effettuando dei tagli a non finire e quando lo stesso Assessore ha
proposto una legge con la quale non venivano aumentati, e
giustamente, i contributi cosiddetti a fondo perso, possano essere
concessi contributi "una tantum" sulla base di una legge regionale
che prevede finanziamenti specifici alle attività delle imprese
artigiane. Noi riteniamo che se la Giunta vuol concedere dei
contributi "una tantum" può benissimo farlo con delibere di Giunta
senza che questo sia inserito nel regolamento di applicazione di
una legge regionale!
Per quanto poi riguarda l'art. 6, abbiamo proposto l'emendamento
soppressivo per il fatto che già molte discussioni erano emerse al
momento della stesura della legge-quadro sull'artigianato, quando
si chiedeva l'istituzione di una sezione speciale dell'Albo per
coloro i quali svolgevano in modo continuativo attività artigiana e
per settori ben specificati: vedi la lavorazione del ferro, la
lavorazione del legno, la lavorazione della pietra ollare, i draps
e qualche cos'altro. Comunque, inserire, così, in questo
regolamento di applicazione della legge il fatto che possono essere
concessi dei contributi "una tantum" a chi svolge attività con
carattere di saltuarietà, ritengo che non vada incontro
all'esigenza di moralizzare la concessione di contributi nella
nostra Regione. Perché noi riteniamo che se si vogliono dare questi
contributi, allora dobbiamo specificare quali attività svolte con
carattere di saltuarietà devono rientrare fra quelle beneficiate da
questi contributi, perché a questo punto, dico, un gommista che
ogni tanto si mette a riparare camere d'aria può benissimo chiedere
un contributo alla Regione e non vedo perché la Giunta non possa
concedergli una "una tantum". Ma il discorso è ben diverso se si
intende tutelare un'attività che ha un carattere tradizionale e
culturale nella nostra Regione o se si vogliono comprendere
attività artigianali che però non hanno nulla a che vedere con la
nostra tradizione, e hanno solo lo scopo di far arrotondare lo
stipendio a fine mese.
Per questi motivi il Consigliere De Grandis, il collega Tonino e
il sottoscritto hanno chiesto un emendamento soppressivo di questi
articoli. Dell'art. 12 viene chiesta la soppressione perché fa un
richiamo all'artt. 5 e 6; anche l'art. 12 dovrà quindi essere
soppresso se viene accettata la soppressione dell'art. 5 e
dell'art. 6.
Presidente
- Allora, per l'ordinato svolgimento dei
lavori, vorrei che su un pezzo di carta qualsiasi i Consiglieri
regionali proponenti scrivessero cosa si intende emendare, e cioè
quali articoli si intendono sopprimere e dell'art. 12 qual è il
testo che rimarrebbe dopo la soppressione degli artt. 5 e 6.
Intanto prosegue la discussione generale.
Ha chiesto di parlare il Consigliere Tonino; ne ha facoltà.
Tonino
(PCI)
- Intanto dovrebbe essere allegato il
parere della III Commissione Consiliare permanente dal quale
risulta che in quella sede alcuni Consiglieri avevano espresso
l'esigenza di sopprimere gli articoli 5, 6 e 12 interamente.
Comunque, all'Assessore all'Industria, Commercio, Artigianato e
Trasporti volevo chiedere due cose in merito a questo problema. La
prima è una questione di legittimità: questo è un regolamento che
introduce erogazioni di contributi non previsti nella legge della
quale si vuole dare la regolamentazione; in sostanza il
regolamento, come dicono i giuristi, dovrebbe essere fatto se
pronuncio bene il latino, secundum legem, e cioè deve essere un
regolamento che attua le disposizioni previste nella legge; non
risulta che questo tipo di interventi siano previsti nella legge,
perciò è discutibile che si possano inserire in un regolamento. La
prima è dunque una questione di legittimità del provvedimento.
La seconda invece riguarda il merito: noi possiamo anche essere
d'accordo sulla opportunità di intervenire per favorire alcuna
attività artigianali svolte soprattutto da addetti all'agricoltura,
che in sostanza sono quelli che permettono una produzione di
artigianato tipico; però questo deve essere contenuto nella legge
che prevede gli interventi per le imprese artigiane, deve essere
normato con una legge ad hoc, non può essere lasciato a una
valutazione discrezionale. Io non ripeto la lettura degli articoli
in questione, ma questa discrezionalità lasciata alla Giunta è una
cosa che non ci trova consenzienti.
Questa è la ragione per la quale anche noi abbiamo in
Commissione avanzato l'esigenza di sopprimere gli artt. 5, 6 e 12.
Per il resto, il regolamento va, secondo noi, abbastanza bene,
anche se mi è stato detto che è la prima volta che questo
regolamento viene approvato dal Consiglio regionale: prima veniva
usato come regolamento interno dell'Assessorato, e su esso non si
era mai pronunciato il Consiglio.
Presidente
- Ha chiesto di parlare il Consigliere
Viberti; ne ha facoltà.
Viberti
(DPROL)
- Oltre a sottoscrivere e a
condividere quindi l'emendamento, vorrei fare una precisazione e
spiegare al collega e amico Consigliere Minuzzo che questi tagli
che tanto sono in vigore in questo periodo di austerità del nostro
Consiglio si confanno molto al tipo di contributo che con l'art. 6
l'Assessore all'Industria, Commercio, Artigianato e Trasporti
fornisce a coloro che di taglio e confezione si occupano, avendolo
appreso nei corsi che il nostro solerte Assessore promuove in tutta
la nostra Regione. Mi riferisco ai tagli che le sartine fanno dopo
aver bene appreso il loro mestiere sotto il patrocinio di tanto
Assessore! Quindi è evidente che andare contro questa "una tantum"
diviene impopolare.
Noi comprendiamo le ragioni dell'Assessore Chabod, però non le
condividiamo assolutamente e quindi invitiamo a votare tutto il
Consiglio, affinché venga eliminata questa discrezionalità della
Giunta, che comunque può riservarsi altro tipo di provvedimenti:
perché un conto è inserire e quindi far passare inosservata
l'erogazione di questa "una tantum" in una delibera che interessa
un elenco di artigiani, e un conto è invece presentare una delibera
vera e propria riguardante uno specifico intervento. È chiaro che
sarebbe molto più facile non solo per i Consiglieri, ma anche per
chi all'Albo pretorio va a consultare le delibere, capire che si
tratta di un aiuto forse non proprio disinteressato che viene da
parte dell'Assessore.
Presidente
- È stato formalizzato in questo momento
l'emendamento, del quale do lettura:
"I Consiglieri De Grandis,
Tonino, Viberti, Nebbia e Minuzzo propongono quale emendamento
soppressivo l'eliminazione degli artt. 5, 6 e 12".
La Presidenza ritiene che sia superfluo, visto che non c'è
modificazione del testo, far fotocopiare la proposta di emendamento
e distribuirla ai Consiglieri. Il Consiglio è d'accordo?
Continua la discussione generale.
Ha chiesto di parlare l'Assessore all'Industria, Commercio,
Artigianato e Trasporti, Chabod; ne ha facoltà.
Chabod
(DC)
- Volevo rispondere al Consigliere
Tonino: io non sono un avvocato, non mi intendo tanto di legge, lo
sai, vengo dalla montagna, sai com'è! C'è stata una deliberazione
del Consiglio regionale, la n. 434 del 28 novembre 1977, quando era
in carica un Assessore socialista, con la quale si è approvato un
regolamento come quello di oggi e in questa stessa sede. Dunque, io
non ho fatto niente di nuovo, ho solo preso quello stesso
regolamento e ho cambiato la cifra da 10 a 20 milioni. È tutto lì.
Non c'è niente di vero in quello che diceva il Consigliere Tonino:
io chiedo alla maggioranza e al Consiglio di votare questo
regolamento così com'è e di non accettare gli emendamenti.
Presidente
- Vi sono altri colleghi che intendono
intervenire in sede di discussione generale?
La parola al Consigliere Viberti per il secondo intervento.
Viberti
(DPROL)
- Che le cose per l'Assessore
Chabod stiano bene così come sono non ci sono dubbi! Il fatto è che
se anche un Assessore, che oggi potrebbe sedere sui banchi della
minoranza e quindi essere all'opposizione, ha a suo tempo
presentato un regolamento che oggi non ci trova concordi, non vedo
perché non dobbiamo tutti quanti, e anche l'Assessore Chabod,
comprendere che si tratta in questo caso di un tipico provvedimento
che favorisce un atteggiamento clientelare e che quindi va a danno
della stessa figura dell'Assessore Chabod; sarebbe opportuno che
anziché invitare la maggioranza a votare il regolamento così com'è
si facesse egli stesso promotore di un'iniziativa nel senso di
migliorare questo regolamento. E mi stupisco che il collega
Maquignaz, Presidente della Commissione, non abbia operato più a
fondo in questo senso, perché gli argomenti non gli mancano
sicuramente per convincere l'Assessore! È chiaro che in quanto
rappresentante della maggioranza all'interno della Commissione
giustamente egli si era riservato, di fronte ad una proposta della
minoranza, di sentire l'Assessore, ma d'altra parte - e non voglio
qui strappargli dalla bocca parole che lui non ha detto - mi pareva
che fosse anche lui abbastanza d'accordo su questo tipo di
emendamento. È un vero peccato che non si sia adoperato un po' più
nei confronti dell'Assessore, il quale dimostra di non aver prima
di oggi sentito parlare di questa proposta di emendamento che pure
in Commissione era stata discussa e in una successiva riunione dai
presenti formalizzata, a parte appunto il Presidente Maquignaz che
si era riservato di sentire l'Assessore.
Quindi, invito nuovamente il Consiglio alla votazione del
regolamento con questa modifica innovativa e migliorativa che, lo
ripeto, non toglie alla Giunta la facoltà, in caso di necessità, di
intervenire sia a favore di chi abbia subito gravi danni per
calamità naturali o altre gravi cause sia a favore di coltivatori
diretti che saltuariamente esercitano attività artigiane: sappiamo
tutti quali sono gli esempi perché ne abbiamo discusso molto
ampiamente in occasione del dibattito in quest'aula sulla legge per
l'artigianato, sappiamo benissimo di quali casi si tratta, oltre a
quelli delle sartine che forse più direttamente interessano
l'Assessore! Il Consiglio dovrebbe far sentire il proprio peso e
sopprimere questi articoli del regolamento; tanto, la Giunta, se ne
ha intenzione, può sempre prendere un provvedimento in quel senso:
e in questo caso, sarebbe discusso da tutta la Giunta perché
l'Assessore non può presentarsi con un elenco di 40 o 50 artigiani
che ricevono tutti il loro contributo a norma della legge, ma deve
presentarsi con un provvedimento ad hoc per una determinata
persona; ed è quindi più facile, nel caso non ci fosse buona fede
da parte dell'Assessore, fermarlo già a livello di Giunta. Se
invece il provvedimento fosse giusto, e la Giunta se ne assumesse
la responsabilità, non credo che il Consiglio negherebbe la
ratifica quando, messo di fronte all'evidenza, dovesse condividere
quello che viene proposto dalla Giunta.
Presidente
- È iscritto a parlare il Consigliere De
Grandis; ne ha facoltà.
De Grandis
(PRI)
- Io vorrei richiamare un
momentino le osservazioni che ha fatto il Consigliere Tonino.
Perché non mi sembra molto pertinente il fatto che l'Assessore
all'Industria, Commercio, Artigianato e Trasporti Chabod viene
dalle montagne e perciò non può afferrare determinati concetti!
Una norma di questo genere, può trovare spazio nella legge, non
del regolamento: il regolamento non è altro che l'indicazione dei
modi di applicazione della legge, e non può né sostituirsi ad essa
né modificarla. Quindi è una questione di legittimità che va tenuta
presente, e se si vuole effettivamente modificare la normativa in
questo senso, bisogna farlo intervenendo sulla legge e non
attraverso il regolamento. Su questo punto mi piacerebbe sentire
anche il parere del Presidente della III Commissione, visto che è
un uomo di legge. Ma c'è di più: una normativa di questo genere,
che demanda all'Assessore ampi poteri discrezionali, va a mio
avviso adottata con estrema cautela, come sempre quando una legge
attribuisce un potere discrezionale perché questo da parte di chi
lo deve gestire richiede una particolare sensibilità e una
particolare responsabilità.
Non vedo perché si debba introdurre una norma di questo genere,
che è estremamente delicata, addirittura nel regolamento, il che
non è legittimo, e per di più accollare all'Assessore delle
responsabilità di cui io al suo posto farei molto volentieri a
meno. Tanto più che i casi eccezionali che richiedono interventi di
questo tipo possono trovare soluzione in altri modi.
Allora perché insistere, tanto più con un regolamento che
oltretutto non può essere fatto in questi termini, nel delegare
all'Assessore poteri discrezionali che, come ripeto, se si ha il
senso dell'Amministrazione debbono essere guardati sempre con
estremo sospetto, quando si può eventualmente, se si crede nella
necessità di operare in questi termini, modificare la legge? Questo
vorrei sapere.
Presidente
- Ha chiesto di parlare il Consigliere
Minuzzo; ne ha facoltà.
Minuzzo
(PSDI)
- Come ha detto qualcuno
giustamente, mi sembra il collega Viberti, non è che perché in
passato è stato fatto un regolamento oggi non si possa migliorare!
A parte il fatto che dal '77 ad oggi modifiche alla legge di
finanziamento per interventi per imprese artigiane ce ne sono
state, e non è mai stato portato un regolamento di applicazione
delle modifiche di questa legge, il che è avvenuto solo in questa
occasione, voglio ricordare che qui in Consiglio regionale abbiamo
ratificato delibere di Giunta con le quali si concedevano dei
contributi straordinari a operatori che avevano subito danni per
calamità naturali e non: vedi ad esempio il furto di
apparecchiature elettroniche. Quindi, la concessione di contributi
straordinari rientra già nella prassi del Consiglio, che approva
certe delibere di Giunta.
Per quanto poi riguarda il solenne appello fatto dall'Assessore
all'Industria, Commercio, Artigianato e Trasporti alla maggioranza
perché voti contro gli emendamenti da noi proposti, sia chiaro che
questi emendamenti non hanno niente contro l'Assessore Chabod, ma
vogliono soltanto cercare di mettere un po' d'ordine nella
concessione di questi contributi regionali; questo riguarda
soprattutto l'art. 6: io chiedo alla maggioranza di tenere conto
del fatto che qui vengono concessi contributi straordinari senza
specificare per quale attività. Io ritengo che i contributi
straordinari, se se ne devono dare, si devono concedere ai
contadini - e questo penso fosse nelle intenzioni dell'Assessore
Chabod - che d'inverno si mettono a scolpire il legno o a fare
qualche altra attività; ma il fatto che un operaio della Cogne o un
dipendente dell'Amministrazione regionale o un agricoltore si metta
a fare il gommista - faccio un esempio - o l'elettrotecnico per
hobby o il pasticciere, e pretendere che il Consiglio regionale
approvando questo regolamento autorizzi automaticamente l'Assessore
all'Industria, Commercio, Artigianato e Trasporti a concedere
contributi "una tantum" a queste persone mi sembra assolutamente
inaccettabile. Quindi, prego la maggioranza di capire il senso di
questi emendamenti. Se poi la Giunta vuol dare dei contributi "una
tantum" a tutti coloro i quali svolgono una seconda attività,
benissimo, ma va stabilito con una legge ad hoc, e non nel
regolamento di attuazione di una legge che nulla ha a che vedere
con questi contributi "una tantum"!
Perciò, respingere l'emendamento soppressivo dell'art. 6, mi
sembra proprio andare contro quelli che sono gli attuali indirizzi
della Giunta, e vorrei sentire dall'Assessore alle Finanze se
effettivamente, lasciando da parte lo spirito di solidarietà alla
maggioranza, non darebbe ragione all'opposizione che ha formulato
questi emendamenti.
Presidente
- Non c'è più nessuno iscritto a parlare
sull'argomento in sede di discussione generale. L'Assessore
all'Industria, Commercio, Artigianato e Trasporti, Chabod, intende
concludere?
La parola all'Assessore Chabod.
Chabod
(DC)
- Concludo rispondendo al Consigliere
Minuzzo.
Non c'entra l'operaio della Cogne o il gommista; l'articolo 6
parla chiaro:
"su proposta dell'Assessorato all'Industria,
Commercio, Artigianato e Trasporti sentito l'Assessore
all'Agricoltura e Foreste, a favore di coltivatori diretti
..."
. Penso che questo dia un po' noia a tutti, ma cosa volete,
è così, ma ad ogni modo io chiedo alla maggioranza ancora una volta
che si mantengono questi tre articoli.
Presidente
- Colleghi Consiglieri, dato che ci sono degli
emendamenti, la Presidenza propone la votazione separata degli
articoli, anche se non è un vero regolamento - formalmente lo
chiamiamo "direttive" - però, siccome è diviso in articoli, la
Presidenza ritiene utile la votazione articolo per articolo, anche
perché, come ho detto, ci sono degli emendamenti.
Do lettura dell'art. 1:
Articolo 1
I contributi in conto capitale previsti dall'art. 1 della
L.R. 6 giugno 1977, n. 41, modificata con L.R. 9 giugno 1981, n.
30, sono concessi alle imprese artigiane, individuali e societarie,
quale concorso nel pagamento delle spese per l'impianto,
l'ammodernamento, l'ampliamento e l'acquisto di laboratori, di
macchinario ed attrezzi nella misura del 30% per investimenti sino
a Lire 5.000.000.
Alle Società cooperative i contributi sono concessi nella
misura del 40% per investimenti sino a L. 10.000.000.
La spesa ammissibile per le scorte non potrà superare il 10%
della spesa totale e quella ammissibile per gli attrezzi non potrà
essere inferiore a L. 50.000.
I contributi possono essere concessi anche quale concorso per
gli allacciamenti elettrici dei laboratori artigiani nella misura
massima del 50% della spesa. In ogni caso i singoli contributi non
potranno eccedere l'ammontare di L. 1.500.000.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 1.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 2.
Articolo 2
I contributi in conto interessi previsti dall'art. 2 della
L.R. 6.6.1977 n. 41, modificata con L.R. 9.6.1981 n. 30, non
potranno superare la misura corrispondente al tasso dell'8%,
restando a carico delle imprese artigiane l'eventuale differenza e
le spese accessorie.
I contributi sono concessi su finanziamenti aventi la durata
massima di 5 anni e sino all'ammontare massimo di L. 20.000.000 per
l'impianto, l'ammodernamento, l'ampliamento e l'acquisto di
laboratori, macchinario, automezzi e attrezzature.
Le scorte non dovranno superare il 20% dell'ammontare del
finanziamento.
Le convenzioni da stipulare con gli Istituti di credito
bancario da parte della Giunta regionale devono prevedere la
clausola di garanzia dei finanziamenti a carico della
Regione.
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 2.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 3.
Articolo 3
Le imprese artigiane possono chiedere di usufruire
contemporaneamente delle provvidenze di cui all'art. 1 - in
relazione ad una parte dell'importo complessivo della spesa
ammissibile - e delle provvidenze di cui all'art. 2 - in relazione
alla rimanente parte della spesa - nel rispetto degli importi
massimi di intervento previsti e osservando le formalità contenute
negli artt. 9, 10, 11.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 3.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 4.
Articolo 4
I contributi per l'acquisto di automezzi e motomezzi e di
parti dei medesimi possono essere concessi alle imprese artigiane
che non esercitano attività di autotrasporto solo se tali mezzi
vengono destinati al trasporto delle macchine e degli attrezzi
necessari all'esercizio dell'attività artigiana, avvero al
trasporto dei beni prodotti.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 4.
Esito della votazione:
Presenti: 27
Votanti: 27
Maggioranza: 14
Favorevoli: 27
Il Consiglio approva all'unanimità.
Presidente
- Do lettura dell'art. 5.
Articolo 5
Possono essere concessi contributi "una tantum" alle imprese
artigiane, che abbiano subito gravi danni per cause conseguenti a
calamità naturali o per altre gravi cause, nelle spese sostenute
per l'acquisto di macchinari ed attrezzi per la ricostruzione dei
laboratori ai fini della ripresa dell'attività.
I contributi saranno concessi in misura non superiore a L.
5.000.000.
Presidente
- Nessuno chiede la parola?
La parola al Consigliere Viberti.
Viberti (DPROL) -
Certo che chiedo la parola, perché
certe dichiarazioni non fanno onore né a questo Consiglio né al
concetto dell'intelligenza di per sé. Noi chiediamo di abolire
l'articolo 5 che parla chiaramente di "una tantum" alle imprese
artigiane: a noi, se l'Assessore all'Industria, Commercio,
Artigianato e Trasporti, Chabod intende attraverso una legge dare
10 milioni ad ogni coltivatore diretto può importare o meno, ma ne
andremmo a discutere in quella sede. Quello che non va giù è che
l'Assessore Chabod possa permettersi di concedere delle "una
tantum" da stabilirsi di volta in volta, a seconda dei suoi
capricci o delle amicizie che fanno su di lui pressione: è inutile
che l'Assessore Chabod scuota la testa, perché se andiamo a
spulciare le delibere con cui vengono attribuiti fondi agli
artigiani, troviamo regolarmente delle "una tantum" e,
combinazione, la maggior parte di questi nomi sono proprio
femminili! E se si va a controllare nei corsi di taglio e
confezione si viene a scoprire che la maggior parte di queste
persone hanno frequentato questi corsi! Allora, Assessore Chabod,
se qui si vuol fare dell'amministrazione ...
(interruzione fuori
microfono)
... in questo Consiglio di bubbole se c'è qualcuno
che ne racconta è quello che sta seduto dall'altra parte, e questo
è dimostrabile sempre, sempre! Quindi, io invito l'Assessore Chabod
a mettere le cose che ha detto per iscritto e a farle pubblicare
magari su "Famiglia Cristiana", come ha fatto con certe cose
concernenti la nazionale COGNE, che poi ha smentito. Comunque,
dico, non dà dimostrazione di intelligenza dicendo che noi abbiamo
fastidio perché esistono certe cose! Chiediamo di togliere i
contributi "una tantum" anche alle imprese artigiane, perché
secondo noi è il concetto di "una tantum" che non va bene in questo
modo. C'è la possibilità da parte della Giunta, attraverso delle
apposite delibere, di dare un contributo a chi effettivamente ha
subito gravi danni o a chi ha particolari meriti artistici magari
nella lavorazione del legno, o chi effettivamente merita un aiuto;
la Giunta può fare questo, ma non si capisce perché deve nascondere
interventi di questo genere, Assessore Chabod, in un mare di altri
interventi che sfuggono all'osservazione della gran parte delle
persone! Non sfuggono a chi magari ha tutto il giorno a
disposizione per andare a spulciare le cose che fa l'Assessore
Chabod, ma il resto dei cittadini valdostani purtroppo non lo può
fare! È un peccato che l'Assessore Chabod perda questa occasione,
perché lui i suoi contributi potrebbe darli lo stesso alla luce del
sole, soltanto che forse qualche comitato che si fa derubare non
potrebbe più ottenere il risarcimento.
Allora, sono soltanto i suoi amici che hanno diritto a ricevere
i regali da parte dell'Amministrazione? È questo che lei intende
fare? Glielo ripeto, noi non chiediamo di andare contro i
coltivatori diretti, noi chiediamo di togliere la "una tantum"
anche alle imprese artigiane! Penso che sia chiaro questo! Non è
che dà fastidio la possibilità di dare contributi a quella
categoria di lavoratori perché anche quell'altra categoria è
rappresentata in questi due articoli. Se poi lei non ha ancora
capito perché chiediamo di abolire anche l'art. 12, glielo ripeto:
questo articolo semplicemente norma in quale modo devono essere
presentate le domande riguardanti i contributi previsti dagli artt.
5 e 6. Se lei adesso fa un piccolo sforzo, potrebbe anche capire il
motivo per cui abbiamo proposto questi emendamenti.
Presidente
- Per dichiarazione di voto sull'art. 5 ha
chiesto di parlare il Consigliere Tonino; ne ha facoltà.
Tonino (PCI)
- Io non ero, caro Assessore Chabod, in
Consiglio nel 1977, per cui non rispondo evidentemente dell'operato
di quel Consiglio; era invece presente l'Assessore Chabod, che
probabilmente già allora votò per una cosa che ritengo essere un
errore, uno sbaglio anche se abbastanza funzionale al metodo di
lavoro di questa Giunta regionale e cioè al metodo di evitare per
una serie di interventi, di contributi dispersi, la massima
trasparenza e la massima democraticità nella scelta. È questo il
concetto che noi anche in questo caso contestiamo! Bisogna fare in
modo che gli interventi, soprattutto se si tratta di interventi
cosiddetti "una tantum", siano fatti con delle procedure che
garantiscano il massimo controllo su quello che avviene. E se
dobbiamo intervenire rispetto ad alcune categorie - e ho detto
prima che noi non abbiamo nessuna preclusione per interventi
destinati a quei coltivatori diretti che hanno una produzione
artigiana - bisogna fare delle norme che si riferiscano a quegli
interventi e non considerare questo tipo di intervento regionale
ancora una volta come elargizione "una tantum", a discrezione della
Giunta, anzi dell'Assessorato. Questi sono metodi che assolutamente
non ci sentiamo di condividere, ma credo che su una cosa di questo
tipo non sia questione di maggioranza o di minoranza: si tratta di
buon senso, si tratta anche di un metodo di governo che
evidentemente a voi non va molto a genio.
Presidente
- Sempre sull'art. 5 è iscritto a parlare il
Consigliere Minuzzo. Ne ha facoltà.
Minuzzo
(PSDI)
- A nome dei colleghi Viberti,
Tonino, Nebbia e De Grandis, presentatori e firmatari
dell'emendamento, insieme al sottoscritto chiediamo la votazione
segreta sugli artt. 5, 6 e 12.
Presidente
- Colleghi, essendo l'emendamento soppressivo,
votiamo l'emendamento non gli articoli. Chiedete, ai sensi
dell'articolo del Regolamento che ve ne dà facoltà, la votazione
segreta sull'emendamento.
Vi sono altri che chiedono la parola per dichiarazioni di
voto?
Allora, la votazione sull'emendamento soppressivo dell'art. 5
avviene per scrutinio segreto. Ricordo al Consiglio che la pallina
bianca significa voto favorevole all'emendamento, e quindi
soppressione dell'art. 5, mentre la pallina nera significa voto
contrario all'emendamento, e quindi mantenimento dell'art. 5. La
Presidenza ha voluto fare questa precisazione proprio perché è in
votazione l'emendamento e non l'articolo.
Si proceda dunque alla votazione segreta.
Votazione segreta
Esito della votazione:
Presenti: 31
Votanti: 31
Maggioranza: 16
Favorevoli: 14
Contrari: 17
Il Consiglio non approva
Presidente
- Come ho detto subito prima della votazione,
questo risultato indica implicitamente l'approvazione dell'art.
5.
Do lettura dell'art. 6:
Articolo 6
Possono essere concessi contributi regionali "una tantum" in
misura da stabilirsi di volta in volta dalla Giunta regionale, su
proposta dell'Assessore all'Industria, Commercio, Artigianato e
Trasporti, sentito l'Assessore all'Agricoltura e Foreste, a favore
di coltivatori diretti residenti in Valle d'Aosta e non iscritti
all'Albo delle Imprese Artigiane che svolgono anche attività
artigianali, con carattere di saltuarietà, al fine di integrare il
reddito derivante dalla conduzione delle aziende agricole.
Presidente
- Nessuno chiede la parola? Vi sono
dichiarazioni di voto? Possiamo procedere alla votazione
segreta?
Viberti (DPROL) -
Chiedo
scusa al Signor
Presidente, ma all'art. 6 avrei giusto due parole da dire. È quello
più importante! Io posso capire che in un regolamento riguardante
provvidenze per l' artigianato non si vogliano cancellare i
contributi "una tantum" a favore
delle imprese artigiane;
forse, la maggioranza ha saputo fare una scelta giusta, perché qui
si tratta delle imprese artigiane! Ma l'art. 6 dispone invece a
favore di altri che non sono artigiani; perciò in questo caso
assolutamente non bisogna commettere l'errore che, a mio avviso, è
stato commesso prima! Questa volta bisogna votare a favore
dell'emendamento per sopprimere la possibilità di nascondere - e
non di dare - la concessione di contributi "una tantum" a favore di
alcuni; e non sto a ripetere quanto ho detto sulle amicizie
dell'Assessore Chabod! È qui che bisogna intervenire, perché
nell'art. 5 almeno erano definiti i casi di danni da calamità
naturali o altre gravi cause, ma nell'art. 6 la discrezionalità
dell'Assessore è totale e oltretutto i contributi non sono
destinati a quella categoria prevista nella legge per la cui
attuazione è stato fatto questo regolamento. A maggior ragione
quindi bisogna votare a favore dell'emendamento soppressivo.
Presidente
- È iscritto a parlare, per dichiarazione di
voto sull'art. 6, il Consigliere Minuzzo; ne ha facoltà.
Minuzzo
(PSDI)
- È chiaro che voterò a favore di
questo emendamento. Volevo solo far rilevare che questo articolo è
oltretutto un incentivo al lavoro nero!
Presidente
- Altri che intendono prendere la parola per
dichiarazione di voto? Nessuno?
Allora si passa alla votazione segreta sull'emendamento che
chiede la soppressione dell'art. 6.
Votazione segreta
Esito della votazione:
Presenti: 32
Votanti: 32
Maggioranza: 17
Favorevoli: 15
Contrari: 17
Il Consiglio non approva.
Presidente
- Pertanto, l'art. 6 si ritiene approvato.
Do lettura dell'art. 7.
Articolo 7
Trascorsi cinque anni dalla concessione dei contributi, i
titolari delle imprese artigiane, o quelli che siano subentrati
nella gestione delle imprese medesime per atto tra vivi e per causa
di morte, possono essere ammessi ad usufruire nuovamente dei
benefici di cui agli artt. 1 e 2.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 7.
Esito della votazione:
Presenti: 26
Votanti: 26
Maggioranza: 14
Favorevoli: 26
Il Consiglio approva all'unanimità.
Presidente
- Do lettura dell'art. 8.
Articolo 8
La concessione dei contributi è condizionata alla iscrizione
delle imprese artigiane nell'Albo previsto dalla legge regionale 10
maggio 1957, n. 2.
Le stesse imprese devono operare in Valle d'Aosta ed i loro
titolari e soci devono avere la residenza in un Comune della
Regione da almeno cinque anni e come tali risultare iscritti nei
registri anagrafici della popolazione residente. Per gli artigiani
rimpatriati dall'estero detta residenza potrà avere anche carattere
non continuativo.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 8.
Esito della votazione:
Presenti: 28
Votanti: 28
Maggioranza: 15
Favorevoli: 28
Il Consiglio approva all'unanimità.
Presidente
- Do lettura dell'art. 9.
Articolo 9
Le domande per la concessione dei contributi in conto
capitale di cui all'art. 1 e quelle per la concessione dei
contributi in conto interessi di cui all'art. 2 devono essere
redatte in competente bollo su appositi moduli predisposti
dall'Assessorato regionale all'Industria, Commercio, Artigianato e
Trasporti e a questo presentate.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 9.
Esito della votazione:
Presenti: 28
Votanti: 28
Maggioranza: 15
Favorevoli: 28
Il Consiglio approva all'unanimità.
Presidente
- Do lettura dell'art. 10
Articolo 10
Le domande riguardanti i contributi in conto capitale devono
essere corredate di dati e notizie sulle imprese artigiane e delle
fatture quietanzate, recanti data non anteriore di più di un anno a
quella della presentazione.
Le fatture potranno essere quietanzate per la somma
corrispondente all'ammontare massimo dell'investimento
sussidiabile, nel caso che il macchinario superi tale
ammontare.
L'Assessorato regionale all'Industria, Commercio, Artigianato
e Trasporti, accertata l'idoneità dei macchinari in relazione alle
esigenze dell'impresa artigiana e dell'impiego cui sono destinati,
proporrà alla Giunta la concessione e la liquidazione dei
contributi spettanti.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 10.
Esito della votazione:
Presenti: 28
Votanti: 28
Maggioranza: 15
Favorevoli: 28
Il Consiglio approva all'unanimità.
Presidente
- Do lettura dell'art. 11.
Articolo 11
Le domande riguardanti i contributi in conto interessi devono
essere prodotte in duplice copia, di cui la seconda in carta
semplice e devono essere corredate di dati e notizie sulle imprese
artigiane e di relazioni, progetti e documenti atti a comprovare la
necessità per le aziende di ottenere il finanziamento richiesto
nonché essere munite dell'impegno di produrre le relative fatture
debitamente quietanzate al completamento dei previsti lavori e ad
avvenuto acquisto dei macchinari, attrezzi, automezzi e
scorte.
L'Assessorato regionale all'Industria, Commercio, Artigianato
e Trasporti provvede all'istruttoria delle domande medesime,
valutando la corrispondenza delle richieste di finanziamento alle
esigenze delle imprese, ne trasmette una copia agli Istituti di
credito convenzionati e, sulla base delle decisioni da questi
adottate, provvede a sottoporle all'esame della Giunta regionale
per i conseguenti provvedimenti deliberativi di concessione e
liquidazione dei contributi.
Presidente
- Nessuno chiede la parola? Vi sono
dichiarazioni di voto?
Metto in approvazione l'art. 11.
Esito della votazione:
Presenti: 28
Votanti: 28
Maggioranza. 15
Favorevoli: 28
Il Consiglio approva all'unanimità.
Presidente
- Do lettura dell'art. 12.
Articolo 12
Le domande riguardanti i contributi "una tantum" previsti
dagli artt. 5 e 6, devono essere redatte in competente bollo e
presentate all'Assessorato regionale dell'Industria, del Commercio,
dell'Artigianato e dei Trasporti che provvederà
all'istruttoria.
Le domande di cui all'art. 5 dovranno essere munite di una
relazione illustrante l'entità dei danni subiti e di conveniente
documentazione e quelle di cui all'art. 6 di una relazione
illustrante l'attività agricola ed artigiana del richiedente e
delle fatture di acquisto dei macchinari ed attrezzi attinenti
all'attività artigiana.
Presidente
- Nessuno chiede la parola? Vi sono
dichiarazioni di voto?
La parola al Consigliere Minuzzo.
Minuzzo
(PSDI)
- A nome dei proponenti
l'emendamento, annuncio il ritiro dello stesso in quanto non
vorremmo che la maggioranza questa volta si adeguasse alle
richieste dell'opposizione per ottenere maggiori discrezionalità
alla Giunta e all'Assessore competente nell'elargire
contributi.
Presidente
- Allora, è ritirato l'emendamento soppressivo
dell'art. 12.
Metto in approvazione l'art. 12.
Esito della votazione:
Presenti: 29
Votanti: 17
Astenuti: 12 (Consiglieri Bajocco, Carral, Dolchi, Cout,
Péaquin, Mafrica, Tonino, Minuzzo, Nebbia, De Grandis, Tripodi,
Viberti).
Maggioranza: 15
Favorevoli: 17
Il Consiglio approva.
Presidente
- Do lettura dell'art. 13.
Articolo 13
I macchinari acquistati con il contributo in conto capitale
di cui all'art. 1 saranno muniti, a cura dell'Assessorato regionale
all'Industria, Commercio, Artigianato e Trasporti, di appositi
contrassegni o punzonature ai fini degli eventuali
controlli.
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 13.
Esito della votazione:
Presenti: 30
Votanti: 30
Maggioranza: 16
Favorevoli: 30
Il Consiglio approva all'unanimità.
Presidente
- Do lettura dell'art. 14.
Articolo 14
Le domande devono contenere l'impegno da parte delle imprese
a mantenere la destinazione dichiarata e a non alienare o cedere il
materiale per il quale vengono richiesti i contributi prima che
siano decorsi cinque anni dalla data di concessione degli stessi
sotto pena di restituzione dell'Amministrazione regionale
dell'ammontare dei contributi percepiti.
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 14.
Esito della votazione:
Presenti: 30
Votanti: 30
Maggioranza: 16
Favorevoli: 30
Il Consiglio approva all'unanimità.
Presidente
- Do lettura dell'art. 15.
Articolo 15
Le imprese che non osservano le norme di cui all'art. 14 e
presenteranno fatture o documentazioni non conformi alla realtà
saranno escluse dalla concessione dei contributi previsti dalla
L.R. 6.6.1977, n. 41, modificata con L.R. 9.6.1981, N. 30, e dalla
presente deliberazione, salva in ogni caso la revoca dei contributi
già concessi.
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 15.
Esito della votazione:
Presenti: 30
Votanti: 30
Maggioranza: 16
Favorevoli: 30
Il Consiglio approva all'unanimità.
Presidente
- Do lettura dell'art. 16.
Articolo 16
Sono abrogate tutte le disposizioni, contenute in
deliberazioni consiliari, che concernono la concessione di
contributi a favore delle imprese artigiane.
Presidente
- Nessuno chiede la parola? Ci sono
dichiarazioni di voto?
Metto in approvazione l'art. 16.
Esito della votazione:
Presenti: 30
Votanti: 30
Favorevoli: 30
Maggioranza: 16
Il Consiglio approva all'unanimità.
Presidente
- È terminata la votazione dell'articolato. Vi
sono dichiarazioni di voto?
La parola al Consigliere Mafrica.
Mafrica
(PCI)
- Il nostro Gruppo si astiene dalla
votazione sul complesso del regolamento e osserva che forse il
Consiglio ha perso un'occasione per migliorare un provvedimento che
aveva notevoli aspetti positivi, ma che in alcuni articoli
presentava degli inconvenienti abbastanza gravi. Noi, come Gruppo,
avevamo sollevato due questioni: quella della legittimità, perché
attraverso questo regolamento si introducono delle norme non
presenti nel testo della legge; e quella della trasparenza. Io
credo che la maggioranza possa fare appello alla disciplina su
questioni di rilievo politico, ma in questo caso si sarebbe potuta
avere una votazione del Consiglio ai soli fini del miglioramento
della normativa; siccome questo non è avvenuto, e condividendo gli
aspetti positivi del regolamento ma criticando quelli di cui dicevo
prima, il nostro Gruppo si astiene.
Presidente
- È iscritto a parlare il Consigliere De
Grandis; ne ha facoltà.
De Grandis
(PRI)
- Anch'io in considerazione delle
motivazioni adottate nell'esprimere le ragioni dell'emendamento
soppressivo, mi asterrò dalla votazione. Vorrei solo rivolgere una
domanda, un'ultima domandina facile facile all'Assessore
all'Industria, Commercio, Artigianato e Trasporti Chabod; anche se
non gradisce il latino, come ha detto al Consigliere Tonino, io gli
ricorderò una massima latina, ma gliela cito in italiano: "Errare è
umano, perseverare è diabolico!" Vorrei sapere come si accorda
questo diabolico, che viene dal diavolo, rappresentante del male,
con l'anima cristiana del Democristiano Chabod.
Presidente
- Altri chiedono di intervenire per
dichiarazione di voto?
La parola al Consigliere Minuzzo.
Minuzzo
(PSDI)
- Per annunciare l'astensione,
logicamente, dal voto su questo regolamento e denunciare ancora una
volta il sistema di gestione clientelare della cosa pubblica che si
è dimostrato in un fatto spicciolo: l'Assessore sarebbe stato al
riparo da qualsiasi attacco, in quanto gli emendamenti sarebbero
stati votati dal Consiglio regionale e nessuna colpa avrebbe potuto
essere imputata all'Assessore, se il timore era quello di perdere
eventuali voti elettorali. Questa è una cosa che veramente
amareggia.
Presidente
- Altri per dichiarazioni di voto? Nessun
altro?
Passiamo quindi alla votazione dell'oggetto n. 40 nel suo
complesso.
Metto in approvazione per alzata di mano la delibera concernente
l'approvazione delle direttive per la concessione dei contributi
regionali per l'incremento e il miglioramento dell'attività delle
imprese artigiane.
Esito della votazione:
Presenti: 30
Votanti: 18
Astenuti: 12 (Consiglieri Bajocco, Carral, Cout, Dolchi,
Mafrica, Péaquin, Tonino, Minuzzo, De Grandis, Nebbia, Tripodi,
Viberti)
Maggioranza: 16
Favorevoli: 18
Il Consiglio approva.
Presidente
- Passiamo adesso alla trattazione
dell'oggetto n. 26; si tratta di una mozione presentata dal
Consigliere Viberti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK