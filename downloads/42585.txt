Consiglio Regionale della Valle d'Aosta - Oggetto del Consiglio n. 132 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 132 del 2 dicembre 2020 - Resoconto
OGGETTO N. 132/XVI - Interpellanza: "Risoluzione delle
problematiche relative alla mancata concessione degli aiuti alla
monticazione".
Bertin (Presidente) -
Punto n. 19 all'ordine del giorno.
Per l'illustrazione, ha chiesto la parola il consigliere Planaz, ne
ha facoltà.
Planaz (LEGA VDA) -
Ho ritenuto opportuno presentare
questa interpellanza e sottoporre all'attenzione di quest'Aula le
numerose problematiche che la legge di monticazione n. 3/2016:
"Disciplina degli aiuti regionali in materia di agricoltura e di
sviluppo rurale" presenta. Questa legge regionale è stata
autorizzata dalla Commissione europea con circolare n. 1663/2020 in
data 13 marzo 2020 con un testo avente a oggetto il regime di aiuti
per la monticazione per i bovini negli alpeggi condotti
direttamente o da terzi notificato dalla medesima attraverso
un'applicazione di un sistema interattivo di notifica di aiuti di
Stato.
Considero paradossale che l'Ufficio Stampa dell'Assessorato di
riferimento già nel 2016 redigesse articoli ufficiali destinati a
comparire sulle maggiori testate giornalistiche regionali
riportanti l'esistenza di cospicue somme di denaro nelle casse
della Regione pronte a essere erogate nelle aziende agricole che ne
avessero i requisiti ma nessuno ad oggi abbia ancora potuto
accedere a questi fondi. Nello specifico le aziende che nell'anno
2020 hanno monticato e fatto richiesta per ottenere i relativi
finanziamenti previsti dalla legge non solo non hanno ricevuto un
euro, il che potrebbe anche suonare normale viste le tempistiche
non proprio brevissime della macchina amministrativa, ma si trovano
nella condizione di vedersi rifiutata la domanda per criticità
legate alla stesura del testo della legge stessa.
Oltre a ciò, vorrei fare un breve
excursus
su cosa
comporti nella pratica monticare in Valle d'Aosta. È facile e
folkloristico parlare di "Inarpa" e "Désarpa" ma vorrei mettervi a
conoscenza di cosa comporti nella realtà per un allevatore spostare
le mandrie in alpeggio in modo che magari chi coltiva solamente
l'immagine bucolica di questa pratica e soprattutto chi crede che
sia un passatempo possa finalmente capire che si tratta di una
pratica estremamente e inutilmente burocratizzata oltre che
complessa. Un allevatore che intende monticare gli animali in
alpeggio deve eseguire almeno quattro passaggi burocratici: il
primo, la redazione del modello 4 elettronico che è previsto dalla
legge nazionale, che disciplina il regolamento e lo spostamento
degli animali ed è indispensabile aggiornare la banca dati
nazionale. Il modello 4 è un po' la Bibbia dell'allevatore perché
va compilato in ogni occasione di spostamento per motivi di
pascolo, in caso di vendita di capi di bestiame e per la
destinazione di animale alle fiere o ai macelli e quant'altro
comporti lo spostamento fisico dell'animale. Il secondo documento
da presentare entro sette giorni dalla monticazione e da esibire
direttamente all'ufficio regionale perché è necessario aggiornare
la banca dati regionale... sì, avete capito bene, non è sufficiente
aggiornare la banca dati nazionale, l'allevatore deve aggiornare
anche quella regionale andando a fare così lo stesso identico
lavoro per la seconda volta aggiungendo solo il numero degli
animali produttivi presenti in azienda e dichiarando quale
destinazione avrà il latte ivi prodotto presentando le
autorizzazioni sanitarie del caso. Qui c'è un'anomalia, una
discrepanza anche nel modo che la BDR accetta queste dichiarazioni
da parte delle aziende agricole, se verso BDN ci sono sette giorni
di tempo per aggiornare la banca dati, per la monticazione... già
le leggi vigenti prima per agevolare gli allevatori... la banca
dati regionale accetta dieci giorni, però questo provoca delle
anomalie nel caricamento delle domande con le relative sanzioni per
quanto riguarda gli allevatori.
C'è poi un'ulteriore domanda: se il latte viene trasformato in
fontina, ecco che l'allevatore si prepara ad affrontare il terzo
step
burocratico: il passaggio presso il Consorzio
Produttori Fontina. Ovviamente la maggior parte degli alpeggi
destina il latte alla produzione della fontina, quindi è ovvio che
praticamente tutti gli allevatori da Gressoney a Courmayeur devono
prepararsi a fornire altre dichiarazioni in parte già presentate
nelle domande precedenti aggiungendo solo la dichiarazione dei
tramuti che intende utilizzare nella stagione estiva e quante forme
di Fontina crede di produrre.
Finalmente si arriva all'ultimo passaggio e questo è quello
della presentazione della domanda per ottenere finanziamenti
relativi alle monticazioni che prevede ovviamente di nuovo tutta
una serie di dichiarazioni già presentate nelle domande precedenti
oltre al fatto che sembra una di quelle storielle che si raccontano
a ritroso alle quali si aggiunge un pezzettino per volta.
È paradossale che una regione piccola come la nostra sia così
altamente burocratizzata e sia così distante dalla realtà della
vita dei suoi abitanti, perché, oltre al fatto di dover presentare
quattro domande pressoché uguali, l'allevatore lo deve fare entro
tempistiche definite in un periodo in cui praticamente la mole di
lavoro è grandissima e l'accesso agli uffici alla
veulla
[traduzione letterale dal patois: città] non è nemmeno così facile,
perché penso che sappiate che gli alpeggi non si trovano in comode
posizioni alla periferia di Aosta o nelle vallate centrali. Non si
capisce come gli uffici regionali siano estremamente vicini
fisicamente e siano così tanto lontani dal punto di vista della
gestione amministrativa, tanto da dover chiedere agli allevatori di
doversi spostare fisicamente più volte invece di fare un semplice
click
di condivisione.
Al di là del carico burocratico in cui credo ora abbiate un
quadro più chiaro, c'è una questione che mi preme portare
all'attenzione dell'Assessore al quale chiedo contezza: vorrei si
informasse e ci desse al più presto risposta del perché questa
legge regionale, oltre che essere piena di cavilli utili solo a
complicare la presentazione delle domande e a escludere per motivi
senza senso allevatori che avrebbero tutti i diritti di accedere ai
finanziamenti, non tiene nemmeno conto della conformazione del
nostro territorio, né delle esigenze degli allevatori che vi
operano. Nello specifico mi riferisco all'ulteriore restrizione
imposta dalla legge regionale che penalizza le aziende agricole che
conducono le loro attività sui terreni altrettanto marginali ma di
altitudine più bassa che per questo motivo necessitano di maggiori
pascolamenti e per questo vengono esclusi da una misura che tiene
in considerazione solo la superficie e non anche l'organizzazione
delle attività per migliorare il territorio.
In ultimo, dopo tutti questi cavilli e dopo le numerose
difficoltà, mi auguro che per questa misura ci sia copertura
finanziaria sufficiente per soddisfare tutte le domande, come
peraltro c'è scritto nel testo di legge.
Presidente -
Per la risposta, ha chiesto la parola
l'assessore Sapinet, ne ha facoltà.
Sapinet (UV) -
Ringrazio innanzitutto per avere
l'opportunità di parlare di questa misura: quella appunto della
monticazione, alla quale tengo in particolar modo. L'aiuto messo in
campo per la prima volta quest'anno, dopo quasi dieci mesi di
trattative con la Commissione europea per arrivare all'approvazione
definitiva, prevede l'erogazione di un premio per il pascolamento
dei bovini produttivi negli alpeggi. In sostanza, le aziende di
fondovalle possono fruire di un aiuto pari a 250 euro a capo per
ciascuna bovina in lattazione ceduta in affido estiva o 200 euro se
le bovine sono gestite direttamente in un alpeggio di proprietà o
di terzi. Ritengo l'aiuto molto importante e strategico non
soltanto per il sostegno economico ai nostri allevatori ma anche
perché negli ultimi anni, a causa della crisi del settore
zootecnico e del conseguente calo di redditività aziendale, sempre
più aziende del fondovalle hanno deciso di non monticare i propri
animali produttivi con ripercussioni negative in termini di carico
animali nel fondovalle, di progressivo abbandono di alcuni tramuti
di alpeggio o di sottoutilizzo degli stessi. Ciò ha anche altri
benefici indiretti come la produzione di latte di qualità per
produzione di prodotti di eccellenza, bovine meno stressate da
calura estiva e mosche rispetto al fondovalle, fertirrigazioni di
superficie in alpeggio e meno produzione di letame in
fondovalle.
Ritornando alle questioni poste dai colleghi, però devo
evidenziare che probabilmente c'è anche una certa male informazione
in quanto nelle premesse dell'interpellanza sono evidenziate
numerose segnalazioni da parte di allevatori che, nonostante
avessero i requisiti per accedere al contributo, non hanno potuto
usufruire degli aiuti concessi. Chiarisco che le istruttorie sono
tuttora in corso e che pertanto ad oggi nessuno è stato escluso
dall'aiuto. Faccio inoltre presente che i requisiti di
ammissibilità concordati, e in taluni casi imposti dalla
Commissione europea, prevedono un periodo minimo di monticazione di
almeno 60 giorni, un carico massimo di 1 UBA per ettaro di
superficie alpeggiabile e il fatto ovviamente che la bovina sia
produttiva durante il periodo di monticazione. In queste settimane
gli uffici dell'Assessorato si sono incontrati periodicamente con
AREV, che peraltro fa parte con un proprio rappresentante della
commissione tecnica e stanno procedendo con le verifiche previste
per l'erogazione dell'aiuto. Sicuramente ci sono ancora delle
situazioni che, insieme al rappresentante AREV, devono essere
vagliate nel dettaglio ed è possibile che una minima parte dei
richiedenti non potrà beneficiare dell'aiuto. Posso però garantire
che nel caso si tratterà di allevatori che hanno inoltrato la
domanda sebbene non in possesso dei requisiti previsti dalla
norma.
Ci tengo in ogni caso a far presente che stiamo valutando
l'applicazione di una misura in
de minimis
per quelle
aziende che, pur non in possesso dei requisiti previsti, hanno una
gestione aziendale che è in linea con la filosofia della misura in
questione: cito, ad esempio, quelle situazioni di fondovalle
collocate a quote elevate che, pur non prevedendo uno spostamento
degli animali in altre strutture di alpeggio, garantiscono il
pascolamento degli animali per tutto il periodo estivo, permettendo
anche di sfruttare zone marginali e pascolabili e garantendo un
migliore benessere animale.
Aggiungo anche - e condivido con il collega Planaz - il discorso
dell'eccessiva burocrazia, quello della sburocratizzazione è
sicuramente un obiettivo che ci siamo prefissati, così come il
discorso di questa duplicazione della banca dati, sinceramente era
una tematica che non conoscevo e che sto proprio approfondendo in
queste settimane e sicuramente è un problema che andrà affrontato e
risolto, perché effettivamente questa duplicazione è un ulteriore
impegno in più che chiediamo, si va comunque nell'ottica di
sburocratizzare e di semplificare tutta questa serie di
procedure.
Presidente -
Per la replica, ha chiesto la parola il
consigliere Planaz a cui cedo la parola.
Planaz (LEGA VDA) -
Mi ha elencato un po' lo specifico
della legge ma, se me lo permette, ero a conoscenza di come era
stata interpretata la legge. Lei ha parlato ultimamente di aziende
di fondovalle, le aziende che si collocano a 1800 metri di
altitudine vengono calcolate come aziende di fondovalle e vengono
tagliate fuori da un aiuto che poteva essere molto importante per
loro, perché devono già superare una serie di difficoltà stando
tutto l'anno in un territorio che è molto marginale, in altitudine,
devono confrontarsi con le problematiche climatiche. Io, quando ero
rappresentante dell'associazione, avevo già fatto presente tutta
questa serie di problematiche, ma ce n'è una che è un ulteriore
schiaffo al mondo agricolo: di andare ad aggiungere un ulteriore
carico di bestiame al di fuori di quello che dobbiamo già
rispettare in base alle linee guida europee. Questo fa sì che molte
aziende verranno completamente tagliate fuori da questi premi ma si
tratta di aziende che monticano in zone molto marginali, come ho
già anticipato prima, e che ancora una volta sono quelle che già,
avendo molte difficoltà a portare avanti certi territori, si
vedranno penalizzate ulteriormente su questa domanda.
Adesso io le chiedo solo una cosa: di fare il possibile per
andare a sistemare questa situazione perché io avevo dato delle
indicazioni agli uffici che, secondo me, c'era il modo di andare a
far rientrare tutte queste attività dentro questa domanda
importantissima per questo momento già in emergenza Covid ma già
per tutta una serie di problematiche che portavamo già avanti da
tempo. Vigileremo su questo affinché questo accada perché non ci
possiamo permettere di escludere delle aziende importantissime per
il nostro territorio da questi premi.
Presidente -
Vedo una richiesta da parte dell'Assessore
per una piccola integrazione.
Sapinet (UV) -
Condivido, collega Planaz, io ho citato un
esempio con le situazioni di fondovalle ma ovviamente in quelle
misure alternative sulle quali stiamo ragionando ci sono anche
quelle che lei ha ben sottolineato ovvero quelle aziende che sono
tutto l'anno in quota, quindi anche per quelle aziende sono allo
studio delle soluzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK