Consiglio Regionale della Valle d'Aosta - Oggetto del Consiglio n. 1814 del 18 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1814 del 18 maggio 2011 - Resoconto
OGGETTO N. 1814/XIII - Interpellanza: "Ripristino della piena
transitabilità sulla strada regionale n. 28 della
Valpelline".
Interpellanza
Appreso dagli organi di stampa che da più di due mesi è
ridotto il transito sulla strada regionale n. 28 della Valpelline a
causa della caduta di alcuni massi all'imbocco della strada
regionale medesima, quasi al confine con il comune di
Roisan;
Preso atto che, a causa di queste limitazioni al traffico, i
commercianti e gli operatori turistici della Valpelline hanno
espresso preoccupazione sulle ripercussioni economiche che la
"chiusura" della strada regionale ha avuto sul loro lavoro e, a
maggior ragione, temono le ricadute sull'ormai imminente stagione
estiva;
Ricordato come nella Valpelline, durante l'estate, si tengano
diverse ed apprezzate sagre enogastronomiche ed appuntamenti di
richiamo turistico che verrebbero messi in seria difficoltà se
permanesse l'attuale limitazione al traffico (anche solo
notturna);
Concordando sulla necessità, come Amministrazione Regionale,
di adoperarsi per garantire il transito sulle proprie strade in
situazione di massima sicurezza e, quindi, di privilegiare,
innanzitutto, interventi che servano a ridurre le situazioni di
rischio;
la sottoscritta Consigliera regionale
Interpella
l'Assessore competente per conoscere se intenda:
1) ripristinare in tempi rapidi la piena transitabilità sulla
strada regionale n. 28;
2) verificare come mai, malgrado la situazione di instabilità
del versante nota da tempo, non sono stati adottati provvedimenti
atti a risolvere definitivamente il rischio di cadute-massi su tale
strada regionale;
3) convocare un incontro con gli abitanti della zona per
informarli sulle motivazioni che hanno portato alla chiusura
iniziale della strada, alle limitazioni attuali e sui programmi
futuri.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente. Appreso dagli organi di
stampa che da più due mesi è ridotto il transito sulla strada
regionale n. 28 della Valpelline a causa della caduta di alcuni
massi all'imbocco della strada regionale medesima, quasi al confine
con il comune di Roisan...a causa di queste limitazioni al
traffico, i commercianti e gli operatori turistici della Valpelline
hanno espresso preoccupazione sulle ripercussioni economiche che la
chiusura della strada regionale ha avuto sul loro lavoro e, a
maggior ragione, temono le ricadute sull'ormai imminente stagione
estiva; durante l'estate si tengono diverse ed apprezzate sagre
enogastronomiche ed appuntamenti di richiamo turistico che
verrebbero messi in seria difficoltà se permanesse l'attuale
limitazione al traffico (anche solo notturna).
Da quando sono venuta a conoscenza del problema, alcune cose
sono cambiate, ma i disagi comunque restano. Anticipo subito che
sono perfettamente d'accordo, ma anche gli abitanti della zona
condividevano le scelte iniziali sulla chiusura anche totale della
strada nei giorni a ridosso della caduta massi, prima di tutto
infatti viene la sicurezza e l'incolumità delle persone. Quello
però che gli abitanti della zona non condividono è l'incertezza sul
futuro, non sapere cosa succederà a breve-medio termine e
soprattutto questa chiusura notturna che non risponde a nessuna
logica. Infatti la domanda che tutti si pongono è perché si chiude
la sera: se il pericolo c'è, la strada dovrebbe essere chiusa
sempre; se il pericolo non è così evidente, perché la sera si
chiude, creando non pochi disagi soprattutto con l'approssimarsi
della stagione estiva e l'arrivo dei turisti. Pare anche che oggi
la viabilità diurna sia garantita da un impianto semaforico
intelligente, in grado di diventare rosso se gli vengono segnalati
degli spostamenti di terreno in quota; questa è già una buona cosa,
ma c'è il rischio che, se piove più giorni, la strada venga
bloccata senza preavviso.
Considerando le necessità come Amministrazione regionale di
adoperarsi per garantire il transito sulle proprie strade in
situazione di massima sicurezza e quindi di privilegiare
innanzitutto interventi che servano a ridurre le situazioni di
rischio, voglio fare un'ultima analisi richiamandomi al tema della
sicurezza, che è quello fondamentale. Mi accodo ad un'altra
osservazione degli abitanti, preoccupati dal fatto che, se dovesse
succedere di notte un problema a qualche persona del posto,
l'ambulanza o i mezzi di soccorso avrebbero non poche difficoltà a
raggiungere i paesi della Valpelline passando dall'interpoderale di
Doues. Un infartuato o una persona bisognosa di soccorso urgente
correrebbero sicuramente rischi maggiori, non solo per il paziente,
ma anche per gli operatori del soccorso, perché scendere con
un'ambulanza nel tratto Doues-Valpelline magari a velocità
sostenuta è molto pericoloso per la conformità del tracciato, molto
stretto e con tante curve e oggi anche con tante buche che non
aiuterebbero di certo un paziente barellato in condizioni critiche.
Volevamo sapere dall'Assessore di verificare come mai, malgrado la
situazione di instabilità del versante nota da tempo, non sono
stati adottati provvedimenti atti a risolvere definitivamente il
rischio di caduta massi su tale strada regionale e convocare un
incontro con gli abitanti della zona per informarli sulle
motivazioni che hanno portato alla chiusura iniziale della strada,
alle limitazioni attuali e sui programmi futuri. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio la
collega Fontana, che ultimamente presenta parecchie iniziative su
questi temi, diciamo che però bisogna fare una premessa per capire
bene in che situazione si trova la Valle d'Aosta su tale tematica.
Oltre a questa situazione, che vorrei illustrare con il tempo a
disposizione, vorrei solo precisare un certo stile di approccio a
tali tematiche. Devo constatare che su temi così delicati e
difficili purtroppo c'è una minima partecipazione agli incontri con
i tecnici, con gli esperti anche di livello internazionale per
approfondire le conoscenze su tali argomenti del rischio e sul
fatto che il rischio non può essere cancellato: può essere
diminuito, può essere per alcuni versi controllato: dipende se si
tratta di valanghe, di esondazioni, di frane, di caduta massi.
Abbiamo varie tipologie e quindi mi rammarica anche il fatto che
anche nell'ultimo
workshop
non ci siano stati praticamente
amministratori pubblici presenti; questo è anche un rammarico
espresso dalla Dirigenza dell'Assessorato. Sul carattere generale
poi vorrei dire che basta pensare che l'82 percento del territorio
valdostano è a rischio di frane e il 44 percento dell'intero
territorio regionale è classificato come ad elevato rischio, mentre
il 38 percento è a medio rischio di frana. Si ha poi che il 45
percento dell'intera rete stradale della regione in aree
classificate a rischio di frana e di questo il 13% ad elevato
rischio per circa 265 chilometri, mentre il 32 percento a medio
rischio per circa 642 chilometri, quindi abbiamo quasi 1.000
chilometri da proteggere in senso preventivo. Qui sorge la prima
domanda: quante decine di anni, di impegno finanziario anche se
destinassimo tutte le risorse, per poter fare un ragionamento del
genere? E mi fermo.
Un altro dato poi che può aiutarci a comprendere la vastità dei
fenomeni con i quali ci si confronta non da oggi, ma da
sempre...sono le 1.604 situazioni note, registrate nel catasto
regionale dei dissesti negli ultimi anni, perché anche nel passato
si sono registrati eventi più o meno gravi con similitudini per
tipologia a quelli della strada regionale n. 28, meno gravi, ma
simili. L'annullamento totale del rischio non è tecnicamente
sostenibile, tesi peraltro che emerge in tutti i momenti di
confronto con i tecnici nelle varie sessioni di lavoro svolte in
convegni,
workshop
, incontri, eccetera. Così come anche il
termine "massima sicurezza", è stato più volte ribadito sempre in
tali incontri, assume un significato solo in termini relativi
poiché il rischio non è possibile definirlo, ovvero si attenua il
rischio e si risolvono i problemi, però il rischio non può essere
eliminato soprattutto in relazione a fenomeni di caduta massi
(fenomeno che è molto più difficile da identificare e da affrontare
rispetto ad altre calamità). A tale proposito rimando la collega
con la memoria alle risposte da me fornite in occasione
dell'interpellanza del 26 gennaio scorso, dove ribadivo che il
rischio zero non può esistere e illustravo come sono utilizzate le
somme a bilancio. La collega ricorderà che avevamo parlato in
quella occasione soprattutto di come utilizzare le somme a
bilancio. I tecnici dell'Assessorato sono costantemente impegnati
ad intervenire sulle situazioni d dissesto, cercando di garantire
il transito sulle strade quando esse sono interessate da eventi,
per evitare di isolare le località della vallata colpita. Nel corso
di questi eventi sono comunque privilegiati gli aspetti della
sicurezza; è chiaro che l'Amministrazione regionale procede solo
dopo che sono state tecnicamente valutate le situazioni e definiti
gli interventi più efficaci da realizzare e qui c'è una prima parte
della risposta. Non è che possiamo politicamente decidere come
intervenire, dove quando e perché; ci basiamo come è giusto fare su
delle definizioni tecniche e quindi su questo evento si sta
lavorando in tale senso. Questa procedura è alla base di
un'amministrazione per realizzare delle opere più efficaci e per un
equo utilizzo delle risorse finanziarie disponibili, questa è la
procedura seguita, dicevo prima, anche per la strada regionale n.
28.
Rispondendo in maniera precisa ai tre quesiti, con riferimento
al primo, ricordo che la strada è transitabile nelle ore diurne
sulla base di una precisa tecnica di gestione del traffico - la
collega Fontana ricordava prima il semaforo e quant'altro -;
inoltre va ricordato che per la strada in questione si ha la
fortuna di poter beneficiare della presenza di una viabilità
alternativa, lei me l'ha messa quasi come un discorso di
svantaggio, ma io ricordo che, quando abbiamo chiuso la strada per
Valgrisenche, per Valsavarenche, per Rhêmes e in altre occasioni,
purtroppo, non avevamo una viabilità alternativa, perché una
viabilità alternativa la si crea in decenni. Non è possibile
soprattutto nelle vallate che abbiamo noi da un punto di vista
morfologico creare viabilità alternative in un anno o due di tempo,
è un discorso molto complicato che ha dei costi molto elevati.
Tutti concordiamo con l'obiettivo da lei sollevato di garantire una
piena transitabilità in tempi rapidi, ma per conseguirla è
necessario disporre delle informazioni tecniche necessarie e utili
e per la strada regionale n. 28 i tecnici stanno concludendo
l'indagine e le valutazioni di natura geologica. Le prime
risultanze indicano la necessità di un intervento complesso e
oneroso, con tempi di realizzazione non immediati, ma a medio
termine.
In riferimento al secondo quesito, richiamo l'attenzione sui
dati che ho comunicato prima delle aree a rischio e del numero dei
dissesti e che un'idea dell'ampia diffusione sul territorio
regionale che hanno le frane. Sempre i tecnici rilevano che i
fenomeni di caduta massi sono fra i dissesti che accadono in
montagna quelli più complicati da gestire sia sotto il profilo
tecnico, sia sotto il profilo economico come il costo delle opere.
Per questi tipi di dissesto non è tecnicamente ipotizzabile alcun
sistema di monitoraggio puntuale tale da indicare quando avverrà il
crollo. Il caso della strada regionale n. 28 non era diverso da
tanti altri prima che si verificassero i relativi crolli. Visto il
rilevante numero di casi, la programmazione degli interventi del
programma dei lavori pubblici o di settore può prevedere solo una
serie limitata di interventi in senso programmabile, in genere
quelli che tecnicamente rivestono carattere di maggiore urgenza. Ad
esempio, ricordo qui che la Giunta regionale ha recentemente
approvato il progetto di un intervento di protezione della strada
regionale fra Valtournenche e Cervinia, inserito proprio nel
programma dei lavori pubblici del 2011 e già in Giunta alcune
sedute fa abbiamo approvato il relativo progetto; quindi questo è
un intervento di quelli che abbiamo potuto programmare. Come
riferito nel passato, ci sono anche gli eventi inattesi come quello
della strada regionale n. 28, che sono quelli in cui si interviene
in via d'urgenza e che hanno la precedenza, perché noi abbiamo
tolto dal programma alcuni altri lavori per intervenire su tale
strada. Da circa un anno, come Assessorato, stiamo lavorando per
migliorare la capacità di realizzazione di opere programmabili, pur
mantenendo la capacità di intervento in casi di emergenza, e a
breve sarà definito un piano regionale tecnico-finanziario di
difesa dai rischi idrogeologici. Stiamo lavorando quindi affinché i
tecnici ci dicano una priorità da seguire e, rispetto a quella
priorità, fare un piano finanziario per intervenire in
anticipo.
Rispetto al terzo quesito, è prassi consolidata di questa
Amministrazione confrontarsi con i cittadini per illustrare gli
interventi che riguardano il loro territorio. La situazione e le
azioni avviate sono state oggetto di due incontri nel mese di
aprile con i sindaci interessati per condividere le prime azioni
messe in atto, e non solo, con loro si è convenuto anche una
programmazione per i prossimi mesi. Circa 40 giorni fa, nel secondo
incontro, si è parlato del problema di come illustrare alla
popolazione la situazione, che ha necessità di sapere
sull'evoluzione e sugli interventi da realizzare, ma solo una volta
che gli stessi sono definiti dai tecnici. Incontrare la popolazione
senza avere dai tecnici le varie ipotesi di intervento definitivo,
vuol dire andare a presentarci alla gente e non saper dire di quale
intervento dovremmo farci carico rispetto alla panoramica che i
tecnici ci faranno sia sui rischi che sugli interventi da fare.
Stiamo finendo tutti gli studi per avere questo dato e già nella
programmazione avevamo definito di fare una riunione presso il
Comune di Valpelline, con le Amministrazioni di tutti i Comuni
interessati. Ritengo che questo sia un comportamento serio di
un'Amministrazione, che informa i cittadini quando possiede gli
elementi utili ad illustrare compiutamente una situazione anche per
il futuro.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per tutti i dati che
mi ha fornito e per il lavoro che è stato fatto. Sono andata di
persona a verificare com'era la situazione prima di parlare, perché
forse se si vedono le cose come sono, abbiamo un altro modo di
giudicare anche il lavoro che si sta facendo. So che sono fortunati
che hanno un'alternativa, ma la mia domanda, come quella che i
cittadini si pongono, era questa: di giorno è aperta, di notte
viene chiusa, se è pericoloso di notte, è pericoloso anche di
giorno? È su questo che i cittadini vorrebbero un chiarimento per
capire, perché chi riesce ad andare in quella strada tutta piena di
curve impiega venti minuti in più per arrivare a casa. In un
momento di sicurezza questo si deve fare, però loro sono
preoccupati: andiamo incontro all'estate, ci sono una marea di
manifestazioni, se un turista viene a mangiare su e poi deve
scendere e trova la strada chiusa, non è facile trovare anche
quella strada, perché è comunque un po'...era questa la
preoccupazione. Si sta facendo tanto, io dico: diamo un maggiore
chiarimento di tranquillità ai cittadini, con questo nessuno sta
togliendo all'Amministrazione...che non è stato fatto niente, ho
visto che è stato messo tale semaforo, sono state messe delle reti,
l'unica cosa che mi è sembrata strana è che con una chiusura, con
questi lavori che c'erano da fare, non ho visto nessuno che
lavorava, se era così urgente...non riuscivo a capire come mai non
si stava facendo niente. Lei ora me lo ha spiegato, io so com'è la
situazione e a quelli che mi chiedono glielo spiego, però penso che
anche il Sindaco doveva fare una riunione e cercare di spiegare
anche questo ai suoi cittadini, perché è un dovere. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK