Consiglio Regionale della Valle d'Aosta - Oggetto del Consiglio n. 1799 del 24 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1799 del 24 gennaio 2001 - Resoconto
OGGETTO N. 1799/XI Individuazione di parametri di qualità
ambientale per le località turistiche della Regione.
(Interpellanza)
Interpellanza Considerata l’importanza
fondamentale che rappresenta il turismo per la nostra
Regione;
Atteso che emerge sempre più da parte dei turisti la richiesta
di luoghi di villeggiatura e di località sportive rispettosi
dell’ambiente;
Preso atto di alcune lamentele che in tal senso sono apparse
sugli organi di informazione, in relazione, ad esempio, alla
situazione sconfortante di una famosa località turistica quale
Cervinia;
Considerato che sono allo studio da parte
dell’ANPA progetti che prevedono
l’applicazione al settore turistico della logica
ispirata al "marchio di qualità ambientale", tanto da potere
addivenire all’assegnazione di un eventuale "bollino
verde" per le località turistiche che rispetteranno alcuni
parametri che rilevano e documentano la qualità ambientale del
sito;
i sottoscritti Consiglieri regionali
Interpellano
l’Assessore competente per sapere:
1) se è a conoscenza di tale iniziativa e come la valuta;
2) se intende collegarsi a questa iniziativa per verificare se,
come e in che modo, sia possibile addivenire in tempi brevi
all'individuazione di parametri di qualità per le località
turistiche e all’eventuale assegnazione di un
"bollino verde", quale marchio di qualità ambientale per le
località turistiche della nostra Regione.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
L’attenzione al turismo
in questa Valle è alta, giustamente, e tutte le iniziative che
possono favorire il turismo vanno pensate, programmate,
realizzate.
Per quanto riguarda il turismo c’è
un’attenzione particolare anche a livello europeo:
il regolamento europeo, n. 1980/2000 prevede che, a fronte del
successo avuto dai marchi di qualità per valorizzare un prodotto,
venga esteso il campo di applicazione
"dell’ecolabel" al settore dei servizi. A livello
europeo è stato indicato il settore turistico come il servizio su
cui cominciare a lavorare in questo senso, con un'attenzione
rivolta alle strutture ricettive, poi ai trasporti ed infine alle
strutture della ricreazione.
Su questa indicazione, data a livello europeo, si sta lavorando
anche a livello nazionale: c’è uno studio
dell’ANPA che va in questa direzione; è uno studio
recente, eseguito nel 2000, in cui si verifica se vale la pena, se
è utile applicare il marchio europeo di qualità ambientale nel
settore del turismo e quali ne sono le condizioni.
Sappiamo che la sensibilità rispetto alla qualità ambientale si
sta sempre più diffondendo a livello turistico. Da questa ricerca
risulta che il 60 percento delle strutture ricettive sono sensibili
alla qualità e gradirebbero adottare sistemi di qualità per le
proprie strutture, con la consapevolezza che in questo modo ci si
rivolge a una clientela turistica più mirata.
La prima domanda che voglio porre alla Giunta è se è a
conoscenza dello studio che è stato avviato
dall’ANPA e se è a conoscenza anche dell'ipotesi che
sta emergendo di estendere questo marchio di qualità dalla semplice
struttura alberghiera alla località complessiva in cui tale
struttura è collocata. Inoltre vorrei sapere se eventualmente
intende collegarsi a questa iniziativa, se intende cooperare
all'individuazione di parametri di qualità per le località
turistiche, così che si possa addivenire a un ipotetico "bollino
verde" che indichi il marchio di qualità ambientale per le località
turistiche anche della nostra regione.
Abbiamo visto che altre regioni si stanno muovendo in questo
senso: alcune località marine hanno già attivato questa serie di
iniziative e anche a livello di località turistiche di montagna
c’è un interesse molto forte.
Volevo sapere su questo tema cosa intende fare la Giunta.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Per rispondere alla prima domanda del
quesito, la risposta è sì, la Giunta è a conoscenza di tale
iniziativa. L’iniziativa dell’ANPA,
come ha già detto l’interpellante, è finalizzata a
promuovere la realizzazione di uno studio che consenta di valutare
il grado di applicabilità al settore del turismo italiano di un
"ecolabel", cioè di un marchio di qualità ecologico e ambientale
previsto dal regolamento dell’Unione europea n. 1980
con l’obiettivo di definire una posizione comune
nazionale.
In relazione a tale obiettivo eravamo a conoscenza che è stato
organizzato il 20 giugno 2000 a Roma, presso la sede
dell’ANPA, un incontro del Tavolo nazionale di
lavoro "ecolabel" europeo per il turismo nel corso del quale veniva
illustrata l’impostazione e gli obiettivi dello
studio di cui sopra.
Non solo eravamo informati della cosa, ma avevamo una
rappresentanza della Regione che ha quindi preso parte
all’incontro.
In questa prima fase la rappresentanza
dell’Amministrazione regionale era stata designata
dall’Assessorato dell’ambiente,
quindi aveva presenziato a questa riunione il Segretario
Jean-Pierre Fosson della Segreteria dell’Assessore
Vallet che aveva anche provveduto a redigere una relazione
sull’incontro svoltosi in quella riunione.
Per entrare nel merito della seconda domanda, riconosciamo
all'iniziativa alcuni motivi di interesse anche se, da quanto è
emerso dalla relazione e dai dati che abbiamo potuto appurare, vi
sono alcune valutazioni che ci fanno ritenere che è necessario
approfondire l’argomento. Non ultima è quella
relativa al metodo seguito che riteniamo un po' disomogeneo e non
fortemente significativo, a parte il fatto che sono metodi che sono
stati definiti senza concertarsi con le regioni per cui
c’era un po' l’esigenza anche da
parte delle altre regioni di avere una maggior concertazione sulla
metodologia per arrivare al risultato.
Al di là di questi aspetti, seguiremo con attenzione
l’evolversi di questo progetto, aspettiamo gli esiti
di questa prima fase per valutare successivamente le opportune
modalità di un più diretto coinvolgimento in questa iniziativa a
livello europeo. Quindi vorremmo capire meglio da questa prima fase
di approfondimento anche con altre regioni a che tipo di soluzione
concreta può portare questa ipotesi di progetto che nelle linee
generali condividiamo.
La condividiamo anche perché, fra l’altro la
Consigliera Squarzino ne è a conoscenza, abbiamo in questo settore
già cercato di fare qualcosa; lei si ricorda bene del progetto:
"Chalet, conduire un hôtel, l’environnement et le
tourisme" che è stato organizzato dal Centro sviluppo, questo per
dare continuità pratica al corso di formazione per tecnici esperti
in ecologia e ambiente. Quindi il tema è estremamente importante,
soprattutto per una Regione come la nostra che
dell’ambiente fa una delle attrattive, anche se non
la sola, più importanti dal punto di vista turistico. Sempre in
questo senso, meno legata al tema ambientale, però ugualmente
importante, vogliamo rammentare che nell’ambito
delle strutture ricettive alberghiere della Regione abbiamo
iniziato ad avviare il Progetto pilota "Carta dei servizi" che è
stato presentato nella sua prima fase recentemente a Saint-Vincent
e illustrato dagli albergatori e dagli operatori che hanno avuto la
possibilità di sperimentare all’interno della loro
azienda questa carta dei servizi.
Questo avvio, che è stato sperimentale, adesso si svilupperà a
360 gradi su tutte le strutture regionali, quindi coinvolgeremo
ristorazione, campeggi e altre attività commerciali.
Direi che nell'istituzione di questa carta dei servizi il tema
che sta a cuore all’Agenzia nazionale per la
protezione dell’ambiente potrebbe essere affiancato
a un marchio di qualità regionale che al suo interno contenga anche
questi aspetti che sono per noi estremamente importanti.
Président
La parole à la Conseillère Squarzino
Secondina.
Squarzino (PVA-cU)
Prendo atto del fatto che
l’Assessorato è a conoscenza di questo studio e già
sta lavorandoci.
Intanto sarebbe interessante avere questa relazione che è stata
fatta dal rappresentante della Regione in seno al comitato che ha
lavorato sull’analisi di questa prima ricerca.
Prendo atto con soddisfazione che c’è un interesse a
questo tema e chiedo all’Assessore di accelerare le
azioni che esplicitano questo interesse.
C’è stata un'azione relativa alla carta dei
servizi, un'azione finalizzata al risparmio energetico. Tuttavia,
come l’Assessore avrà avuto modo di vedere e di
sapere, ci sono alcuni settori in cui i singoli albergatori possono
agire abbastanza autonomamente, e dalla ricerca emerge in modo
chiaro, con interventi sull’approvvigionamento, sul
risparmio idrico, sul risparmio energetico della singola struttura,
interventi legati all'iniziativa del gestore; ma ci sono altri
elementi che non dipendono dal singolo gestore, ma dipendono da
vincoli esterni e come i parametri che riguardano la riduzione dei
rumori e dei rifiuti, l'organizzazione dei trasporti,
dell’informazione,
dell’educazione.
Su questi elementi poco o nulla può fare il singolo gestore:
occorre una politica complessiva, occorre definire dei parametri.
So che all’ANPA aspettano suggerimenti,
collaborazioni in questo senso; si aspettano che anche le regioni
si attivino e diventino protagoniste dell'individuazione di
parametri, anche perché le regioni sul territorio sono in grado di
capire bene che tipo di servizi possono offrire. Sollecito pertanto
l’Assessore perché venga costituito in tempi brevi
questo gruppo di coordinamento fra le regioni, venga esplicitata in
modo chiaro all’ANPA la volontà di questa Giunta, di
questa Regione di agire in questo modo. Lei sa benissimo,
Assessore, che ci può essere un marchio di qualità regionale e va
molto bene, ma che se questo marchio di qualità regionale ha anche
una valenza europea, acquista di fronte alla clientela turistica
una maggiore importanza e quindi eleva la qualità della clientela
che questa Regione è in grado di attirare.
Nella sua risposta ho trovato vaghezza nella definizione del
problema nelle procedure e nei tempi necessari per raggiungere
l'obiettivo di un marchio di qualità turistico-ambientale.
Probabilmente la Giunta o il suo Assessorato non ha ancora preso in
carica questo problema per individuare una tempistica e una
procedura precise. Spero che questo avvenga e fra pochi mesi
tornerò su questo problema per chiedere conto di cosa è stato fatto
nel frattempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK