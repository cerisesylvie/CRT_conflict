Consiglio Regionale della Valle d'Aosta - Oggetto del Consiglio n. 1880 del 19 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1880 del 19 aprile 2006 - Resoconto
OGGETTO N. 1880/XII - Valutazione della Finaosta S.p.a. sul
piano industriale presentato dalla Tecnomec S.p.a. di Arnad.
(Interrogazione)
Interrogazione
Vista la DG n. 701/06 con la quale si chiede alla FINAOSTA di
valutare il piano industriale presentato dalla TECNOMEC, ivi
compreso l'acquisto dell'immobile industriale;
Ricordate le affermazioni dell'Assessore alle Attività
Produttive circa la necessità di arrivare in tempi brevi ad
acquisire il parere di FINAOSTA sul progetto industriale presentato
dalla TECNOMEC;
Ritenuto opportuno avere informazioni al riguardo;
i sottoscritti Consiglieri regionali
Interrogano
Il Presidente della Regione e l'Assessore competente per
sapere:
1) qual è stata la valutazione della FINAOSTA;
2) come si pensa di ridurre il conflitto di interessi sotteso
a tale operazione.
F.to: Squarzino Secondina - Venturella - Bortot
Presidente - La parola all'Assessore alle attività produttive e
politiche del lavoro, La Torre.
La Torre (FA) - Credo che la questione sia molto seguita e
quindi anche conosciuta, per qualche verso mi sembra che questa
interrogazione sia una sorta di accertamento dello stato dei fatti,
nel senso di aggiornamento dei fatti in corso. La collega Squarzino
ha partecipato con me alla riunione congiunta delle Commissioni II
e IV, dove "Finaosta" ha presentato il resoconto o, meglio, la
risposta all'incarico che aveva avuto da parte della Giunta di dare
delle valutazioni e quindi anche esprimere un giudizio in merito al
piano finanziario e al piano industriale. Per quel che riguarda i
dati e il piano finanziario, sicuramente interverrà per completezza
e chiarezza di risposta anche l'Assessore alle finanze. Per quel
che riguarda il piano industriale, credo che con estrema chiarezza
ci sia stato detto che questa azienda ha i requisiti per stare sul
mercato e questa non è una risposta da poco, al di là degli aspetti
finanziari e di tutto quello che ne concerne, perché vorrei
ricordare che questa Giunta ha messo al primo punto in tale vicenda
la garanzia dei posti di lavoro. Il fatto quindi che questi posti
di lavoro vengano garantiti su un arco temporale ipotizzabile in
termini credibili dei 24 mesi, perché oggi andare ad individuare
anche ipotesi in un mercato così "volatile" e che cambia in
funzione anche di fattori esterni diventa complesso... però,
realmente, "ancorati con i piedi per terra", la "Finaosta" ha dato
delle risposte molto concrete dicendo che i 102 occupati possono
avere realmente con dignità la garanzia al lavoro, nel senso che
questa azienda ha le possibilità e le opportunità di stare sul
mercato con un piano industriale così come è stato presentato. È
evidente che questo piano industriale si basa su alcuni elementi
fondamentali: il recupero del rapporto con i creditori, il recupero
dei rapporti con le banche, il recupero del rapporto con i
fornitori. Questa credo sia una cosa logica, anche perché l'azienda
deve recuperare non solo attraverso il suo prodotto, ma anche nei
rapporti con i soggetti che con lei intraprendono... deve
recuperare una chiarezza che passa attraverso le azioni su cui la
"Finaosta" ha espresso il suo giudizio.
La valutazione della "Finaosta" - ed è la sua prima domanda -
quindi è una valutazione sul piano industriale positiva; sul piano
finanziario ha indicato - poi verrà spiegato meglio dall'Assessore
alle finanze - quello che deve essere il percorso, perché la
risposta di "Finaosta" è stata molto chiara: "la cosa
industrialmente sta in piedi, finanziariamente si può fare, se
vengono rispettate determinate regole, determinati criteri e
vengono fatti determinati passi". Questo cosa vuol dire? Vuol dire
che sono stati ben individuati i compiti dei relativi soggetti,
quindi il sindacato evidentemente ha svolto bene fino ad oggi - e
bisogna riconoscere al sindacato di non aver mai strumentalizzato
tale situazione, ma anzi di aver sempre privilegiato il rapporto di
lavoro - questa sua tutela, con pacatezza, con serietà e con una
continuità che ha permesso a noi stessi di meglio comprendere il
reale problema. La Regione si sta assumendo con piena
responsabilità senza "salti nel buio" una responsabilità e lo vuole
fare con estrema trasparenza, ma dalla stessa parte anche
l'imprenditore è stato messo di fronte alle risposte necessarie e
dovute, per garantire la continuità dell'azienda. Credo che in
questa chiarezza di compiti vi sia di fatto anche il percorso, dove
ognuno dei soggetti puntualmente svolge il proprio ruolo - la
Regione con una deliberazione, il sindacato con il ruolo che ha già
svolto, l'imprenditore onorando gli impegni della deliberazione e
che meglio verranno spiegati sotto il profilo finanziario - per
giungere al compimento dell'atto con un obiettivo preciso. Ritengo
che in questo non vi sia - per arrivare alla sua seconda domanda e
non eluderla - un conflitto di interessi, perché l'azienda ha una
personalità giuridica. È vero che poi le aziende sono fatte da
persone, ma le aziende hanno una loro vita, tant'è vero che le
aziende possono anche essere comprate o vendute, le persone no, è
la legge che lo dice, le aziende hanno una loro personalità
giuridica che gli permette anche di essere oggetto di
compravendita. Un'azienda quindi vive sulla base di due requisiti
fondamentali: il fatto di stare sul mercato, e a questa risposta
abbiamo avuto ampia e completa risposta dalla "Finaosta", e questo
dà dignità anche a chi ci lavora dentro... quindi dalla serietà dei
suoi operatori, dalla serietà della tecnologia e della
professionalità che questa azienda ha nel suo animo, e poi dalla
credibilità che questa azienda ha sul mercato. Oggi noi abbiamo
appurato che questa capacità imprenditoriale può esserci se viene
rilanciata attraverso queste due azioni: quella del mercato e
quella della credibilità dell'impresa. Non c'è quindi conflitto di
interessi, perché non credo che il conflitto si crei nel momento in
cui la Regione si assume l'onere, la responsabilità di fare in modo
che le aziende valdostane possano essere ancora protagoniste del
mercato, e poi la Regione lo fa con estrema chiarezza e
trasparenza.
Per concludere, volevo solo dire che sarebbe emblematico parlare
del "Billia" quando, in presenza anche lì ad una situazione odierna
di 85 posti di lavoro, la Regione si trova di fronte al dilemma di
comprare o non comprare, al di là del valore che può essere di 58
milioni, o di 64, o di 72, di questa proprietà.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Cercherò di stare nei minuti... cerco di
recuperare i minuti che sono stati utilizzati in modo eccedente
dalla collega Squarzino nell'intervento di questa mattina, quindi 4
minuti di franchigia lei, 4 minuti a me.
Devo dire che la continuità di pensiero della collega Squarzino,
così come di altri Consiglieri, credo abbia delle certezze, cioè
attività di sciacallaggio su qualsiasi argomento venga proposto
all'attenzione, quindi, rispetto alla sorte di 100 famiglie che
rischiano di perdere il posto di lavoro, la collega Squarzino si
lancia in una battaglia di principi e su una serie di
considerazioni che veramente fanno torto a tante persone. Rispetto
a questo abbiamo cercato di contrapporre a questi atti di bassa
"cucina politica" degli elementi tecnici e questi elementi tecnici
sono stati richiesti a "Finaosta", che ha dovuto fare una
valutazione su tre assi: la correttezza procedurale rispetto alla
proposta, ovvero la valutazione della conformità della proposta
rispetto al nuovo diritto commerciale e nello specifico le nuove
procedure concorsuali; una valutazione in merito ai beni e al
patrimonio che viene indicato come patrimonio cedibile dal gruppo
"Tecnomec" al fine di reperire della liquidità; la valutazione di
un piano industriale. Le due valutazioni precedenti sono state due
valutazioni positive, quindi sia la coerenza con il disposto
normativo, sia una congruità nella valutazione dei beni; pertanto
nel momento in cui si dovessero fare degli acquisti o mettere nella
condizione società partecipate dall'Amministrazione regionale di
fare degli acquisti... di avere la sicurezza di non spendere un
euro in più rispetto alla perizia e quindi nessun aiuto, così come
per una futura gestione dell'immobile una valutazione corretta dal
punto di vista dei canoni di locazione.
L'altro aspetto: il piano industriale, che è un po' più
complicato... è la credibilità di un progetto industriale nel tempo
e quindi la credibilità del posto di lavoro per 100 famiglie, che
ha una proiezione e quindi una profondità nel tempo. Rispetto a
questo la "Bain & Company", società incaricata dalla
"Finaosta", ha detto che le proiezioni del mercato delle automobili
sono positive. In questo quadro le "performance" dei clienti della
società sono addirittura migliori rispetto a quelle generali,
quindi la "Fiat" sta andando meglio delle altre, così come la
"Volkswagen", quindi c'è una "profondità" - come ha detto il
collega La Torre - di 2, 3 anni dove le commesse hanno una
prospettiva positiva, che possono dare garanzie a 100 posti di
lavoro. Dal punto di vista del piano industriale, il contenimento
dei costi e una serie di progetti di gestione industriale sono
stati anch'essi ritenuti credibili. Tuttavia, rispetto a questo
quadro, che è un quadro che regge e che dà soddisfazione a tutta
una serie di elementi, "Finaosta" ha ritenuto di suggerire la
conclusione dell'operazione... ad un'ulteriore garanzia, che è
posta nella futura sottoscrizione e futuro versamento di capitale
sociale da parte dei soci, che nel 2007 e nel 2008 dovrebbero
completare un aumento di capitale sociale non così come proposto di
600 mila euro, ma di 1,6 milione di euro. Questo al fine di avere
le garanzie, perché nel progetto industriale bisogna tener conto
anche degli inconvenienti che non sono probabili, ma sono
possibili, quindi all'interno di un quadro di questo genere la
"Finaosta" ha espresso un giudizio positivo.
Voglio rimarcare che, rispetto al secondo punto, essendoci tutti
i dati tecnici che confortano, non esiste un conflitto di interessi
come non esiste un aiuto di Stato; sono due cose che sono
evidentemente "baciate".
Presidente - La parola alla Consigliera Squarzino Secondina.
Squarzino (Arc-VA) - Che dire? In primo luogo volevo solo dire
all'Assessore La Torre che, nel momento in cui è stata predisposta
questa interrogazione, non si aveva nessuna risposta da parte della
Finaosta, quindi l'iniziativa è antecedente alla convocazione della
Commissione e all'incontro in Commissione. Secondo: il mio
obiettivo era anche quello di rendere pubbliche certe informazioni
e la valutazione di "Finaosta"...
(interruzione del Presidente della Regione, fuori
microfono)
... Presidente Caveri, in Commissione c'erano rappresentanti
delle Commissioni II e IV, non c'era l'Ufficio stampa, non c'erano
gli altri Consiglieri, la maggioranza sicuramente sarà stata
informata nella riunione di maggioranza, ma mi sembra che sia il
Consiglio il luogo deputato; quindi questo è il motivo: volevo
rispondere all'Assessore La Torre, spiegando il perché è stata
fatta tale interrogazione.
Capisco le difficoltà che ha l'Assessore La Torre ad affrontare
questo argomento, c'è un po' di nemesi storica, me lo consenta. Chi
è partito con "meno Regione e più privato" adesso purtroppo si
trova ad agire esattamente all'opposto e si trincera dietro
l'affermazione di una chiarezza di compiti di un percorso, quasi a
trovare in questo una giustificazione alla propria azione. Lo
capisco.
Perché ho accennato al conflitto di interessi sotteso a tale
operazione? Vi sono due motivi fondamentali. Intanto bisogna
chiedersi se questo tipo di procedura che oggi è stata messa in
moto è una procedura normale, abituale, che si fa sempre in tutte
le situazioni di difficoltà di impresa, se è una procedura che oggi
questa Giunta innova, ma che ha deciso di voler proseguire sempre,
come procedura abituale di fronte ad alcune situazioni di
difficoltà. A noi non sembra che questa sia una procedura classica,
tant'è vero che la Giunta si preoccupa di avere, giustamente,
pareri e tasselli per capire se questo è un "terreno" minato oppure
no dal punto di vista procedurale. Secondo elemento: non si può
eludere il problema distinguendo fra peccato e peccatore. Questo è
un discorso che faceva il Papa su un altro piano: una cosa è il
dato oggettivo, altra cosa è la persona responsabile del fatto. In
questo caso non posso distinguere la società dai proprietari; sono
stati elencati nelle Commissioni II e IV tutti coloro che hanno in
mano il capitale della società: appartengono alla famiglia di un
Assessore che è in Giunta... allora, il "Billia": questa è una
notizia rilevante che ci è stata data, probabilmente anche in
Giunta ci sono delle persone che hanno azioni nel "Billia" se mi si
dice che...
(nuova interruzione del Presidente della Regione, fuori
microfono)
... sto rispondendo a una battuta del suo Assessore, Presidente
Caveri... per dire che non possiamo mettere tutte insieme i vari
problemi...
(interruzione dell'Assessore Marguerettaz e nuova
interruzione del Presidente della Regione, fuori microfono)
... ah, lo ha detto lei? Chiedo scusa... sono d'accordo la
difesa dei posti di lavoro, ma qui noi abbiamo a che fare con
possibili conflitti di interessi. Rispetto alle battute rivoltemi,
sono stupita ogni volta che l'Assessore Marguerettaz scambia il suo
ruolo di Assessore, cioè di chi deve rispondere rispetto ad alcune
domande, con il ruolo di chi deve dare la valutazione sul tipo di
intervento che fa l'opposizione. Prendo atto che non ha ancora
capito bene che lui non è un semplice Consigliere, ma è un
Assessore, svolge un ruolo istituzionale e non ha ancora capito che
il ruolo istituzionale dell'opposizione è quello di fare domande di
controllo che danno anche fastidio eventualmente, ma non lo ha
ancora capito!
Concludo il mio intervento, dopo questa parentesi. Qual è la
cosa fondamentale? È che possiamo dare valutazioni diverse rispetto
all'operazione che viene attivata, ma esiste il fatto che nella
Giunta siede un Assessore che è proprietario insieme a tutta la sua
famiglia di tale fabbrica e questa notizia è apparsa su tutti i
giornali nazionali. Probabilmente l'Assessore interessato ha dato
le dimissioni, ma correttezza vorrebbe che tali dimissioni fossero
accettate e che il Presidente della Regione assume "ad interim" le
funzioni di questo Assessore, per rendere più trasparente il
tutto.
Vedremo nel prosieguo di tutte le altre aziende in crisi nella
Valle se saranno utilizzate o meno le stesse procedure iniziate in
questa occasione. Se questa diventerà una direzione che la Regione
ha deciso di intraprendere, potremo dire che con tale operazione si
è iniziata una nuova strategia di aiuto in campo industriale;
altrimenti rimane un conflitto di interessi, una commistione fra
scelte politiche e scelte economiche, fra il ruolo personale e il
ruolo politico-decisionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK