Consiglio Regionale della Valle d'Aosta - Oggetto del Consiglio n. 2620 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2620 del 13 luglio 2023 - Resoconto
OGGETTO N. 2620/XVI - Approvazione di mozione: "Impegno a
modificare la DGR 515/2023 istitutiva dell'Osservatorio regionale
tecnico-politico sulla crisi idrica".
Bertin (Presidente) -
Passiamo al punto n. 14. Si è
prenotato il consigliere Restano per illustrare la mozione, ne ha
facoltà.
Restano (GM) -
Per illustrare questa mozione bisogna fare
un passo un pochino indietro oramai di tre mesi e mezzo circa, cioè
alla Giornata mondiale dell'acqua, quando per la prima volta
abbiamo introdotto questo argomento in Consiglio, quando per
celebrare questa giornata, il BIM ha organizzato un convegno sul
tema dell'acqua e dell'energia.
In tale occasione ebbi modo di rilevare come ci fu la totale
assenza tra i relatori dell'Assessorato alla sanità e dei
rappresentanti del Dipartimento di prevenzione. Successivamente a
questa segnalazione, il Governo regionale, con la delibera 515 del
15 maggio, ha istituito l'Osservatorio regionale tecnico-politico
sulla crisi idrica che come tutti sappiamo ha delle competenze
relativamente all'utilizzo dell'acqua, all'ottimizzazione
dell'utilizzo della risorsa idrica, sia per quanto riguarda gli
utilizzi irrigui, quindi legati alle produzioni agricole, sia per
quanto riguarda l'utilizzo industriale.
Ebbi modo di far notare che anche in tale sede la parte
sanitaria appariva un pochino trascurata, non avendo coinvolto,
all'interno dell'Osservatorio, il Dipartimento di prevenzione
dell'Azienda sanitaria locale.
Presentai un'interrogazione a risposta immediata in sede di
Consiglio. In tale occasione ebbi modo di cogliere l'occasione di
un'attività consiliare, una mozione presentata dal gruppo Lega che
parlava della crisi idrica, per illustrare il contenuto della mia
interrogazione a risposta immediata e chiedere un'integrazione
della delibera 515 con l'inserimento del Dipartimento di
prevenzione e dell'Assessore alla sanità all'interno
dell'Osservatorio regionale tecnico politico sulla crisi
idrica.
Come tutti sappiamo, la mozione fu respinta e quindi anche la
richiesta da me presentata.
Per sensibilizzare il Consiglio rispetto a tale problematica,
iniziai a presentare una serie di iniziative: un'interrogazione sul
ruolo tecnico-scientifico dei componenti dell'Osservatorio
tecnico-politico sulla crisi idrica, un'interrogazione sul
contenuto del piano della prevenzione e la sua presunta attualità
ritenuta da parte del Governo regionale e, soprattutto, se il
Governo regionale confermava la filosofia del punto 9 "ambiente,
clima e salute" del piano della prevenzione. Avevo presentato
soprattutto la richiesta di chi avesse partecipato alla stesura del
piano della prevenzione che, sappiamo, è un documento che
interpreta quella che è la filosofia "One Health", cioè una sola
salute, e il collegamento tra l'ambiente e la salute. In ultimo,
un'interpellanza che riguarda la promozione della crescita
multidisciplinare necessaria per affrontare le sfide sanitarie e
ambientali complesse a livello regionale.
Queste iniziative, a mio modo di vedere, erano propedeutiche a
discutere successivamente la mozione che oggi affrontiamo.
Con la mozione chiedo dunque al Governo regionale di voler
integrare la delibera 515 del 15 maggio 2023 istitutiva
dell'Osservatorio regionale tecnico-politico sulla crisi idrica,
inserendo nello stesso anche l'Assessore alla sanità, salute e
politiche sociali e i rappresentanti medici e tecnici del
Dipartimento di prevenzione, alla luce dei due giorni e mezzo di
discussione che abbiamo affrontato nello scorso Consiglio sul piano
della salute e del benessere sociale, laddove c'è una macro area,
la macro area 1, che affronta proprio il tema della prevenzione e
riguarda anche le problematiche legate al consumo dell'acqua e gli
eventuali controlli fatti sulla risorsa idrica.
Questo è tutto e non mi dilungo perché abbiamo già trattato
quest'argomento, come ho già detto, più volte. Attendo la risposta
dell'Assessore.
Presidente -
La discussione generale è aperta. Se
qualcuno vuol intervenire si prenoti. Si è prenotato l'assessore
Sapinet a cui passo la parola.
Sapinet (UV) -
L'argomento acqua è un argomento
trasversale sul quale ci siamo confrontati con il collega e con
altri, che trattiamo insieme congiuntamente al collega Marzi e con
il collega Carrel per quanto appunto di loro competenza.
Questa tematica, come detto più volte, è stata al centro di
questo dibattito degli interventi del Governo, all'attenzione di
questo Consiglio. Una tematica e una questione in continua
evoluzione. Un confronto partito da lontano
-
l'ha detto
bene
-
e che via via si è intensificato tenendo conto delle
novità che parallelamente sono emerse e che non possiamo fare a
meno di prendere in considerazione. Soprattutto alcuni aspetti
anche di due decreti legge indetti dal Governo nazionale: il
decreto legge del 14 aprile n. 39, "Disposizioni urgenti per il
contrasto alla scarsità idrica per il potenziamento e l'adeguamento
delle infrastrutture idriche" e poi il decreto n. 18 concernente
"Attuazione della direttiva dell'Unione Europea 2020/2184 relativa
alla qualità delle acque destinate al consumo umano".
Quest'ultimo, quindi, relativo più alla parte sanitaria con
l'attuazione della direttiva.
Il Governo è intervenuto con due importanti deliberazioni,
l'ormai nota 515 del 15 maggio 2023: "Presa d'atto e adozione di
linee guida di intervento per far fronte alla situazione di
criticità idrica derivante dall'anomalo andamento delle
precipitazioni nell'inverno 2021/2022 e 2022/2023, con
l'istituzione di un Osservatorio regionale sulla crisi idrica".
Poi la recente delibera 719 del 23 giugno 2023 concernente
"Determinazioni in merito all'applicazione del Decreto 18/2023
concernente la qualità delle acque destinate al consumo umano".
Un apparato quindi a coordinamento sanità che usufruirà della
collaborazione, del supporto e del lavoro congiunto con
l'Osservatorio regionale del servizio idrico istituito ai sensi
della legge 7/2022.
Quindi alla luce di questa novità, definita con la delibera 719,
tenendo conto anche dei confronti e degli approfondimenti avuti in
seguito e sommata appunto anche all'attività e all'Osservatorio già
operativo come da legge 7/2022, potrebbe sicuramente diventare
ancora più strategico il ruolo di coordinamento dell'organo
definito con la delibera n. 515, un organo di coordinamento, di
raccordo e di supervisione, soprattutto politica.
Credo poi che oltre agli atti di Giunta e alle iniziative
consiliari, vi sia la dimostrazione di aver agito con concretezza
sul territorio a favore del BIM; un'azione che questo Governo ha
messo in campo e metterà in campo da qui a pochi giorni, stimolato
sicuramente dall'attenzione di quest'Aula ma anche dal contesto
difficile dello scorso anno, un terribile 2022 di cui abbiamo
parlato, una crisi idrica che deve essere affrontata in modo
strutturale.
Questo credo sia il percorso intrapreso su cui continuare,
certamente in base agli scenari e all'evoluzione del contesto,
evoluzione che il decreto legge 18/2023 porta anche spostando
l'attenzione sulla qualità delle acque e su aspetti legati alla
salute e alla sicurezza dei cittadini, quindi in questo senso vanno
le delibere citate.
Accogliamo quindi la suggestione, peraltro già valutata,
arricchendo lo scenario con un ulteriore tavolo di coordinamento e
sfruttiamo ulteriormente l'Osservatorio della crisi idrica come da
raccordo dei diversi aspetti legati alla risorsa acqua.
Andremo ad integrare nelle premesse, dopo la parte di
"evidenziato": "Visto il decreto legislativo del 23 febbraio 2023
n. 18, concernente l'attuazione della direttiva UE 2020/2184
relativa alla qualità delle acque destinate al consumo umano e la
deliberazione 719 del 23 giugno 2023 concernente le determinazioni
in merito all'applicazione del d. lgs. 18/2023";
"Considerato che ad un anno dall'approvazione della legge
regionale 7/2022 'Nuova disciplina dell'organizzazione del servizio
idrico integrato' e del 'piano d'Ambito del servizio idrico
integrato della Valle d'Aosta' ed a seguito della creazione della
società Services des Eaux Valdôtaine srl è necessario un confronto
con gli Enti locali per tramite del BIM di messa a punto delle
norme concernenti il SII (servizio idrico integrato), anche in
riferimento alle problematiche di potabilità delle acque destinate
al consumo umano"; "tenuto conto di quanto emerso nella discussione
per l'approvazione del piano della salute e del benessere
sociale".
E poi nell'impegno, quindi: "il Governo regionale a modificare
la delibera di Giunta regionale 515 del 15 maggio 2023 che
istituiva l'Osservatorio regionale tecnico politico sulla crisi
idrica inserendo nello stesso anche l'Assessore alla sanità, salute
e politiche sociale ed un rappresentante del Dipartimento di
prevenzione", inserendo in fondo: "attribuendo allo stesso
Osservatorio funzioni di raccordo politico dei vari tavoli tecnici
costituiti in materia di servizio idrico e gestione della risorsa
acqua".
Presidente -
Siamo ancora in discussione generale,
consigliere Restano, a lei la parola.
Restano (GM) -
L'obiettivo politico di questa mozione era
ed è il riconoscimento del ruolo del Dipartimento di prevenzione in
relazione all'utilizzo della risorsa idrica, soprattutto in
relazione all'attuale momento di crisi idrica che stiamo vivendo,
perché la riduzione dell'acqua prodotta dalle sorgenti porta
ovviamente ad una modifica delle caratteristiche chimico-fisiche
dell'acqua che i dati ci giungono dall'ARPA pongono sempre più in
evidenza. Quindi il ruolo del rappresentante del Dipartimento di
prevenzione all'interno di questo Osservatorio diventa, a nostro
modo di vedere, fondamentale. Altrettanto importante, è il ruolo
politico che può svolgere a questo tavolo l'Assessore alla sanità,
salute e politiche sociali.
Quindi quanto proposto dall'Assessore viene accolto
favorevolmente e siamo disponibili ad accettare queste modifiche e
a votarle favorevolmente.
Relativamente alla legge 7 inserita nelle premesse, per quanto
ci riguarda, è stata oggetto di una proposta di legge che
discuteremo in seguito e sarà anche motivo di confronto con
l'Assessore.
Presidente -
Aspettiamo soltanto il deposito degli
emendamenti per le modifiche.
Le modifiche sono pervenute e sono già state illustrate: credo
che possiamo passare al voto. Ovviamente la discussione generale è
chiusa e possiamo passare direttamente al voto se non vi sono altri
interventi. La votazione è aperta. La votazione è chiusa.
Presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK