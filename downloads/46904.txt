Consiglio Regionale della Valle d'Aosta - Oggetto del Consiglio n. 3252 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3252 del 8 febbraio 2024 - Resoconto
OGGETTO N. 3252/XVI - Interrogazione: "Considerazioni in
merito al comunicato stampa diffuso dall'Associazione Augusta di
Issime riguardante il Progetto DAHU".
Bertin (Presidente) -
Punto n. 61. Risponde l'assessore
Jean-Pierre Guichardaz.
Guichardaz J. (FP-PD) -
Lei interroga il Governo per
sapere se quanto dichiarato nel comunicato dell'Associazione
Augusta di Issime circa il lavoro pregresso dalla stessa svolto,
definito "di fondamentale importanza per scrivere il progetto
Interreg ora presentato" corrisponde al vero. Poi, la seconda
domanda: perché nel comunicato stampa della Regione non è stata
citata l'Associazione Augusta fra i soggetti elencati presenti
all'incontro di Chamonix per il lancio del Progetto DAHU.
Per quanto riguarda la prima domanda, si ritiene doveroso
anzitutto premettere che, da parte dell'Associazione Augusta, non è
stato diffuso un comunicato stampa, bensì un post di Facebook
(almeno così ci risulta) di soddisfazione, postato sui canali
social della stessa Associazione - a meno che non ci sia sfuggito
qualcosa -, in merito al lancio del progetto DAHU anche in vista
della futura ed auspicata collaborazione tra la Soprintendenza e
l'Associazione stessa.
Augusta, storica realtà associativa rinomata per la diffusione
della cultura locale di Issime, ha svolto, nel corso degli anni -
questo lo dico non per lei ma per chi ci ascolta - una serie di
studi sul vallone di San Grato, volti a comprendere la
colonizzazione Walser della Valle del Lys sotto molteplici profili:
sfruttamento del territorio per motivi agro-silvo-pastorali,
tipologia di insediamenti, toponomastiche, eccetera.
Proprio in virtù di tali studi e delle conoscenze acquisite,
l'Associazione Augusta è stata consultata dalla Soprintendenza per
i beni e le attività culturali in sede di stesura della proposta
progettuale DAHU (Développement et Adaptation des Occupations
Humaines en montagne), di cui io ho dato ampio conto
nell'interrogazione precedente, ma non ha preso parte attiva alla
redazione della stessa, pur essendo stata invitata a partecipare al
progetto in qualità di
partner
(questo è quello che mi
dicono gli uffici, io non ho seguito direttamente tutto
l'
iter
).
La Soprintendenza, consapevole del valore degli studi svolti
dall'Associazione Augusta, ha comunque incluso la stessa
all'interno del gruppo di lavoro per l'attuazione del progetto.
A seguito dell'approvazione della proposta progettuale in data 9
ottobre 2023 e della conseguente ammissione a finanziamento della
stessa, la Soprintendenza ha intrapreso dei contatti con
l'Associazione Augusta, al fine di formalizzare la collaborazione
della stessa in sede d'attuazione del progetto, di concerto tra
l'altro anche con il Comune di Issime, con riferimento a quello che
è l'obiettivo del progetto, cioè il tema del cambiamento climatico
proposto su scala territoriale - il Vallone di San Grato per la
Valle d'Aosta -, per un approccio interdisciplinare e innovativo
dello stesso analizzato nel suo contesto storico, il costante
adattamento dell'uomo all'ambiente nell'elaborazione mentale e
fisica del paesaggio, qui da intendersi come paesaggio culturale,
ossia come creazione congiunta dell'uomo e della natura secondo la
definizione dell'Unesco.
Si ribadisce, dunque, come la fondamentale importanza
dell'Associazione Augusta nella scrittura del progetto DAHU non
risieda tanto nella compilazione del dossier e nelle scelte
strategiche delle attività che faranno da sfondo allo studio
complessivo del vallone di San Grato, quanto piuttosto nella
quantità e qualità degli studi pregressi da essa condotti e nella
conoscenza diretta e minuta del territorio del vallone stesso.
Tali elementi sono imprescindibili per la riuscita del progetto,
perché permettono di approcciare il territorio forti di una
padronanza storica e scientifica che risulta invece assente per la
maggior parte degli altri insediamenti d'altura della nostra
regione.
Si coglie ancora l'occasione per sottolineare che la
realizzazione del Centro informativo a Issime, citata da Augusta
nella sua relazione del 30 dicembre 2022, è un'azione progettuale a
cura del Comune in qualità di partner del progetto.
Il Comune di Issime infatti, con i fondi del progetto, procederà
ad un intervento di restauro e di riqualificazione di Casa Linty
(questo anche per rispondere al collega Lucianaz), un antico
edificio a funzioni concentrate, modello abitativo affermatosi in
Valle d'Aosta tra il XVI e XVII secolo, che è oggetto di un lascito
al Comune per farne proprio la sede di un percorso di visita per
sensibilizzare sul tema dell'adattamento sostenibile ai cambiamenti
climatici e per permettere anche alle persone con fragilità e/o
disabilità - come ho detto rispondendo alla domanda del collega -
che non sono in grado di percorrere i sentieri di alta quota nel
vallone di San Grato e di conoscerne le peculiarità.
Lei mi chiede alla domanda n. 2 perché nel comunicato stampa
della Regione non è stata citata l'Associazione Augusta tra i
soggetti elencati presenti nell'incontro di Chamonix per il lancio
del Progetto DAHU: il comunicato stampa diffuso dalla Regione ha
fatto riferimento solo a quelli che sono i partner del progetto,
cioè quei soggetti sia di parte italiana che di parte francese che,
insieme al capofila del progetto, il Conseil Départemental de la
Haute Savoie, figurano nella proposta progettuale depositata e
successivamente ammessa a finanziamento.
L'Associazione Augusta, che è stata comunque invitata
ufficialmente, ha presenziato all'evento di lancio del progetto
svoltosi a Chamonix-Mont-Blanc lo scorso 19 gennaio in qualità di
portatore d'interesse, sia per il loro ruolo che si auspica abbia
in fase d'attuazione del progetto, sia in considerazione degli
studi sulla colonizzazione
walser
della Valle del Lys, di
cui è depositaria.
Presidente -
Per la replica, la parola alla consigliera
Minelli: ne ha facoltà.
Minelli (PCP) -
Guardi Assessore, io ho predisposto la
prima bozza di questa interrogazione subito dopo aver letto con un
certo stupore e sconcerto il comunicato stampa della Regione del 23
gennaio scorso, e prima ancora di leggere il comunicato stampa -
perché di comunicato stampa si tratta e non di un post su Facebook
- dell'Associazione Augusta, che è stato pubblicato lo stesso
giorno, qualche ora dopo il vostro (l'ho visto sulla testata "La
prima linea.it"): comunicato, appunto, che riguardava il lancio del
progetto Interreg, e lo sconcerto derivava dal fatto che nel vostro
comunicato non c'era neppure una riga, non tanto sulla presenza
dell'Associazione Augusta a Chamonix - cosa che poi lei adesso ha
confermato visto che, bontà vostra, l'avete invitata -, ma
soprattutto sul lavoro svolto dall'Associazione Augusta.
Perché ho avuto una reazione immediata? Per una ragione molto
semplice: da molti anni, ben prima di essere eletta in Consiglio
regionale, io faccio parte di quell'Associazione e conosco
benissimo l'enorme lavoro che è stato svolto nel tempo per la
tutela e la valorizzazione della cultura
walser
, promuovendo
degli studi e delle ricerche che hanno riguardato la storia degli
insediamenti abitativi e non soltanto la questione delle indagini
linguistiche, che hanno poi portato alla pubblicazione di
importantissimi testi, quali il dizionario
töitschu
.
Giustamente, l'Associazione nel suo comunicato esprime viva
soddisfazione per il lancio del progetto e ha ricordato che da 57
anni si occupa della valorizzazione e della salvaguardia della
comunità walser, ma dal 1991 - quindi sono più di 30 anni - ha
portato avanti gli studi approfonditi sul vallone di San Grato che,
come sappiamo, è la culla della colonizzazione walser nella Valle
del Lys.
Quegli studi sono quelli che hanno suscitato l'attenzione della
Soprintendenza regionale e sono stati di fondamentale importanza,
sono stati la base per scrivere poi il progetto Interreg ora
presentato; studi che sono peraltro sempre stati finanziati dalla
Regione Valle d'Aosta.
La Regione quindi in qualche modo avrebbe potuto mettere in
evidenza questioni a cui lei stessa ha dato impulso dando dei
finanziamenti. Ecco la ragione della prima domanda: volevo capire
se questo fondamentale lavoro veniva riconosciuto e mi sembra che
lei, in buona sostanza, abbia parlato del peso specifico
dell'Associazione Augusta.
Tra l'altro, proprio per questo progetto (il progetto ultimo,
DAHU) in due occasioni la Regione ha chiesto all'Associazione
Augusta di definire meglio il concetto di insediamento walser
proprio ai fini della definizione del progetto DAHU e questi testi
sono stati inviati.
Alla seconda domanda lei mi ha detto: "Non si è parlato
dell'Augusta perché sono stati citati i
partner
", e partner
del progetto per Issime è il Comune e non l'Associazione che è
stata comunque invitata.
Io credo che forse sarebbe stato meglio - e si sarebbe fatta più
bella figura - dire: "Ci siamo dimenticati di mettere dentro anche
l'Augusta", perché ci può stare che si citino i membri ufficiali
del progetto in qualità di partner. Però diventa veramente un po'
difficile da comprendere come non si parli di Augusta, di fronte ad
un progetto che ha potuto essere scritto grazie al suo contributo
fondamentale negli anni (e parliamo di decine di anni), in cui c'è
stato tutto un lavoro di preparazione, in particolare - e voglio
farvi riferimento - sugli studi su due località che sono Stéin e
Betti, che hanno rilevato come nel corso dei secoli ci sia stato un
passaggio ed un aumento di superficie dedicata al pascolamento
negli insediamenti a scapito delle coltivazioni. Quindi non è
soltanto una questione legata ai cambiamenti climatici - anche per
intervenire su quanto detto dal collega Lucianaz -, ma proprio per
delle trasformazioni che sono di tipo socio-economico.
In ogni caso, quello che spiace è che, in un comunicato
ufficiale di un evento importante come quello del lancio del
progetto che interessa strettamente la comunità, siano stati citati
i partner ufficiali, gli Assessori, le autorità dell'Haute Savoie,
di Chamonix, la Presidente del Forte di Bard, il Sindaco di Issime
e non una sola parola sia stata spesa sull'Associazione
Augusta!
Io credo che il compianto Don Busso, che ha dedicato la sua vita
a quest'Associazione, si sarà rivoltato nella tomba.
Noi chiediamo invece che, seppur in ritardo, si ripari a quella
che ci sembra una vera mancanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK