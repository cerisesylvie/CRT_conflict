Consiglio Regionale della Valle d'Aosta - Oggetto del Consiglio n. 305 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Precedente
Successivo
Resoconto integrale del dibattito dell'aula
Oggetto del Consiglio n. 305 del 18 dicembre 2003 - Resoconto
OGGETTO N. 305/XII - Appalto da parte della Compagnia Valdostana
delle Acque (C.V.A.) per la costruzione della nuova sede degli
uffici. (Interpellanza)
Interpellanza
Venuti a conoscenza dell'appalto in corso, da parte della
Compagnia Valdostana delle Acque (CVA), per la costruzione della
nuova sede degli uffici;
i sottoscritti Consiglieri regionali
Interpellano
L'Assessore competente per sapere:
1) se la costruzione della nuova sede degli uffici è
funzionale ad un piano industriale di investimenti e quindi di
sviluppo della CVA, oppure è un'opera fine a sé stessa;
2) se esiste un piano di sviluppo, e se sì, quali sono gli
intendimenti ed i fini socio/economici dello stesso e in che
direzione sono finalizzati gli investimenti.
F.to: Stacchetti - Comé - Viérin Marco
Président - La parole au Conseiller Stacchetti.
Stacchetti (SA) - Con l'operazione "ENEL" complessivamente
intesa, comprensiva cioè dell'acquisto totale delle centrali
idroelettriche "GEVAL CVA Produzione" e parziale della "DEVAL"
distribuzione da parte della "RAVA" tramite "Finaosta", avevamo
sperato e creduto che ci sarebbe stata una ricaduta diretta dei
benefici a favore dei nuclei familiari e di tutto il comparto
produttivo valdostano: agricoltura, commercio, industria e turismo.
Lo avevamo creduto, non perché siamo dei creduloni per natura, ma
perché l'onerosità di tale operazione era stata giustificata da più
parti politiche, proprio perché ci sarebbe stata, a medio e breve
termine, anche una ricaduta di benefici di rilevanti dimensioni
sulla collettività valdostana.
A livello industriale e in piccolissima parte a livello
turistico, con la costituzione di particolari società, qualche
beneficio in termini di sconto sulle tariffe si è ottenuto;
rimangono però tuttora fuori da questo beneficio di sconto tutte le
altre categorie, in particolar modo quelle più meritevoli, ad
esempio i nuclei familiari per la prima casa. Quanto da me detto
l'ho trovato anche in un'interpellanza presentata nel 2002 dal
Consigliere Tibaldi, che diceva:
"Riteniamo che siano 120.000
utenti, come ha detto il Presidente, che dovranno quanto prima
avere un beneficio, perché questo sarebbe il miglioramento della
qualità della vita per famiglie, per imprese minori, per negozianti
e artigiani, ed è questo l'obiettivo al quale deve punture
l'operazione "Enel-Regione"."
Ciò premesso, venuti a conoscenza dell'appalto in corso e/o
forse già assegnato, ci nasce una grossa preoccupazione che è il
motivo dell'interpellanza: gli utili dell'operazione "ENEL", ed in
modo particolare quelli della "CVA" - 1 milione di euro -, vengono
spesi in opere non necessariamente utili per l'azienda, in luogo
che per la predisposizione e l'avvio di un piano industriale di
sviluppo ed aumento della produzione in termini di kwh e di un
piano di distribuzione degli utili, con ricadute dirette sia sui
cittadini che sul comparto produttivo.
Nel momento in cui ci si prefigge un obiettivo e lo si vuole
raggiungere, bisogna impegnarsi attivamente per la ricerca delle
vie per raggiungerlo; per noi l'obiettivo primario da raggiungere è
la ridistribuzione degli utili in termini diretti, anche per
l'utente nucleo familiare prima casa.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interpellanza sottoscritta dal Consigliere
Stacchetti ha già avuto la risposta dall'interpellante, perché ha
fatto la domanda e si è già risposto dicendo che l'iniziativa è
inutile. Non pretendo di convincerlo, ma di fornire degli elementi
che possano rappresentare l'orientamento del Consiglio di
amministrazione nel momento in cui ha scelto di fare certi
investimenti.
Nel riprendere le considerazioni, la Regione, il 1° giugno 2001,
ha acquistato il ramo di azienda "ENEL", rappresentato da 25
centrali idroelettriche, e poi ha incorporato la "CVA", già di
proprietà della Regione. Ricordo che la "CVA" era l'ex "Ilva
centrali elettriche", erano le centrali di proprietà del gruppo
"ILVA", che gestiva 4 piccole centrali, assumendone anche il nome,
per cui c'è stata una fusione per incorporazione, in cui il nome di
"CVA", che era dell'incorporata, è stato acquisito
dall'incorporante.
La nuova società ha dovuto affrontare un graduale processo di
riorganizzazione aziendale per adeguare la gestione alle nuove
esigenze amministrative, commerciali e tecniche, oltre a quelle che
via via si sono presentate e si presenteranno in conseguenza
dell'apertura del mercato elettrico. Soprattutto da un punto di
vista commerciale è stata creata e potenziata la struttura di
vendita, di monitoraggio e di presenza sul mercato, nelle migliori
condizioni operative, anche attraverso la creazione di 2 consorzi:
idroenergia, per il mercato nazionale, e idroelettrica, per il
mercato regionale e di una struttura di pura commercializzazione,
cioè "CVA Trading". Per beneficio di tutti, questa è la creazione
di 2 consorzi di autoproduttori, i quali danno notevoli benefici
alle aziende che utilizzano questo tipo di formula, per cui la
ricaduta sul sistema imprenditoriale della Valle d'Aosta c'è ed è
già in funzione, nonostante voi sappiate che il mercato ha tutta
una serie di vincoli fissati dal "decreto Bersani", che via via
trovano una loro applicazione.
Prima di fare la cessione di azienda, "ENEL" aveva localizzato a
Pont-Saint-Martin il posto di teleconduzione degli impianti, in
quanto progettato anche per condurre gli impianti dell'Ossola, poi
staccati. Inoltre "ENEL" aveva dislocato gli uffici tecnici e
acquisti in palazzine ancora oggi in parte adibite ad alloggi per
dipendenti. Nella sede di Châtillon, in Viale della Stazione,
avevano invece sede gli uffici del personale, del sistema
informativo, della funzione patrimonio, della programmazione e la
liquidazione fatture passive. Il Consiglio di amministrazione, di
fronte a una presenza così frazionata e dispersiva delle funzioni
di staff - 83 persone operanti in sede distaccate su un totale di
127 unità -, ha preso la decisione di ampliare la sede di Viale
Stazione concentrando la gestione della società in un unico
edificio, compresa la teleconduzione degli impianti che, con
l'occasione, è stata completamente rinnovata per rispondere alle
nuove esigenze del mercato e di ottimizzazione dei ricavi.
La produzione di energia elettrica deve essere infatti collegata
al sistema tariffario che premia alcune fasce orarie; il rimanente
personale è concentrato nei nuclei operativi di Avise, Châtillon,
Montjovet e Pont-Saint-Martin. Il numero totale del personale del
gruppo "CVA" è di 294 unità. Inoltre, la prossima apertura della
borsa dell'energia, imporrà che il lavoro delle società commerciali
sia strettamente collegato alla gestione operativa degli impianti;
sarà quindi assolutamente necessario che le 2 funzioni operino
congiuntamente, così come unitariamente dovrà essere gestita tutta
l'amministrazione del gruppo "CVA", per ottimizzare le procedure
amministrative, di controllo, di tesoreria e di gestione
finanziaria. Conoscendo molto bene il mondo dell'impresa, il
Consigliere Stacchetti immagina che la gestione di una azienda così
articolata ha necessità di avere un nucleo operativo, che ha tutte
le sue componenti, perché tutta questa serie di sedi avrebbe creato
confusione e problemi. Non vi è la necessità di creare opere fini a
sé stesse, ma la finalità è di migliorare l'efficienza di una
struttura. La sede ampliata è assolutamente necessaria per operare
con efficienza, efficacia, coordinazione e sinergia
complessiva.
Da un punto di vista degli investimenti, la società ha un piano
decennale per un importo totale di 118 milioni di euro, in parte su
impianti esistenti - potenziamento, conservazione e ammodernamento
- e in parte su impianti nuovi, da realizzare anche con eventuale
partecipazione dei comuni interessati. Il piano di investimento è
importante, occupa tutta una serie di attività sia sull'esistente -
per mantenere in esistenza gli impianti -, sia per nuove
costruzioni. La società inoltre effettua un continuo monitoraggio
sul mercato nazionale ed anche estero, per essere in grado di
cogliere eventuali opportunità di crescita attraverso acquisizioni,
"joint venture" ed eventuali potenziamenti delle linee di
interconnessione con l'estero.
Ora - a disposizione, se eventualmente lo richiedono -, ho fatto
predisporre 2 prospetti riassuntivi che danno contezza
dell'attività di "CVA", la quale ovviamente non è in linea con dei
luoghi comuni che vorrebbero un beneficio sul singolo, il beneficio
deve essere collettivo. Ha ragione il Consigliere Stacchetti nel
dire: "attenzione, questi utili e queste risorse non possono essere
interpretate in solitudine come di competenza della "CVA"." In
realtà, l'ammissione della "CVA" nel gestire la risorsa primaria,
che è l'energia, deve essere in quanto soggetto che mette a frutto
queste nostre risorse, per creare un'azienda sana, funzionale
all'Amministrazione regionale e a tutta la comunità. Occorre
individuare un beneficio indiretto nel gestire la "CVA", e
ovviamente all'interno di questo tipo di discorso vi sono 2
attività: quella del beneficio diretto, cioè la distribuzione di
utili che vanno a finire nelle casse pubbliche, piuttosto che la
creazione di un indotto e di un'occupazione e di una
professionalità, che va a vantaggio del sistema Valle d'Aosta. Su
questo discorso concordo assolutamente.
Oggi come oggi, parlare di "attività sociali", di "interventi
sulla famiglia" con la "CVA" in questo modo, è parlare di una cosa
non realizzabile, anche se voluta, non realizzabile. Da questo
punto di vista volevo rappresentarvi il valore della produzione che
nel tempo abbiamo, lo faccio in milioni di euro, poi sono a
disposizione, se lo ritenete possiamo farne una copia: passiamo dal
valore della produzione nel 2001, di 115 milioni di euro, alla
previsione non consolidata del 2003, di 246 milioni di euro, con un
risultato netto, quindi dopo le imposte, di 18 milioni di euro nel
2001, a 44 milioni di euro del 2003. Attenzione, nel 2003 dobbiamo
conteggiare anche 31 milioni di euro di imposte pagate, imposte
dirette, quindi fate voi i calcoli con i 9/10 e tirate le
conclusioni su questo tipo di iniziativa! Ecco perché è giustamente
accoglibile la riflessione sulla destinazione di queste risorse;
fare delle affermazioni di altro genere, rischiano di essere delle
enunciazioni demagogiche.
Invito pertanto a fare una serena riflessione, onde poter
ottimizzare lo sfruttamento di una risorsa che, per la Valle
d'Aosta, potrebbe risultare fondamentale per i prossimi anni.
Président - La parole au Conseiller Stacchetti.
Stacchetti (SA) - Ringrazio l'Assessore per l'illustrazione del
caso. Chiederei, se possibile, una copia del piano decennale e di
quelle schede; a questo punto, però, mi auguro che gli uffici siano
già costituiti in funzione del piano di sviluppo, non solo per la
situazione attuale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK