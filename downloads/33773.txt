Consiglio Regionale della Valle d'Aosta - Oggetto del Consiglio n. 1842 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1842 del 8 giugno 2011 - Resoconto
OGGETTO N. 1842/XIII - Interpellanza: "Interventi nei
confronti della società Vallenergie per limitare i disservizi agli
utenti".
Interpellanza
Visti i continui disservizi provocati dalle errate
fatturazioni delle bollette di Vallenergie;
Ricordati inoltre i cronici ritardi nel ricevimento delle
bollette;
Appreso dagli organi di stampa delle continue lamentele dei
clienti e dell'allarme espresso dalle Associazioni dei Consumatori
sulla questione;
i sottoscritti Consiglieri regionali
Interpellano
il Presidente del Governo regionale per sapere:
1) a cosa sono riconducibili i continui disservizi che da
molto tempo caratterizzano i rapporti tra Vallenergie e i suoi
clienti;
2) se e come intende intervenire il Governo regionale nei
confronti della partecipata regionale Vallenergie al fine di porre
termine ai sopracitati problemi.
F.to: Bertin - Patrizia Morelli
Président
- Puisque le Conseiller Bertin est arrivé, on
revient au point n° 8 de l'ordre du jour.
La parole au Conseiller Bertin.
Bertin (ALPE)
- Grazie Presidente. Grazie anzitutto per
aver voluto posticipare questa interpellanza.
Questa interpellanza prende spunto dai continui disservizi che
negli ultimi due anni hanno caratterizzato i rapporti fra la
Vallenergie e i suoi clienti. Da due anni assistiamo a molte ondate
di disservizi, e ultimamente una nuova ondata ha caratterizzato
questi rapporti con una casistica infinita ormai di possibilità di
disservizi. Non sto qui ad illustrare le varie possibilità...c'è
anche una rassegna stampa piuttosto importante, da questo punto di
vista, che ha fatto oggetto di interventi da parte delle
associazioni dei consumatori e, in generale, di attenzione da parte
della stampa; poi, anche noi, quotidianamente abbiamo persone che
ci segnalano dei disservizi e i danni che questi comportano per i
cittadini.
Essendo noi, come Amministrazione regionale, parte di questa
società - avendone una quota -, ci chiediamo quali sono stati gli
interventi dell'Amministrazione regionale in questo senso, nel
tentativo di conoscere ed intervenire per limitare questi danni ai
cittadini, e quali sono le intenzioni per il futuro
dell'Amministrazione regionale. Grazie.
Président
- La parole au Président de la Région,
Rollandin.
Rollandin (UV)
- Per quanto riguarda la prima richiesta
di chiarimenti:
"a cosa sono riconducibili i continui disservizi
che da molto tempo caratterizzano i rapporti tra Vallenergie e i
suoi clienti"
, va precisato che Vallenergie nasce dall'esigenza
di scorporare, rispetto al ramo che era prima inglobato in DEVAL,
la gestione dei clienti; fra questi, come il collega sa, c'è tutta
una parte di circostanze legate alla fornitura di servizi per le
situazioni più difficili a livello familiare, dove non si può
intervenire oltre un certo limite, anche in carenza di pagamento da
parte dei clienti stessi, cioè i clienti che sono di "categoria
sociale". Tutta questa serie di disservizi nasce da una serie di
difficoltà nella gestione del sistema informatizzato che valutava
questi meccanismi; dopodiché, in questa fase purtroppo, si sono
accumulate una serie di pratiche legate a ricorsi e controricorsi
già rispetto alle prime risposte da parte di Vallenergie, che si
son tradotte in bollette pervenute con grande ritardo. Queste sono
le ragioni che, collegate con discorsi tecnici interni...è vero che
abbiamo un rappresentante, ma al di là di sottolineare questi
disservizi, non c'è stata la possibilità di intervenire in modo
diverso. Adesso si è provveduto, in questi ultimi mesi, ad
aumentare il numero di persone che stanno lavorando per riuscire a
recuperare queste situazioni, ma rimane purtroppo una nota triste:
le bollette di questi ultimi tempi sono per alcuni molto pesanti,
quindi ci sono richieste di rateizzazione che vengono comunque
accordate.
"Se e come intende intervenire il Governo regionale nei
confronti della partecipata regionale Vallenergie al fine di porre
termine ai sopracitati problemi"
. Il tema, a medio e lungo
termine, è il seguente: adesso si concluderà l'acquisto di DEVAL e
di Vallenergie da parte dell'Amministrazione regionale attraverso
la partecipata CVA; in quel caso il sistema che è previsto, sistema
che oggi è un derivato ENEL e che gestisce l'insieme dei clienti,
sarà ammodernato e sostituito, mentre per il periodo intercorrente,
da qui alla fine dell'anno, ci sarà un intervento specifico che a
livello di società si sta già cercando di mettere in conto, e che
dovrebbe riuscire a portare a termine quel lavoro di cui parlavo,
che è molto lungo, perché ci sono situazioni ed anomalie molto
difficili da coordinare.
Queste sono le uniche cose che posso dire per il momento. Credo
che questo cambio, che - voglio ricordare - è una delle ragioni per
cui si sollecitava, al di là del sistema di distribuzione della
DEVAL, il discorso di tutte le "questioni Vallenergie" è una delle
motivazioni per cui avevamo spinto per avere la maggioranza e non
essere in minoranza, e quindi non essere nella situazione di dover
recriminare, ma senza poter intervenire...ci auguriamo che tutto
questo - a breve e medio termine - sia risolto, naturalmente e
soprattutto nell'interesse dei cittadini.
Si dà atto che, dalle ore 10,58, assume la presidenza il
Consigliere Segretario Rigo.
Presidente
- La parola al Consigliere Bertin.
Bertin (ALPE)
- Grazie Presidente.
Sono ormai due anni e più che questa società crea dei problemi
ai valdostani e non è solo una questione di ritardo: ci sono
fatture sbagliate che creano dei seri problemi e danni ai cittadini
che, oltre alla perdita di tempo, hanno anche dei danni economici
per fatture sbagliate, ritardi, fatture impazzite, nel senso che
non corrispondono ai consumi; fra l'altro, arrivano fatture a
persone che hanno cambiato fornitore...una situazione veramente al
limite del tollerabile!
Il fatto che l'Amministrazione regionale, pur essendo
proprietaria di una parte significativa di Vallenergie, non sia in
questi anni intervenuta in modo deciso su questa società è grave;
registriamo una certa inerzia da parte del Governo regionale in
questo settore, tanto più se pensiamo che dovremo andare ad
acquistare questa società...andiamo cioè ad acquistare una società
che ha un rapporto pessimo con i propri clienti! Oltre il danno
anche la beffa, sia per l'Amministrazione regionale che per i
cittadini che, da un lato, hanno dei disservizi e, dall'altro, sono
proprietari tramite l'Amministrazione della società. Il danno e la
beffa e il fatto che tutto si risolva con l'acquisto mi pare
semplicistica come soluzione!
Ripeto: il fatto che andiamo ad acquistare una società che ha
dei rapporti pessimi con i propri clienti dovrebbe essere tenuto in
considerazione al momento dell'acquisto, perché mi sembra che
proprio non ci siamo da questo punto di vista! Sono passati due
anni e abbiamo visto ben pochi miglioramenti; questo è un fatto
grave e, a mio avviso, ci saremmo dovuti muovere con maggiore
tempestività su questi problemi. Grazie.
Si dà atto che, dalle ore 11, riassume la presidenza il
Presidente Alberto Cerise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK