Consiglio Regionale della Valle d'Aosta - Oggetto del Consiglio n. 3642 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3642 del 22 maggio 2024 - Resoconto
OGGETTO N. 3642/XVI - Interpellanza: "Risultanze delle
indagini interne svolte dall'Azienda USL della Valle d'Aosta in
merito alle segnalazioni dell'Associazione Centro donne contro la
violenza".
Bertin (Presidente) -
Punto n. 23. Per l'illustrazione
dell'interpellanza, la parola al consigliere Manfrin.
Manfrin (LEGA VDA) -
Come quest'Aula ricorderà, nella
scorsa seduta avevamo un po' affrontato il tema delle polemiche
sollevate dal Presidente di un'associazione attiva in Valle
d'Aosta, ovviamente foraggiata con denari pubblici, che si era
lasciata a dichiarazioni che hanno rimbalzato un po' da tutte le
parti, a livello nazionale così come a livello locale, e con
analisi successive queste dichiarazioni si sono rivelate un po'
fallaci. La volta scorsa avevamo evidenziato, forse un pochino di
fretta perché i tempi erano contenuti, che cosa era accaduto, cioè
la segnalazione che era stata fatta; che cosa riguardava?
Semplicemente era stato detto che delle donne giunte in presidi
sanitari pubblici nel territorio regionale per accedere
all'interruzione volontaria di gravidanza sono state negli stessi
luoghi sottoposte a indebite interferenze e pressioni da parte di
volontari consistenti nell'imporre l'ascolto del battito fetale o
nella promessa di sostegni economici o beni di consumo con il
preciso intento di dissuaderle dalla scelta di abortire,
personalissima e spesso sofferta. Una doppia segnalazione,
l'utilizzo di strumenti per far ascoltare il battito fetale e
quella che è stata definita la corruzione: l'offerta di pannolini e
di latte - beni di consumo vengono definiti, sostegni economici -
per appunto dissuadere le persone dall'abortire.
Partiamo però da quelle che poi sono state le reazioni a questa
notizia, e quali sono state le reazioni? Semplicemente l'USL aveva
prontamente detto che non risultano volontari di associazioni
pro-vita nei consultori o in Ospedale e nessuna segnalazione in tal
senso è arrivata all'azienda né da parte di cittadini, né parte di
associazioni, quindi non ci sono dei volontari che materialmente
avrebbero potuto svolgere un'azione di questo tipo e, ed eziandio
cospicuo, possiamo anche dire che, per arrivare a fare un'azione
come quella di auscultare il battito fetale, bisogna innanzitutto
avere la strumentazione, cosa che, per esempio, nei consultori non
mi pare non ci sia, poi bisogna avere del personale sanitario che
lo utilizzi, e non mi pare che i volontari delle associazioni
pro-vita possono avere questa qualifica, e poi ci va
un'autorizzazione da parte dell'USL e se l'USL stessa ha smentito
prontamente, evidentemente questo non è avvenuto.
Sulla questione della cosiddetta "corruzione con i beni di
consumo e i sostegni economici", lo stesso Movimento per la
vita-Centro aiuto alla vita, di Aosta, ha fatto sapere che non
svolge attività presso presidi sanitari pubblici del territorio
regionale e ha ovviamente anche auspicato una puntuale indagine
dell'USL che possa fare chiarezza sulle segnalazioni
denunciate.
Di fronte a questa pronta alzata di scudi, diciamo che il
presidente in questione ha un po' vacillato, perché ci ha detto:
"Noi non possiamo fornire dei dati", di fronte alla richiesta
dell'USL: "Diteci che è successo, dove e quando", "No, c'è
l'anonimato, non possiamo fornire, non ve lo possiamo dire, però è
successo. Non vi diamo alcun particolare, niente, però fidatevi, è
successo". E come ci dicono di fidarci di loro dicendo che le
segnalazioni sono tre o quattro, e non sono neanche giunte in quel
momento lì, sono giunte anche in passato, non si sa bene quando, ma
anche a breve rispetto a quando è stata fatta quella dichiarazione.
Allora io chiederei ad ognuno di noi di mettersi nei panni... non
dico di ricevere una segnalazione che immagino che per il
presidente dell'associazione in questione sia stata scioccante,
sesquipedale potrei dire, mettiamoci nei panni di una persona che
riceve una segnalazione che uno reputa gravissima e vi chiedo: ma,
secondo voi, se arrivano tre o quattro persone, voi riuscite a
ricordarvi che ce ne sono state tre o quattro o indicativamente
saremo stati tre o quattro? Quando salite nella vostra macchina e
siete in tre, dite che siete in tre o quattro oppure sapete che
siete in tre o in quattro? Allora, se c'è una nebulosità anche su
quante sono le persone che hanno segnalato una cosa, obiettivamente
già la questione parte male. Se a questo aggiungiamo il fatto che,
per loro stessa ammissione, dicono che questo può anche essere
successo più in là nel tempo, cioè è successo più in là nel tempo,
significa che una persona è arrivata da loro tempo fa, loro non
hanno fatto alcuna segnalazione, non hanno detto niente e si sono
tenuti il tutto per loro. Poi un giorno, a distanza di tempo,
guarda caso, si sono aperte le cataratte e abbiamo dichiarato,
fatto comunicati stampa e quant'altro, ma se vogliamo trovare una
motivazione all'uscita di queste dichiarazioni, cercando bene,
fortunatamente - e qui ringrazio ovviamente alcuni giornalisti e
nello specifico i giornalisti di "Repubblica", perché,
opportunamente stimolato, il presidente in questione, che non
vedeva l'ora di avere un microfono sotto il naso - dai e dai
finalmente ha svelato il perché si è prodotto in queste
dichiarazioni e la risposta è del 27 aprile 2024: "Al di là delle
storie delle donne, abbiamo considerato che questo potesse essere
un preallarme sulla scorta degli emendamenti alla 194. La nostra
denuncia nasce per dire che attiveremo un monitoraggio su questo
fenomeno", cioè, scava scava, la risposta e la motivazione è
politica, lo dice chiaramente. Siccome arrivano degli emendamenti,
noi abbiamo fatto questo bel comunicato stampa e attiveremo un
sistema di monitoraggio. È scritto nero su bianco, guardate
l'intervista fatta su "Repubblica TV" 27 aprile 2024, la volontà
politica è decisamente esplicitata in questo caso.
Allora, Presidente, credo che da parte nostra ci debba essere
semplicemente la volontà di fare una cosa: di far rispettare la
legge. Una legge oggi è attiva ed è la 194/1978, che prevede il
diritto per chi vuole di accedere all'interruzione volontaria di
gravidanza, che prevede tutta una serie di prescrizioni e prevede
anche, all'articolo 2, che i consultori familiari, istituiti dalla
legge del 29 luglio 75 n. 405, fermo restando quanto stabilito
dalla stessa legge, assistano la donna in stato di gravidanza, alla
lettera d), contribuendo a far superare le cause che potrebbero
indurre la donna all'interruzione della gravidanza. È scritto in
legge, fra le varie lettere dell'articolo 2 c'è scritto, ma questo
è legge, il problema è che non è successo neanche questo: ecco
perché ci siamo rivolti a lei ed ecco perché abbiamo deciso di
presentare quest'iniziativa. La volta scorsa lei ci ha risposto che
erano in divenire, in essere, delle verifiche, che l'USL stava
facendo per verificare che quanto denunciato non sia accaduto, e
diciamo che l'auscultazione del battito fetale evidentemente non è
previsto dalla norma e quindi è chiaro che se è accaduto, va
segnalato, su questo non c'è dubbio. L'azione che è prevista alla
lettera d), anche quando si fosse verificata, è prevista dalla
legge ma non si è verificata, perché l'USL lo conferma e anche
perché le associazioni di volontariato lo confermano, perché non
sono presenti all'interno.
Di fronte quindi a un'azione politica che è stata posta in
questo caso, abbiamo ritenuto opportuno, proprio per fugare ogni
dubbio, chiedere quali siano le risultanze delle indagini svolte e
se, alla luce dei fatti evidenziati qualora si appurasse che le
verifiche interne hanno dato esito negativo, se sia intenzione, di
concerto con l'Avvocatura regionale, avviare un'azione legale a
tutela della nostra Regione rispetto al danno di immagine
arrecatole dalla comunicazioni di cui in premessa, anche perché
effettivamente siamo purtroppo andati su tutti gli organi
d'informazione nazionali e diciamo che gli effetti non sono stati
dei migliori. La Valle d'Aosta è stata dipinta in maniera negativa
e questo ovviamente, se l'esito dell'indagine sarà negativo, non
era assolutamente dovuto.
Presidente -
Per la risposta, la parola al Presidente
della Regione.
Testolin (UV) -
Rispetto a quest'interpellanza, l'USL
della Valle d'Aosta ha confermato all'Assessorato della sanità,
salute e politiche sociali che è esclusa la presenza nei presidi
sanitari delle associazioni pro-vita in quanto non prevista e
quindi non permessa, né autorizzata e che l'ascolto del battito non
è previsto nelle linee guida del percorso dell'interruzione
volontaria di gravidanza, per cui è da escludere che quanto
segnalato sia parte dell'organizzazione o costituisca prassi
aziendale.
Per escludere invece che ci siano stati singoli episodi in cui
siano stati messi in atto comportamenti scorretti, è necessaria
un'indagine approfondita, anche in conseguenza delle genericità
delle segnalazioni del Centro donne contro la violenza rispetto a
periodi e sedi od operatori coinvolti, così come peraltro
sottolineato nel corso dell'illustrazione della stessa
interpellanza. L'indagine svolta dal Direttore della Struttura
complessa Ostetricia e ginecologia e dal Direttore dell'area
territoriale risulta quindi molto articolata e non ancora conclusa
al momento. Solo a seguito della conclusione dell'indagine, sarà
quindi possibile procedere alla valutazione riferita alla seconda
domanda, che, peraltro, spetta in primo luogo all'Azienda USL
stessa.
Presidente -
Per la replica, la parola al consigliere
Manfrin.
Manfrin (LEGA VDA) -
La ringrazio per la puntuale
risposta e anche per aver lasciato intendere che evidentemente, se
fosse confermato - e al momento è confermato - che non vi è stata
alcuna pressione, né alcuna azione di quelle descritte, è chiaro
che si configurerebbe un danno d'immagine; poi la volontà di
procedere sarà successiva ma sicuramente abbiamo stabilito un
punto. Di questo non possiamo che essere assolutamente felici,
riteniamo che queste azioni servano per scoraggiare chi, in maniera
assolutamente arbitraria e politica, dovrebbe essere portatore di
una realtà associativa che dovrebbe migliorare la vita delle
persone e non certo che deve invece denigrare le strutture della
Regione o la Regione in cui si risiede facendo delle pure
illazioni, che sono, come abbiamo già sottolineato prima,
esclusivamente dettate dalla politica. Poi so che avremo modo anche
di parlare di questo tema immagino, vista la mozione che c'è
all'ordine del giorno presentata dalle colleghe, e così potremo
sentire anche l'opinione di tutti, se vorranno parlare sicuramente
delle colleghe nel merito, ma per il momento direi che i fatti sono
agli occhi di tutti, abbiamo esposto le questioni, le risultanze ad
oggi sono quelle che ha esposto il Presidente, direi che ad oggi
non c'è nulla se non una volontà di agire politicamente contro un
Governo o contro una forza politica o diverse forze politiche con
cui magari non si concorda, quindi ci riteniamo per il momento
soddisfatti e attendiamo l'esito dell'indagine.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK