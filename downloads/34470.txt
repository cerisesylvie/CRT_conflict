Consiglio Regionale della Valle d'Aosta - Oggetto del Consiglio n. 2239 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2239 del 22 febbraio 2012 - Resoconto
OGGETTO N. 2239/XIII - Interpellanza: "Verifiche delle cause
che hanno comportato la chiusura della scuola primaria di
Saint-Pierre".
Interpellanza
Preoccupati per il crollo del controsoffitto in uno dei
corridoi della scuola primaria "J.B. Cerlogne" di Saint-Pierre, che
fortunatamente non ha provocato danni agli alunni o al personale,
ma ha causato la chiusura dell'edificio;
Sottolineate le dichiarazioni di alcune insegnanti agli
organi di stampa sul verificarsi di un distacco analogo nel locale
segreteria due anni fa, e sul susseguirsi di altri episodi più
piccoli (crepe sui muri e sui soffitti) in un edificio peraltro di
recente costruzione;
Preso atto dell'ordinanza dell'Amministrazione comunale di
chiusura delle scuole a tempo indeterminato, in attesa delle dovute
verifiche, e della decisione di spostare le lezioni in aule
"alternative" in varie strutture all'interno di
Saint-Pierre;
la sottoscritta Consigliera regionale
Interpella
la Giunta regionale per sapere:
1) per quanto tempo le lezioni scolastiche saranno svolte
nelle aule "alternative" e quando si può ipotizzare la riapertura
della scuola primaria "Cerlogne";
2) se intenda attivare un'indagine sulle ipotesi relative
alle cause di tale distacco e anche degli altri analoghi episodi
risalenti a qualche anno addietro e resi noti dagli
insegnanti.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Preoccupati per il crollo del controsoffitto in uno dei corridoi
della scuola primaria di Saint-Pierre, che fortunatamente non ha
provocato danni agli alunni o al personale, ma ha causato la
chiusura dell'edificio; sottolineate le dichiarazioni di alcune
insegnanti agli organi di stampa sul verificarsi di un distacco
analogo nel locale segreteria due anni fa, e sul susseguirsi di
altri episodi più piccoli come crepe sui muri e sui soffitti in un
edificio peraltro di recente costruzione; preso atto dell'ordinanza
dell'Amministrazione comunale di chiusura delle scuole a tempo
indeterminato, in attesa delle dovute verifiche e della decisione
di spostare le lezioni in aule "alternative" in varie strutture
all'interno di Saint-Pierre, volevamo sapere dall'Assessore per
quanto tempo le lezioni scolastiche saranno svolte nelle aule
"alternative" e se intenda attivare un'indagine sulle ipotesi
relative alle cause di tale distacco e anche degli altri analoghi
episodi risalenti a qualche anno addietro e resi noti dagli
insegnanti. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président. Ringrazio la
collega Fontana per questa iniziativa che ci dà la possibilità di
parlare di un tema che, pur essendo di competenza comunale,
riguarda l'intera comunità scolastica e la sicurezza dei nostri
ragazzi.
Per essere puntuali sulle domande, l'Amministrazione comunale ha
affidato un incarico professionale per valutare la situazione. La
relazione del professionista non è ancora pervenuta, ma, dalle
prime rilevazioni illustrate in sede di Consiglio comunale dallo
stesso tecnico, il rientro degli alunni non sarà immediato: ecco
perché il Comune ha dovuto subito attivarsi per trovare una
soluzione che evitasse disagi e soprattutto garantisse degli
elementi di continuità didattica e logistica. L'Amministrazione
comunale, di concerto con il dirigente scolastico e informandone
prontamente anche l'Amministrazione regionale, quindi il 15
febbraio ha effettuato dei sopralluoghi congiunti per verificare, a
garanzia della parte didattica e del mantenimento del modulo
didattico e del team degli insegnanti, che non andasse a
stravolgere il tutto, aule e sede di segreteria negli altri locali
scolastici di pari ordine dell'istituzione Cerlogne e in
particolare nel comune di Sarre (tre classi), Aymavilles (due
classi e segreteria), Villeneuve (due classi) e Arvier (due
classi), quindi nella stessa cintura limitrofa, medesima comunità
montana e stessa zona; in attesa del rientro gli alunni, i docenti
e segreteria saranno dislocati in questi locali.
Per quanto riguarda invece la seconda questione, le indagini
hanno diverse sfaccettature, nel senso che c'è sicuramente
un'indagine per capire questo, ma la nostra preoccupazione è di
comprendere nell'insieme se ci fossero delle situazioni analoghe.
Il Comune si è subito attivato per capire le cause del distacco nel
medesimo incarico, quindi si capirà dalle risultanze che poi
condivideremo. Per quanto concerne invece il secondo punto...del
precedente...notizia che abbiamo appreso anche noi dai giornali, la
notizia è pervenuta all'Assessorato solo nelle attuali circostanze.
Occorre richiamare il fatto che effettivamente le competenze sono
comunali, ma, al di là delle competenze, la nostra azione si è
orientata in questi ultimi anni verso il massimo supporto agli enti
locali da parte dell'Amministrazione regionale anche attraverso un
piano straordinario di investimenti, proprio per evitare tali
situazioni, perché le risorse in campo è necessario metterle e
investirle.
Concordando nel 2007 un piano con i Comuni quindi abbiamo creato
un bando, con dei finanziamenti che vi citerò, per dare la
possibilità ai Comuni di verificare, visto che le competenze sono
loro...se ci fossero dei problemi di manutenzione, di sicurezza e
di adeguamento e di attingere a questi fondi con delle richieste.
Tale piano a partire dal 2007 fino ad oggi ha interessato più di 50
comuni, quindi significava che l'esigenza c'era, e 120 interventi
per un totale di quasi 16.000.000. Qualche settimana fa, e prima di
questo caso, ho sottoposto all'attenzione della Giunta un ulteriore
finanziamento di 2.000.000 provvidenziale, perché andrà a dare la
possibilità al Comune di Saint-Pierre di fare richiesta per
attingere ad un intervento che, anche se cospicuo, sarà coperto da
questi ulteriori 2.000.000; quindi il piano dal 2007 alla fine del
2012 con questi ulteriori 2.000.000 sarà di 18.000.000. Crediamo
quindi che sia stato da parte nostra e in generale
dall'Amministrazione una presa in carico che oggi bisogna però
monitorare per evitare che ci siano altri problemi.
L'amministrazione locale, fra l'altro, ha beneficiato già su
questo edificio di un altro finanziamento, questo significa che c'è
la necessità già di intervenire; nel 2007 avevano richiesto un
intervento e questo è stato finanziato con 121.000 euro, ma non per
la sistemazione di cedimenti strutturali, si vede che il problema
si è verificato dopo. Condivido la necessità di capire le cause e,
come dicevo, non solo indagini conoscitive su questo edificio, ma
su edifici di analoghe caratteristiche, per capire se è possibile
vedere se tipo...logicamente ci sono delle situazioni analoghe.
Questo lo abbiamo fatto al di là del caso in oggetto, il Servizio
manutenzione stabili dell'Assessorato delle opere pubbliche già
nello scorso anno ha avviato una prima verifica sistematica su tali
problematiche, a seguito di altri episodi, su quelle di competenza
regionale. Su quelle di competenza comunale invece ho personalmente
richiesto in data 4 agosto all'Assessorato dei lavori pubblici le
risultanze sia di quelle su competenza regionale che comunale e ho
inviato una nota in data 20 corrente mese, a seguito di questo
episodio, a tutti gli enti locali, invitandoli - non potendo noi
invadere delle competenze, ma potendo noi monitorare - con azioni
dirette ad attuare verifiche preventive su tutti gli immobili di
loro competenza, in modo da avere una situazione definita e
successivamente valutare il da farsi.
Presidente
- La parola alla Consigliera Carmela
Fontana.
Fontana (PD)
- Grazie Presidente. Voglio ringraziare
l'Assessore per la risposta puntuale. Ho voluto presentare questa
interpellanza pur sapendo che non era di competenza regionale,
l'impegno esistente da parte dell'Amministrazione e le risorse
messe per queste scuole, perché sono preoccupata...a parte tutti i
soldi che abbiamo stanziato...accadono tali cose e, sapete bene, se
fosse successo di giorno, quello che sarebbe potuto succedere! Per
fortuna, non è successo niente, non è che ci dobbiamo rompere la
testa, ma sarebbe potuto succedere. In una struttura nuova queste
cose non devono succedere, capisco che nelle strutture che hanno
tanti anni questo possa capitare, anche se bisogna fare il
possibile per prevenire tali problematiche nelle scuole. Tutte le
domande che le volevo fare me le ha anticipate, perché si è già
attivato per fare questo incontro con gli enti locali, perché era
quello che volevo chiedere. Anche se non sono scuole regionali, noi
abbiamo l'obbligo di dare la massima sicurezza prima di tutto ai
bambini, ma poi alle famiglie...queste cose non devono succedere.
Mi auguro che si risalga a quello che è successo, perché chi ha
costruito tale scuola ne dovrà rispondere, perché non si può
mettere in pericolo...
(interruzione del Presidente della Regione, fuori
microfono)
...perché, da voci che mi sono arrivate, la cosa non è semplice
come noi pensiamo, che sia solo il crollo del soffitto: sembra che
tutta la struttura stia cedendo. A questo punto, quando diamo dei
lavori...
(nuova interruzione del Presidente della Regione, fuori
microfono)
...ho capito Presidente...può capitare, però lei pensi a cosa
poteva succedere! Comunque stiamo facendo il possibile, staremo
attenti anche per il futuro e diamo la nostra massima attenzione a
tali problematiche. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK