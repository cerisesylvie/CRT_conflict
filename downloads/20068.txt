Consiglio Regionale della Valle d'Aosta - Oggetto del Consiglio n. 53 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula
Oggetto del Consiglio n. 53 del 24 settembre 2003 - Resoconto
OGGETTO N. 53/XII - Eventuale progettazione di una pista
forestale in Comune di Courmayeur. (Interrogazione)
Interrogazione
Preso atto che, nel corso dell'estate, sono state pubblicate
sulle pagine locali di un quotidiano nazionale tre lettere di
protesta nei confronti del progetto di costruzione di una pista
forestale in Comune di Courmayeur, dalla località "Plan Gorret"
alla località "Tirecorne";
Osservato che le argomentazioni poste alla base delle
proteste appaiono degne di considerazione;
Ritenuto, tuttavia, che sia opportuno ottenere ulteriori
elementi per un approfondimento della problematica;
il sottoscritto Consigliere regionale
Interroga
l'Assessore competente per sapere:
1) se è in corso di progettazione una pista forestale in
Comune di Courmayeur, a monte del Plan Gorret e, in caso
affermativo, a quali reali esigenze risponderebbe l'opera;
2) quali sarebbero le caratteristiche tecniche della pista
(larghezza, lunghezza, copertura, necessità di opere di sostegno,
caratteristiche di queste ultime, ecc.);
3) se la pista verrebbe utilizzata anche per la
ristrutturazione di vecchi edifici posti sul percorso.
F.to: Curtaz
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Rispetto al primo quesito posto,
"se è in
corso di progettazione una pista forestale in Comune di
Courmayeur"
, in effetti, il progetto definitivo esecutivo è
stato affidato, con deliberazione di Giunta, in data 23 novembre
1998, al gruppo di progettazione "Chatrian Grato e Mazzucco Fabio",
all'epoca il Dirigente era il Dott. Verthuy e il Coordinatore del
ciclo il Dott. Luca Dovigo. Il Comune di Courmayeur ha concesso la
concessione edilizia in data 16 novembre 2001, la Giunta regionale
ha approvato il progetto definitivo in data 17 dicembre 2001, con
deliberazione n. 4871. I progettisti, in data 8 aprile 2002, hanno
consegnato gli elaborati esecutivi del primo lotto fra la sezione I
e la sezione 101; la Giunta non ha ancora approvato il progetto
esecutivo del primo lotto.
Rispondo alla seconda parte della prima domanda, cioè
"a
quali reali esigenze risponderebbe l'opera"
: permettere di
accedere agevolmente con mezzi meccanici ad una vasta area boscata,
attualmente in stato di deperimento per l'assenza di cure
colturali, indi consentire ai proprietari di accedere alle
proprietà di La Suche e di Tirecorne per la ristrutturazione degli
alpeggi e di costituire una via di penetrazione per le
utilizzazioni boschive e per l'intervento dei mezzi antincendio. Il
comprensorio boscato, composto da fustaie miste con abete rosso
dominante sul larice, presenta, a parere dei nostri servizi
forestali, delle caratteristiche selvicolturali di notevole e
grande interesse, sia per le potenzialità produttive, qualitative e
quantitative; già attualmente la provvigione media supera i 200
metri cubi/ettaro. Il comprensorio boscato interessato dalla strada
ha una superficie di 210 ettari, suddivisa in 11 particelle
forestali. La ripresa, cioè la massa utilizzabile nel decennio, con
applicazione di tecniche selvicolturali, è di ben metri cubi 9.555,
per intenderci: è un bosco di un grosso interesse selvicolturale
che deve essere assolutamente protetto. Questa è la sintesi delle
valutazioni tecniche dei servizi selvicolturali e della guardia
forestale.
Rispetto al secondo quesito, la lunghezza totale della pista è
di metri 3.695, con pendenza media di 10,33%. Il primo lotto si
sviluppa per metri 1.254. La sede viabile ha una larghezza di metri
3 con cunetta a monte di metri 0,50. Nei vari tratti le pendenze
variano fra il 3% e il 14%; per brevi tratti raggiunge il 17%. Le
murature in pietrame e malta variano in altezza in funzione delle
pendenze trasversali. Esse variano da un'altezza totale di metri
1,50 a metri 5,50. L'altezza visibile sarà tuttavia inferiore in
quanto parte della muratura verrà ricoperta con terra di riporto.
La lunghezza totale di muri, sommando i vari tratti, è di circa 350
metri.
Rispetto al terzo quesito,
"se la pista verrebbe utilizzata
anche per la ristrutturazione di vecchi edifici posti sul
percorso"
, presumo di sì e ho già dato la risposta precedente,
potendo raggiungere anche gli alpeggi a monte, ma preciso che,
all'atto della progettazione di strade forestali e intrapoderali,
si effettua sempre uno studio generale del comprensorio, al fine di
soddisfare sia le esigenze forestali di cui ho parlato, che quelle
agricole e di servire gli agglomerati urbani o i singoli fabbricati
privi di viabilità. Nel caso specifico la strada forestale
permetterebbe, ripeto, anche di raggiungere i fabbricati degli
alpeggi di La Suche e di Tirecorne.
Président - La parole au Conseiller Curtaz.
Curtaz (Arc-VA) - Ringrazio l'Assessore per la sua risposta di
carattere notarile. Vorrei fare alcune osservazioni meno notarili
su questa pista forestale, sulle piste forestali nella nostra
regione, in generale, sulle strade poderali.
Lei mi ha detto che questa pista forestale fu prevista da un
progetto esecutivo del 23 novembre 1998, quindi è un'opera che era
da sei anni - un iter piuttosto lungo - in discussione. Credo che
fosse in discussione, perché vi sono molte persone che dubitano
della necessità dell'opera e soprattutto delle conseguenze sotto il
profilo ambientale e turistico che l'opera provocherà, anche perché
lei sa - anche se poi le strade bisogna giustificarle - che in
genere chi realizza queste strade - le potrei fare degli esempi del
passato - ha più interesse ad arrivare a degli edifici da
ristrutturare che a salvaguardare i boschi. In genere le esigenze
dei boschi servono per la relazione introduttiva del progetto, però
se andiamo a vedere i nomi delle persone interessate - non mi
riferisco nello specifico a questo caso, ma dico in generale -,
vediamo sempre che vi sono dietro degli interessi particolari che
sono ben più "interessanti" di quelli boschivi.
La cosa però dovrebbe, caro Assessore e membri della Giunta,
farvi riflettere, perché a noi non sembra un caso che questa
estate, ancor più che le scorse estati, i giornali locali siano
stati, non dico tempestati, ma certo intensamente interessati da
lettere di protesta di turisti. I turisti, infatti, più di noi si
rendono conto degli impatti ambientali che queste strade provocano.
Queste strade, spesso inutili, sono spesso sovradimensionate, mal
costruite o, meglio, costruite secondo tipologie non rispettose
dell'ambiente e della morfologia del terreno. Basta andare in
Svizzera o in Austria per vedere come strade di questo tipo,
poderali, agricole, eccetera, siano costruite con altri criteri,
più rispettosi dell'ambiente. Deve farci riflettere però questo
fatto, ripeto, che sempre più i turisti da Courmayeur, da
Champorcher, da Cogne, eccetera, denunciano questo modo di utilizzo
del territorio e io la invito - ma forse l'Assessore Vicquéry lo
avrà già fatto -, invito tutti i consiglieri a rileggere l'indagine
statistica che aveva fatto "Il Sole 24ore" sul turismo in Valle
d'Aosta. Facendo un sondaggio fra i turisti che vengono in Valle
d'Aosta, l'indagine ha accertato che al primo posto fra gli
interessi del turista vi è quello di avere un ambiente rispettato.
Il Casinò, gli alberghi, i servizi sono tutte cose che a livello di
percentuale di interesse vengono molto dopo nelle esigenze dei
turisti. Quando parliamo di turismo, allora, dobbiamo anche tener
conto di queste cose.
Non a caso questa mia interrogazione è stata presentata ad
inizio di legislatura, perché voglio augurarmi un cambio di
mentalità di questo tipo, che riguarda non solo il fatto di fare o
meno una strada, ma concerne anche - e qualche volta soprattutto -
la tipologia della strada, perché spesso, se si costruisse con
maggior discernimento, i danni ambientali, i danni estetici, i
danni per l'economia turistica sarebbero minori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK