Consiglio Regionale della Valle d'Aosta - Oggetto del Consiglio n. 1604 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
COMMERCIO
INFORMAZIONE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1604 del 8 giugno 2022 - Resoconto
OGGETTO N. 1604/XVI - Interpellanza: "Intendimenti in merito
alla realizzazione del "Marchio Ombrello" e al coinvolgimento di
'Testimonial' nelle campagne di comunicazione a sostegno
dell'offerta turistica".
Bertin (Presidente) -
Punto n. 26. Per l'illustrazione
dell'interpellanza, il consigliere Baccega.
Baccega (FI) -
Quest'interpellanza nasce dal fatto che in
questi due mesi di trattative intense di tanto in tanto sui media
uscivano alcuni aspetti programmatici che diventavano
significativi, o nella maggioranza dei ventidue o nella maggioranza
dei diciotto o nella maggioranza dei ventiquattro, non si capiva
bene, e uno di questi punti era il richiamo al "Marchio Ombrello"
che ovviamente tutti conosciamo. Nelle anticipazioni che venivano
fatte, c'era sempre questo elemento programmatico saliente che
tutti richiamavano.
Voglio fare un po' di storia, anche per tornare un po' indietro
nei percorsi a suo tempo fatti. Era il 7 aprile 2016 quando la
Giunta regionale decise di creare il così chiamato Marchio
Ombrello, destinato a ricomprendere tutte le declinazioni relative
ai differenti marchi presenti in Regione sotto un unico tetto e
caratterizzando, ma soprattutto promuovendo, le importanti sinergie
che si devono sviluppare, come lei ben sa sicuramente, tra turismo,
agricoltura, cultura, territorio, qualità, ma anche localizzazione
delle imprese. Tutto questo perseguendo una logica di
marketing
che voleva rafforzare l'accoglienza per supportare
i nostri prodotti: parlo della Fontina, del lardo di Arnad, i
prosciutti di montagna; ma non solo, anche sicuramente i nostri
percorsi culturali, la nostra enogastronomia e le nostre
specificità. Se ho dimenticato qualcosa è perché sono tante le
opportunità che noi abbiamo nella nostra regione, soprattutto parlo
anche di quelle in termini di attività sportive da praticare.
Era lo spot del 2015
Estate lovevda
, che aveva dato
grandi risultati e aveva fatto subito circa 190 mila
visualizzazioni, ed era quello il marchio che aveva evidenziato la
necessità di racchiudere sotto un unico marchio tutta l'offerta
della Valle d'Aosta. Quindi ci stiamo chiedendo che cosa si sta
facendo con il Marchio Ombrello, chi lo sta elaborando, quanto
costa; sono domande che non fanno parte dell'interpellanza, però
sarebbe importante capire su questo tema quali passi avanti si sono
fatti.
Dico anche che c'era stato uno studio del 2015 condotto
dall'Università della Valle d'Aosta, dove si evidenziavano circa
cento marchi presenti nelle differenti declinazioni e opportunità
in Valle d'Aosta. E tutti noi riteniamo che far veicolare il
marchio unico Valle d'Aosta - questo credo che sia l'obiettivo
principale di marketing; torno un po' alla mia vecchia professione
- credo che sia una grande opportunità per tutti, ma soprattutto
per la nostra regione. I marchi più o meno sconosciuti o più o meno
conosciuti saranno certamente rafforzati dal Marchio Ombrello. Non
credo e non mi pare che ci sia un'inversione di tendenza rispetto a
questo obiettivo programmatico.
Certo, il marchio Valle d'Aosta deve prevalere e deve essere a
sostegno di tutti gli altri marchi. Ricordo che all'epoca ci fu
qualche resistenza, in quanto ognuno - parlo degli addetti ai
lavori - pensava che il proprio marchio dovesse essere superiore a
quello della Valle d'Aosta o che il Marchio Ombrello avrebbe in
qualche modo portato confusione. Per noi non è così, ribadiamo che
le sinergie portano solo vantaggi a tutti e spero che questo
messaggio sia fortemente recepito anche dai nostri operatori.
Le domande sono: quando sarà realizzato? Quali caratteristiche
avrà questo marchio per racchiudere tutte le opportunità? C'è un
esempio molto chiaro, che è quello Südtirol che ha dato risposte
importanti. Poi, quali campagne di comunicazione sono state
avviate? Abbiamo visto lo
spot
30 secondi che è in onda in
questi giorni sui
media
. E se si è pensato di coinvolgere
eventuali
testimonial
nelle campagne da pianificare; le
future, perché questa è già pianificata, dove ci sono le immagini
splendide della nostra regione. Attendo una sua risposta.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega. Anche questa
domanda richiederebbe un sacco di tempo e dibattito; cercherò di
leggere le cose scritte, senza divagare come al solito.
La prima domanda: quando sarà realizzato il "Marchio Ombrello".
Come è noto l'adozione di un marchio ombrello regionale è uno degli
obiettivi strategici del programma di legislatura, questo significa
che abbiamo davanti ancora qualche tempo per lavorare,
compatibilmente con le tenute delle varie maggioranze.
Vorrei ricordare a questo proposito che creare un marchio
ombrello regionale non significa soltanto adottare un segno grafico
efficace e condiviso, e già questo non sarebbe un risultato banale,
perché riuscire a condensare in un simbolo la ricchezza del nostro
territorio è un risultato tutt'altro che scontato. Una volta creato
il Marchio Ombrello, occorre poi svilupparlo nelle diverse
applicazioni, come minimo quella a uso turistico e il marchio di
qualità per le produzioni agricole, come ha ricordato lei, e poi
investire per farlo conoscere. Si sa che per affermare la notorietà
e la reputazione di un marchio occorrono anni.
L'operazione più complessa però sta a monte, come lei mi insegna
e avendo ricordato di essersi impegnato anche in questo ambito: si
tratta di definire quale promessa di valore si vuole che il marchio
rappresenti per turisti, clienti e consumatori. In proporzione a
quella promessa più o meno ambiziosa deve infatti corrispondere
l'impegno da parte del sistema produttivo regionale a garantire
standard qualitativi certificabili, a fronte della possibilità di
esporre il marchio territoriale, in particolare nella sua versione
proprio di marchio di qualità, su prodotti e servizi. Senza questo
passaggio il marchio rimarrebbe soltanto un segno privo di
contenuto, un bel marchio, ma poi alla fine con poco contenuto.
Quest'operazione comporta un importante lavoro di concertazione sia
tra diverse strutture regionali, lei ricordava il turismo,
l'agricoltura ma anche l'artigianato, cioè tutti quegli ambiti che
in qualche modo intercettano la necessità di avere una
riconoscibilità anche attraverso un luogo simbolo, sia tra
Amministrazione regionale e operatori economici, che ovviamente
devono riconoscere nel marchio un valore aggiunto e, anzi, un
brand
.
La domanda due: quali caratteristiche avrà il Marchio Ombrello
per racchiudere a sé tutte le opportunità della Valle d'Aosta? Per
elaborare diverse applicazioni del Marchio Ombrello e definirne il
regolamento d'uso, si intende procedere secondo le linee d'azione
che le dirò.
Intanto si eviterà di anteporre alla fase di elaborazione
grafica del marchio uno studio preliminare della
brand
identity
, come prevedeva la deliberazione che lei ha ricordato
del 2016, con un evidente risparmio di tempo e di costi. Quale base
concettuale per l'ideazione del marchio sarà adottato il
posizionamento della marca Valle d'Aosta che è stato definito nel
2019, in attuazione alla delibera 1168 del 30 agosto 2019. In
questo modo si garantirà anche una maggiore coerenza della
strategia di comunicazione regionale nel suo complesso.
Per disegnare il nuovo Marchio Ombrello regionale, anziché
creare un elemento simbolico totalmente nuovo, si partirà dal
marchio di promozione regionale già in uso, il cosiddetto "Marchio
Cuore". In questo modo, nella misura in cui si riuscirà a
conservare nel marchio ristilizzato una riconoscibilità del marchio
di provenienza, si capitalizzeranno gli sforzi profusi negli ultimi
sedici anni per costruire e consolidare il patrimonio di notorietà
del marchio promozionale regionale, nonché l'attività per
sensibilizzare le amministrazioni e gli operatori turistici
regionali in merito all'importanza di concorrere alla più ampia
diffusione del marchio.
Inoltre si ricercheranno soluzioni grafiche che consentano di
semplificare il logotipo Valle d'Aosta Vallée d'Aoste ora in uso,
in modo da ottimizzarne la leggibilità, pur conservando comunque la
rievocazione del profilo delle valli e delle vette nel disegno
delle lettere V e A; come lei sa, dietro a questo logo e anche ai
font
esiste una logica proprio grafica di pensiero.
A partire dal Marchio Ombrello base, riservata agli attori
istituzionali, quindi Assessorati regionali e Office Régional du
Tourisme, saranno elaborati gli adattamenti destinati all'uso in
associazione con altri marchi, marchio di qualità della Valle
d'Aosta e un'eventuale applicazione per i prodotti DOP e IGP.
Il nome Marchio Ombrello sarà adottato unitariamente a un
regolamento d'uso che ne codifichi sia le regole di concessione a
soggetti esterni all'Amministrazione regionale, sia le situazioni
in cui corre l'obbligo per le istituzioni regionali di qualsiasi
settore di utilizzare il Marchio Ombrello. Il marchio e le sue
diverse declinazioni, saranno quindi registrati per evitarne usi
non consentiti. Il nuovo marchio e le relative regole d'uso saranno
condivisi con gli
stakeholder
regionali, in modo da
governare e accelerare il più possibile la transizione dal marchio
di promozione regionale attuale, l'attuale Marchio Cuore, al nuovo
Marchio Ombrello regionale nelle sue diverse declinazioni
d'uso.
L'Office Régional du Tourisme, come noto, vende - le faccio solo
quest'integrazione - in tutti gli uffici del turismo alcuni
articoli di
merchandising
con il logo Cuore Valle d'Aosta.
Si tratta di pochi articoli in uso comune e di modico valore, mai
oltre i 15-20 euro: borracce, tazze,
shopper
, zainetti,
berretti, cappellini, guanti, eccetera. L'obiettivo è quello di
migliorare l'esperienza di visita presso gli uffici del turismo e
di stimolare e massimizzare il numero degli oggetti venduti con la
finalità di veicolare il logo Cuore; anche questo è un modo per
diffondere e aumentare la conoscibilità e, al tempo stesso, la
reputazione del marchio. Al momento l'attività commerciale svolta
dagli uffici del turismo è di tipo complementare e ancillare
rispetto all'attività istituzionale principale che rimane
l'informazione e l'accoglienza turistica. Quindi, nella prospettiva
di spingere sulla valorizzazione e veicolazione del Marchio Cuore,
abbiamo assegnato al direttore generale dell'Office Régional du
Tourisme l'obiettivo dirigenziale di esaminare e analizzare, da
tutti i punti di vista, quindi giuridico, contabile e fiscale, la
prospettiva evolutiva di un'intensificazione dell'attività
commerciale presso gli uffici del turismo, che potrebbe affiancarsi
a quella istituzionale, fino a diventare eventualmente anche
prevalente.
Quali campagne di comunicazione sono state avviate e con quali
mezzi? Sono state avviate molteplici campagne di comunicazione sul
mercato italiano e sui mercati esteri. Si è trattato di campagne
sia trasversali di rafforzamento della marca Valle d'Aosta, sia di
campagne verticali per promuovere specifici segmenti dell'offerta
turistica, in particolare di quella
outdoor
, della cultura
dell'artigianato di tradizione, dell'enogastronomia, nonché di
quella destinata all'offerta per famiglie e quella legata agli
eventi. Altrettanto ampia è stata la gamma dei mezzi utilizzati,
che spaziano dalla televisione alla carta stampata, dalla radio
alla comunicazione
digital
, senza dimenticare l'utilizzo, in
collaborazione con l'Office, dei
social
Facebook e Instagram
e dell'aggiornamento costante del sito Lovevda. A questi mezzi
vanno aggiunti i progetti promo pubblicitari realizzati nell'ambito
di importanti manifestazioni sportive, come ha ricordato lei, quali
da ultimo il Giro d'Italia, i numerosi viaggi di familiarizzazione
per giornalisti e
tour operator
, che sono stati organizzati
che hanno generato numerosi articoli e alcuni contratti. Si tratta
di talmente tante azioni che diventa quasi impossibile elencarle
tutte nei tempi consentiti dalla risposta alla sua interpellanza,
pertanto - se vuole - le metto a disposizione un elenco scritto che
riporta puntualmente le varie attività svolte da gennaio a oggi e
di quanto fin qui pianificato per l'estate prossima; poi glielo
posso consegnare.
Alla domanda 4: si intendono coinvolgere i
testimonial
nelle campagne da pianificare? La campagna pubblicitaria televisiva
che, come si è detto, è finalizzata a consolidare l'attrattività
del brand Valle d'Aosta, sul mercato turistico italiano adotta un
format
pubblicitario che, come lei ha potuto constatare, non
prevede il ricorso a testimonial. È una scelta: altre Regioni hanno
preso qualcuna un attore, qualcun'altra una persona più nota, noi
abbiamo ritenuto di andare in un'altra direzione. Però
l'Assessorato si avvale invece di testimonial nella comunicazione
pubblicitaria legata a particolari segmenti dell'offerta turistica
regionale. Nel 2021 l'Assessorato ha infatti sottoscritto un
contratto promo pubblicitario per la Federazione Italiana Sport
Invernali, la FISI, per promuovere la Valle d'Aosta attraverso
l'immagine pubblica degli atleti Federica Brignone, Federico
Pellegrino e Francesco De Fabiani. Le aggiungo solo che anche tutte
le iniziative di sostegno alle attività sportive, lei l'ha
ricordato come importante anche quello come veicolo di
comunicazione e di promozione, presuppongono un disciplinare molto
dettagliato di uso del marchio della Regione Valle d'Aosta. Lei
avrà visto che sempre di più nelle nostre manifestazioni sportive
compare soprattutto il Marchio Cuore, il nostro logotipo, e devo
dire che quest'aspetto, sempre più condiviso anche con gli
organizzatori, dà un traino e fa da traino al nostro Marchio
Ombrello, aumentandone sempre di più la conoscibilità, la
diffusione e la reputazione.
Presidente -
Per replica il consigliere Baccega.
Baccega (FI) -
Grazie Assessore, per la risposta
sicuramente esaustiva. La cosa importante è che si sia dato al
direttore generale dell'Office un incarico, e mi auguro che ci sia
un obiettivo che ha dei tempi e che ha dei momenti in cui ci si
deve confrontare su questo tema.
È vero che è un tema complesso, non è che lo possiamo risolvere
con un'interpellanza o una mozione, però credo che a questo punto,
lo abbiamo detto insieme, è dal 2016 che ci lavoriamo, poi ci sono
state una serie di interruzioni, cambi di governi, eccetera. La
sensazione che ho e la convinzione che abbiamo tutti è che sia una
buona operazione e una cosa che deve essere portata a termine,
l'auspicio è che vada a completarsi al più presto.
Il
brand identity
è del 2016, è vero, ma da lì sono
cambiate un po' di cose e vanno sviluppati alcuni passaggi. Poi c'è
quella parte di burocrazia che è sicuramente complessa, le regole
per l'uso del marchio. Ho la sensazione che lì si debba costruire
un organismo, anche solo ridotto, dove chi si occupa di
marketing
e comunicazione vada in quella direzione, chi si
occupa di quella parte burocratica vada nell'altra direzione e poi
insieme si fa un tavolo di concertazione, mi auguro per arrivare a
chiudere al più presto questo percorso, perché è sicuramente
importante.
Come si misurano queste azioni? Si misurano con i ritorni, con
il numero di turisti. Credo che da quest'anno, l'anno prossimo e
anche l'anno passato siamo stati avvantaggiati un po' dal tempo, un
po' da una serie di situazioni, perché c'era la necessità di uscire
nuovamente, di tornare alla libertà, e la nostra regione è stata
pronta, sono stati pronti gli operatori. Credo che avere già quel
marchio pronto e portarlo all'attenzione di tutti, possa
ulteriormente dare sbocco, per esempio alla terza stagione sulla
quale bisognerà lavorare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK