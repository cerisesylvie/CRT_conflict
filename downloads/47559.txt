Consiglio Regionale della Valle d'Aosta - Oggetto del Consiglio n. 3812 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3812 del 11 luglio 2024 - Resoconto
OGGETTO N. 3812/XVI - Interrogazione: "Tempistiche per
l'erogazione del test del DNA fetale nell'ambito degli screening
prenatali".
Bertin (Presidente) -
Punto n. 26. La parola
all'assessore Marzi per la risposta.
Marzi (SA) -
Il test del DNA fetale è erogato
gratuitamente dall'Azienda USL dal 1° luglio 2024. Con la delibera
97/2014 la Giunta ha approvato l'introduzione del test nei LEA
aggiuntivi regionali, garantendone quindi la gratuità a tutte le
donne che lo desiderano, senza alcun limite di età. Si tratta di
una scelta che pone la nostra Regione all'avanguardia nel panorama
nazionale nell'offerta degli esami prenatali. Nel resto d'Italia
infatti il test è offerto a pagamento, in forma privatistica, con
costi molto elevati a carico delle famiglie, oppure è soggetto a
limitazioni o è erogato solo nell'ambito di "progetto pilota".
Ritengo opportuno ricordare che del tema si era già interessato
anche il collega Baccega e per questo, con la citata delibera di
Giunta 97 del febbraio 2024, abbiamo dato seguito finalmente
all'impegno che abbiamo assunto in sede di approvazione del DEFR
nello scorso mese di novembre. Il tempo intercorso tra la data di
approvazione della delibera di febbraio sino all'attivazione del
servizio il 1° luglio è stato impiegato amministrativamente dalla
struttura dell'Azienda USL per la procedura di gara pubblica
necessaria all'individuazione dell'operatore economico preposto
all'erogazione del test. La procedura ha comportato l'espletamento
di tutte le attività amministrative connesse, come, ad esempio,
controlli previsti dal codice degli appalti, redazione e
sottoscrizione del contratto, predisposizione delle agende,
attività di formazione, predisposizione della procedura aziendale,
aggiornamento del programma informatico con inserimento del codice
di esenzione e predisposizione del consenso informato. Questo è un
altro ambito nel quale si dimostra come quanto diceva oggi il
presidente Lavevaz rispetto alla differenza tra quello che si vuole
fare e poi dare concretamente gambe a quanto invece si fa. Tutto
questo si è reso necessario, oltre che per bandire la gara pubblica
per l'affidamento del servizio, anche per fornire le corrette
indicazioni a tutto il personale operante e per il corretto
espletamento di tutte le attività necessarie a effettuare
quest'importantissimo test.
Sempre in tema di introduzione nei LEA di nuovi servizi
aggiuntivi gratuiti a carico del bilancio regionale, lo scorso 8
luglio abbiamo deliberato di affiancare alla tradizionale
agopuntura l'applicazione della
dropping
terapia, altro tema
trattato spesso in Consiglio, una pratica non invasiva utile alla
gestione del dolore, in particolare nei casi di gravidanza, per gli
effetti collaterali delle terapie oncologiche e per le cefalee e i
dolori cronici dell'apparato muscolo-scheletrico e
osteo-articolare.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie Assessore. Qualcuno, vedendo
che il test del DNA fetale era stato finalmente attivato dopo il
deposito dell'interrogazione, avrebbe potuto dire: "Ritiro
l'interrogazione", invece pervicacemente ho ritenuto opportuno
tenere l'interrogazione, perché? Per due ordini di motivi: perché
l'iniziativa fatta dai colleghi di Forza Italia era stata fatta
otto mesi fa, otto mesi nei quali ovviamente si è atteso un po'
questo traguardo incredibile. Ora lei, in maniera, secondo me,
eccessivamente tronfia, ha elencato tutta una serie di operazioni,
operazioni che venivano compiute a pagamento fino al 1° luglio e
che dal 1° di luglio in poi invece risultano gratuite, quindi
quello che è cambiato è che da che pagavi non paghi più. Tutte
queste operazioni, il poter fare quello che viene fatto, cioè il
test del DNA fetale, si poteva fare, si sapeva fare, c'erano gli
strumenti, c'era tutto, era solo da cambiare e dire: "da oggi non
paghi più".
Io ho mantenuto quest'interrogazione e spiego subito perché,
Assessore: perché tutte queste belle operazioni che sono state
compiute, in realtà di tutto questo fino al giorno di giovedì, cioè
il giorno prima che ci fosse la scadenza termini, nessuno nella
struttura USL aveva contezza di quando si sarebbe realizzato, con
una delibera che arriva il 5 di febbraio del 2024 e in scadenza nel
mese di giugno, a mia telefonata, non è che ho finto di essere un
utente mettendo la patata in bocca come Fantozzi dicendo "bu bu",
ho detto: "Sono il consigliere Manfrin, vorrei sapere da quando
parte la gratuità del test del DNA fetale". Risposta, non una volta
ma più volte, da più persone diverse della struttura
amministrativa: "Non ne abbiamo minimamente idea". Nessuno il
giorno prima della scadenza termini, di quando abbiamo depositato
l'interrogazione, aveva la minima idea di quando sarebbe entrata la
gratuità del test del DNA fetale. Poi succede una cosa: il mattino
del 28 giugno viene depositata un'interrogazione e il pomeriggio
del 28 giugno entra in vigore la gratuità. Ma porca miseria, ma
accipicchia, ma che efficienza! E il giorno prima nessuno aveva la
minima idea di quando sarebbe entrata in vigore!
Allora, Assessore, io comprendo che si avvicini il periodo della
campagna elettorale e lei debba rivendicare qualche risultato,
perché per adesso i risultati sono parecchio opachi, ma presentare
in maniera tronfia un qualcosa di cui la struttura non aveva
contezza, che è stato fatto in fretta e furia per evitare che
un'interrogazione potesse svergognare un'attesa così lunga, allora
io una tacca in meno l'avrei utilizzata. Ha deciso di utilizzare un
registro, secondo me, completamente fuori luogo ed è giusto che
riceva anche le critiche. Ben realizzato, Assessore, bastava dare
dei soldini per coprire il costo, non ci volevano otto mesi per
realizzare quello che è stato fatto, non ci volevano cinque mesi
per mettere quei soldini e far diventare un servizio a pagamento un
servizio gratuito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK