Consiglio Regionale della Valle d'Aosta - Oggetto del Consiglio n. 1394 del 21 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1394 del 21 giugno 2000 - Resoconto
OGGETTO N. 1394/XI Completamento degli organi di direzione
dell'Azienda USL. (Interrogazione)
Interrogazione Preso atto della cessazione della gestione
commissariale all’USL, da tempo richiesta dai
sottoscritti;
A conoscenza dell’avvenuta designazione del
Direttore generale dell’Azienda USL della Valle
d’Aosta, con delibera di Giunta regionale n. 1722
del 27/5/2000;
Ritenuto necessario, come previsto dalle vigenti norme di legge
nazionali e regionali, che vengano completati gli organi di
direzione dell’Azienda USL, compreso quello
amministrativo e sanitario;
i sottoscritti Consiglieri regionali
Interrogano
il Presidente della Giunta regionale e
l’Assessore competente per conoscere le valutazioni
rispetto a:
- i tempi entro i quali ritiene che vengano completati gli
organi di direzione dell’USL con la nomina del
direttore amministrativo e del direttore sanitario.
Quest’ultimo con i requisiti previsti dal
regolamento emanato dal Presidente della Repubblica con il Decreto
n. 484 del 10 dicembre del 1997.
F.to: Beneforti - Squarzino Secondina
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Do lettura della risposta che mi è pervenuta
dall'USL, trattandosi di materia di stretta competenza del
direttore generale, il quale precisa che:
"La scrivente ha
avviato immediatamente una serie di colloqui mirati ad individuare
potenziali direttori amministrativi e sanitari dell'azienda. Tenuto
conto delle procedure amministrative necessarie, si ritiene di
poter concludere l'iter entro il corrente mese, nel pieno rispetto
comunque dei requisiti prescritti dalla normativa vigente per tali
figure".
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore, che si può definire una "non risposta".
La nostra interrogazione ha lo scopo di sollecitare la nomina
del direttore amministrativo e sanitario dell'USL, perché crediamo
che sia urgente completare gli organi dirigenti dell'USL con
persone che conoscono e sanno svolgere il ruolo a cui vengono
chiamati.
Ciò lo impone sia la situazione di bilancio dell'USL, che chiude
in passivo più di quanto era previsto, sia la situazione
dell'assistenza sanitaria esistente a livello ospedaliero e a
livello di territorio.
Riteniamo che oggi all'USL occorrano persone capaci di
affrontare le inefficienze esistenti sia sul piano sanitario che
sul piano amministrativo; persone al di sopra delle parti,
Assessore, che facciano uscire la sanità dal degrado verso cui sta
andando, persone che diano garanzie a tutti noi, alla maggioranza
come all'opposizione, all'Assessore e anche alla Giunta regionale;
persone in regola con quanto prevedono le leggi nazionali e
regionali, nonché i regolamenti vigenti per quanto riguarda il
direttore sanitario.
Per quanto riguarda la direzione sanitaria corrono voci di
nomine non solo non gradite all'interno del Presidio ospedaliero,
ma nemmeno in regola con quanto prevede il regolamento richiamato
nella nostra interrogazione.
Tuttavia ci auguriamo che la persona che sarà nominata abbia le
carte in regola per svolgere quel compito, e non perché viene
indicato da una parte o dall'altra della maggioranza che siede in
questo Consiglio.
Una persona che non sia corresponsabile della situazione
esistente all'interno dell'Ospedale, che non faccia parte di clan o
di lobby che hanno fatto il bello e il cattivo tempo nella politica
sanitaria valdostana.
Abbiamo preso atto della fine del commissariamento dell'USL che
tanti guai e danni ha creato alla comunità valdostana, come del
resto anche da parte della maggioranza era stato riconosciuto; così
come abbiamo preso atto della nomina del nuovo direttore generale,
a cui auguriamo buon lavoro. Lo giudicheremo dal suo operato, dalla
capacità che avrà di rimettere in sesto l'USL della Valle d'Aosta.
La signora Riccardi è giovane, non può avere grandi esperienze
manageriali: non consigliatela male, non obbligatela a fare scelte
sbagliate!
Comunque sappiate che non molleremo, che ci adopereremo con ogni
mezzo e strumento a disposizione per impedire che nella gestione
della sanità si guardi più al tornaconto politico che all'interesse
collettivo della popolazione valdostana.
Ci risentiremo e vedremo dai fatti come affronterete questo
problema della direzione amministrativa, in particolare della
direzione sanitaria, che ci auguriamo non sia corrispondente alle
voci che corrono all'interno dell'Ospedale regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK