Consiglio Regionale della Valle d'Aosta - Oggetto del Consiglio n. 1855 del 5 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1855 del 5 ottobre 2022 - Resoconto
OGGETTO N. 1855/XVI - Interrogazione a risposta immediata:
"Eventuale riconversione dell'area "ex tiro a volo" sita nel comune
di Saint-Vincent in parco fotovoltaico".
Bertin (Presidente) -
Punto n. 10.03. Per
l'illustrazione, la parola al consigliere Marquis.
Marquis (FI) -
L'interrogazione a risposta immediata è
relativa alla riqualificazione dell'area ex tiro a volo in comune
di Saint-Vincent. L'altro giorno in Consiglio comunale è stata
discussa una mozione su quest'argomento per una sua riconversione
in campo fotovoltaico e dalla discussione si è appreso che
l'Amministrazione comunale ha già fatto diversi sopralluoghi e
incontri con l'assessore Caveri tesi alla realizzazione in località
Piole di un parco fotovoltaico di circa 2 Megawatt di potenza
installata. La cosa che è emersa nel fare gli approfondimenti su
questa vicenda è che si è avuto conoscenza che l'Assessorato delle
finanze l'11 febbraio aveva inoltrato al Comune di Saint-Vincent la
proposta di alienazione gratuita dell'area ai sensi della legge n.
68/1994, quindi non si riesce a capire, anche per le scarse
informazioni che sono state fornite nell'ambito della discussione
della mozione, chi e a che titolo interverrebbe sull'area dal
momento che se, da una parte, c'è l'offerta dell'area al Comune di
Saint-Vincent, dall'altra parte pare dalla risposta che è stata
data dall'Amministrazione comunale, che ci sia invece
l'Amministrazione interessata a realizzare l'intervento di
riqualificazione.
Presidente -
Risponde l'assessore Marzi.
Marzi (SA) -
Richiamo i contenuti della mia risposta resa
all'iniziativa consiliare del collega Ganis dello scorso 9
febbraio, che già chiedeva se l'Amministrazione regionale
intendesse provvedere direttamente alla valorizzazione dell'area.
Il fabbricato in questione, realizzato nei primi anni Ottanta, è
stato adibito per soli quattro anni a struttura sportiva per il
tiro a volo, quindi fino al 1984. L'immobile risulta da tempo
inagibile e in cattive condizioni sia a causa del suo lungo
inutilizzo, sia a causa di un incendio nel 1990 a cui sono seguite
infiltrazioni d'acqua che ne hanno causato un rapido deterioramento
strutturale. Il recupero della struttura è troppo oneroso per la
Regione. Esso comporterebbe un consolidamento generale previa
analisi strutturale e statica, un totale rifacimento dell'edificio
e degli impianti e la bonifica dell'eternit presente sulla
copertura con l'aggiunta della bonifica dai resti delle passate
attività di tiro. Per tali motivi, la demolizione è stata più volte
individuata come la scelta più opportuna a fronte di un'eventuale
ristrutturazione ritenuta economicamente non praticabile in quanto
le Amministrazioni pubbliche possono spendere soldi pubblici solo
dopo aver verificato l'esistenza di un pubblico interesse che oggi
non esiste per la Regione autonoma Valle d'Aosta nei confronti del
tiro a volo di Saint-Vincent. Il tiro a volo non ha finalità
istituzionali da quasi 30 anni e quindi dal 2016 è inserito
nell'elenco dei beni immobili di proprietà regionale non più
strumentali all'esercizio delle funzioni istituzionali della
Regione stessa. Questo piano alienazione e valorizzazioni, allegato
alla legge di bilancio, è lo strumento che consente di porre in
valorizzazione i beni che la Pubblica Amministrazione non utilizza
per finalità istituzionali. Ecco quindi che, come da lei
richiamato, con nota in data 11 febbraio 2022, è stato chiesto al
Comune di Saint-Vincent di comunicare l'interesse ad acquisire
gratuitamente il fabbricato di proprietà regionale denominato "tiro
a volo" e, ad oggi, l'Amministrazione comunale di Saint-Vincent non
ha formalmente riscontrato tale richiesta.
Cosa tratta questa richiesta? Si tratta di una proposta di
cessione gratuita ai sensi della legge regionale n. 68/1994,
alienazione a favore dei Comuni, attraverso la quale la Regione può
cedere a titolo gratuito agli enti territoriali gli immobili che
non intende utilizzare per i suoi scopi istituzionali al fine di
incentivarne il recupero e la conseguente valorizzazione con
destinazione a funzioni di pubblico interesse. Perché i Comuni
hanno sicuramente maggiore conoscenza del territorio e quindi in
piena autonomia con la sensibilità di compiere le scelte più
opportune rispetto a stabili abbandonati presenti sul loro
territorio comunale. Ad esempio, possiamo citare le cessioni
gratuite ai Comuni concluse negli anni, la porzione di Casa Nobili
Salluard a Verrayes utilizzata dal Comune; la vecchia fonderia di
rame a Valpelline; l'ex Caserma del Colle del Gran San Bernardo
appunto al Colle; un fabbricato a Villeneuve che il Comune ha
destinato ad attività sportive e ricreative e vari altri terreni
piuttosto che stabili.
Chiedo solo due secondi per chiudere: ciò detto, in data 17
agosto 2022 è pervenuta una manifestazione d'interesse non
vincolante finalizzata a costruire sull'area un impianto
fotovoltaico, previa valutazione dell'effettiva realizzabilità.
Sono attualmente in corso le verifiche da parte delle società
interessate e le conseguenti valutazioni sull'esistenza di un
possibile interesse pubblico dell'iniziativa. Nel caso in cui
l'iniziativa presentasse un interesse pubblico, lo stesso sarebbe
motivato dalle strutture regionali competenti, demandando al
patrimonio gli adempimenti necessari per procedere alla
valorizzazione del bene che tutti noi auspichiamo e al quale
teniamo vivamente. Indipendentemente da ciò, il bene è e resta nel
piano relazioni da sei anni, quindi è aperto e soggetto a proposte
di acquisto e valorizzazione come tutti i beni inseriti nel piano
regionale sia di alienazione che di valorizzazioni immobiliari.
Presidente -
La parola al
consigliere Marquis.
Marquis (FI) -
Ho ascoltato con attenzione le sue parole,
vi inviterei ad ascoltare anche lo
streaming
del Consiglio
comunale di Saint-Vincent perché è stato riferito che l'opera è
pressoché cantierabile. È arrivata la manifestazione il 17 di
agosto e in quella circostanza è stato riferito che l'opera è
pressoché cantierabile e che il Comune non poteva fare delle altre
dichiarazioni che le dichiarazioni che avrebbe dovuto fare la
Regione che era proprietaria dell'area. Ora io mi chiedo,
ascoltando anche quelle parole, la stessa Amministrazione comunale
ha definito trasversale questa materia rispetto al Governo
regionale, non c'è nemmeno da parte dell'Amministrazione comunale
la percezione di chi si deve occupare di queste questioni e di
questa materia. Io quindi credo che ci sia quanto meno un problema
di comunicazione su questi argomenti e che bisogna gestirli in
un'adeguata maniera nel modo più chiaro possibile, anche per non
creare poi delle confusioni o delle aspettative che vengono mal
riposte, perché l'Amministrazione comunale dice che è due anni che
lavora su quest'ipotesi e che non ha altri elementi da aggiungere e
che è il Governo regionale che, a sua volta, dovrebbe chiarire
quest'argomento. Comunque la ringrazio per la risposta e
sull'argomento torneremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK