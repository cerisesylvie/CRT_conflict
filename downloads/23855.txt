Consiglio Regionale della Valle d'Aosta - Oggetto del Consiglio n. 2859 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2859 del 10 luglio 2007 - Resoconto
OGGETTO N. 2859/XII - Utilizzo per attività di ristorazione
di parte dell'area di proprietà regionale sede della Cooperativa
"Cave du Vin Blanc di Morgex e La Salle". (Interrogazione)
Interrogazione
Premesso che:
- la Regione sul finire degli anni ottanta ha realizzato
l'edificazione di una costruzione in comune di Morgex da destinare
a sede della Cooperativa "Cave du Vin Blanc di Morgex e La
Salle";
- la cooperativa che detiene tale immobile in comodato
gratuito, ha subaffittato ampia parte di tale struttura ad un
impresa esercente attività di ristorazione;
ciò premesso, i sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) se l'utilizzo dell'immobile è congruo rispetto alle
previsioni di destinazione d'uso contenute nella convenzione di
comodato;
2) quali sono le risultanze di bilancio dell'ultimo triennio
della Cooperativa;
3) se la cooperativa fruisce di finanziamenti regionali e in
caso affermativo quali sono gli importi erogati nell'ultimo
triennio.
F.to: Frassy - Tibaldi - Lattanzi
Presidente -
La parola all'Assessore all'agricoltura e
risorse naturali, Isabellon.
Isabellon (UV) -
Le questioni poste riguardano la sede
della Cooperativa "Cave du Vin Blanc di Morgex e La Salle", che ha
tutta una serie di annessi regolamentati da una convenzione fra
l'Amministrazione regionale e la "Cave", che è stata stipulata il
28 dicembre 1999.
Questa convenzione prevede la cessione in comodato d'uso di
tutto l'immobile denominato "Cantina sociale Blanc di Morgex e La
Salle", ubicata in località La Ruine del Comune di Morgex. In
particolare, l'articolo 13 della convenzione prevede che è vietato
al comodatario concedere in subaffitto subconcessione,
sublocazione, totalmente o parzialmente ad altri i locali e le
attrezzature destinate all'attività enologica, ad eccezione delle
parti non collegate alla produzione. I locali utilizzati per
l'attività di ristorazione e promozione dei prodotti della
cooperativa erano già stati previsti in progetto e, fin dalla data
dell'apertura della cantina, hanno sempre avuto la stessa
destinazione d'uso. Il subaffitto di tali locali, che non sono
destinati alla produzione, è consentito dalla convenzione; pertanto
l'utilizzo dell'immobile è congruo: questo in risposta alla prima
domanda.
Per quel che riguarda il secondo quesito:
"quali sono le
risultanze di bilancio dell'ultimo triennio della
Cooperativa..."
, il bilancio al 31 agosto 2004 si è chiuso con
un utile di 22.161,86 euro, il bilancio al 31 agosto 2005 con un
utile di 19.105,63 euro, il bilancio al 31 agosto 2006 si è chiuso
con una perdita di 3.637,58 euro. La perdita è dovuta anche al
contenzioso in corso fra la "Cave" e il gestore del ristorante. Le
somme introitate dalla Cooperativa la "Cave" nel triennio 2004-2006
per l'affitto dei locali destinati alle attività di ristorazione
sono state accantonate nella voce "Fondo rischi". Gli introiti dei
canoni di locazione costituiscono mediamente il 4,5% del fatturato
complessivo della cooperativa.
In merito al terzo quesito:
"se la cooperativa fruisce di
finanziamenti regionali e in caso affermativo quali sono gli
importi erogati nell'ultimo triennio"
, la cooperativa,
nell'ultimo triennio, ha fruito dei seguenti contributi regionali
previsti dalle norme contenute nel piano di sviluppo rurale
2000-2006: anno 2004 per un totale di 612 euro, riguardanti
sovvenzioni per l'acquisto di macchinari ed attrezzature
enologiche; anno 2005 per un totale di 1.132 euro, riguardanti,
anche qui, sovvenzioni per l'acquisto di macchinari ed attrezzature
enologiche; anno 2006 per un totale di 5.869 euro, sovvenzioni per
acquisto di macchinari ed attrezzature enologiche - le voci sono
sempre ricorrenti -; anno 2007 per un totale di 11.237 euro, sempre
riferite all'acquisto di macchinari ed attrezzature enologiche.
Presidente -
La parola al Consigliere Frassy.
Frassy (CdL) -
La ringrazio, Assessore, per i dati che ci
ha fornito in maniera puntuale. In sede di replica, però, qualche
perplessità penso sia legittima ad esprimersi, perché penso che
l'immobile della sede della "Cave" sia notoriamente conosciuto per
l'imponenza con la quale si percepisce nel percorrere la strada
statale che porta a Courmayeur.
Questo immobile è stato costruito verso la fine degli anni '80,
sin da subito è stato destinato a sede di questa cooperativa.
Premesso che siamo favorevoli ai meccanismi cooperativistici, siamo
favorevoli se sono dei meccanismi funzionanti. Dai dati di bilancio
che lei ci ha fornito, abbiamo dei dubbi sul fatto che questi
meccanismi siano "funzionanti", perché se andiamo a defalcare i
canoni percepiti dalla "Cave" per la locazione alla società che
gestisce la ristorazione, ci rendiamo conto che questa cooperativa
sarebbe chiusa da tempo o, forse, nella risposta che lei oggi ci
avrebbe dato avremmo visto dei contributi regionali maggiori.
Qual è la considerazione che facciamo a margine della risposta?
È legittimo che l'Amministrazione regionale realizzi un immobile,
lo conferisca a titolo gratuito a un soggetto di natura
privatistica com'è la cooperativa, di conseguenza la Regione si
accolli i costi di riedificazione, e mi risulta che si sia
accollata buona parte dei costi di allestimento dei locali sia per
la parte della produzione vitivinicola, sia per la parte
prettamente alberghiera, perlomeno a livello di cucina e
quant'altro, e poi il soggetto che prende in comodato gratuito
dall'ente pubblico questi locali, li affitta a prezzo di
mercato...
(interruzione dell'Assessore Isabellon, fuori
microfono)
... non è prevista dalla convenzione, Assessore; la convenzione
dice un'altra cosa, ovvero:
"ad eccezione di strutture non
collegate alla produzione, previa autorizzazione..."
, e noi
immaginiamo che l'autorizzazione sia stata chiesta e data, entrambi
lo immaginiamo o... lei lo conferma...?
(nuova interruzione dell'Assessore Isabellon, fuori
microfono)
... lo diamo per scontato, poi magari lo verifichiamo... ma se
andiamo a fare il rapporto delle superfici di quell'immobile, che
finiscono poi per incidere sui costi che l'ente pubblico ha
sostenuto, ci rendiamo conto che la parte preponderante di quella
struttura non è utilizzata dalla cooperativa per i fini
cooperativistici. Allora qui abbiamo l'anomalia di avere una
cooperativa che magari farà anche del buon vino, ma che va al di là
dei meccanismi della cooperazione, nel senso che questa cooperativa
sta in piedi attraverso uno strano "business" che è quello di
prendere in comodato gratuito un immobile e di locarlo a prezzi di
mercato a chi fa attività d'impresa. A me sembra strano che si
possa sostenere che questa strana triangolazione della gestione dei
beni pubblici sia congrua rispetto alle destinazioni d'uso e
rispetto ai vincoli che incombono sui beni pubblici, nel senso che
non posso dare il bene pubblico a un soggetto privato a costo zero,
di conseguenza per l'ente pubblico è un onere, e poi questo privato
lo gestisce a fini di mercato.
La invito, Assessore, a fare una verifica su questo meccanismo,
anche perché mi risulta che la convenzione con la cooperativa sia
in scadenza; allora capiamo se la cooperativa utilizzasse quei
locali come peraltro avrebbe dovuto fare, perché andando a vedere
lo statuto della cooperativa, leggiamo che dovrebbe occuparsi della
gestione diretta o indiretta di punti vendita ed esercizi per
somministrazione di alimenti e bevande a promozione dei prodotti
vitivinicoli, ma non è così, perché in quei locali di ristorazione,
e il "pub" che è aperto a momenti alterni e il ristorante, si fa di
tutto, ma non si può dire che si faccia la promozione dei prodotti
della cooperativa o della zona in cui opera la cooperativa!
Riteniamo perciò che sia un modo discutibile di gestire i beni
pubblici, se la cooperativa va aiutata la si aiuta con forme
legittime che sono quelle delle norme che la Regione si è data nel
tempo, ma non in via surrettizia come accade con questi sistemi!
Riteniamo che su questo, essendo in scadenza la convenzione, vada
fatta più di una seria riflessione. Torneremo in autunno
sull'argomento, quando lei ci dirà come pensa di rinnovare questa
convenzione.
Presidente -
Possiamo sospendere i lavori per questa
mattinata; il Consiglio è riconvocato alle ore 15,30.
La seduta è tolta.
---
La seduta termina alle ore 12,53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK