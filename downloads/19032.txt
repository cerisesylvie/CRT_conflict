Consiglio Regionale della Valle d'Aosta - Oggetto del Consiglio n. 2171 del 27 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2171 del 27 luglio 2001 - Resoconto
OGGETTO N. 2171/XI Disegno di legge: "Interventi regionali a
sostegno delle attività turistico-ricettive e commerciali".
(Approvazione di ordine del giorno)
CAPO I DISPOSIZIONI GENERALI
Articolo 1 (Finalità e oggetto)
1. La Regione Valle d'Aosta, in conformità agli indirizzi della
programmazione nazionale e regionale e al fine di favorire e
sostenere lo sviluppo dell'economia turistica e commerciale
valdostana, promuove l'attuazione di iniziative volte alla
riqualificazione e al potenziamento delle attività
turistico-ricettive e commerciali.
2. Per le finalità di cui al comma 1, la presente legge
disciplina la concessione di agevolazioni in favore dei soggetti di
cui agli articoli 3, 8 e 13, con unità locali ubicate in Valle
d'Aosta ed ivi operanti nei settori della ricettività turistica e
del commercio.
Articolo 2 (Applicazione degli articoli 87 e 88 del trattato
CE)
1. Le agevolazioni previste dalla presente legge sono concesse
nel rispetto delle disposizioni di cui al regolamento (CE) n.
70/2001 della Commissione del 12 gennaio 2001, relativo
all'applicazione degli articoli 87 e 88 del trattato CE agli aiuti
di Stato a favore delle piccole e medie imprese, pubblicato sulla
Gazzetta ufficiale delle Comunità europee, serie L 10, del 13
gennaio 2001.
2. Nei casi in cui la presente legge preveda la concessione di
agevolazioni in regime de minimis, si applica quanto disposto dal
regolamento (CE) n. 69/2001 della Commissione del 12 gennaio 2001,
relativo all'applicazione degli articoli 87 e 88 del trattato CE
agli aiuti d'importanza minore ("de minimis"), pubblicato sulla
Gazzetta ufficiale delle Comunità europee, serie L 10, del 13
gennaio 2001.
3. La presente legge non si applica ai settori esclusi dal campo
di applicazione del regolamento (CE) n. 69/2001 e del regolamento
(CE) n. 70/2001.
CAPO II INTERVENTI A SOSTEGNO DELLE ATTIVITÀ
TURISTICO-RICETTIVE
Articolo 3 (Soggetti beneficiari)
1. Possono beneficiare delle agevolazioni di cui all'articolo 5
i seguenti soggetti:
a) le piccole e medie imprese, singole o associate, operanti nei
settori della ricettività turistica alberghiera e della ricezione
turistica all'aperto;
b) i proprietari di strutture alberghiere che intendano
mantenerne la destinazione d'uso, che non siano grandi imprese;
c) le piccole e medie imprese, singole o associate, operanti nei
settori della ricettività turistica extralberghiera, limitatamente
agli esercizi di affittacamere e di case e appartamenti per
vacanze.
Articolo 4 (Iniziative agevolabili)
1. Possono essere ammesse alle agevolazioni di cui all'articolo
5 le seguenti iniziative:
a) realizzazione di nuovi alberghi e complessi ricettivi
turistici all'aperto;
b) ristrutturazione, ampliamento, ammodernamento e
riqualificazione di strutture ricettive alberghiere e di complessi
turistici ricettivi all'aperto già esistenti e classificati ai
sensi della normativa regionale vigente, nonché riorganizzazione
dell'attività di impresa;
c) ristrutturazione e arredamento di edifici o complessi di
edifici già esistenti per ricavarne, nel rispetto della vigente
normativa regionale di settore, strutture alberghiere, complessi
ricettivi turistici all'aperto, strutture per l'esercizio
dell'attività di affittacamere, case e appartamenti per
vacanze;
d) realizzazione di strutture complementari in stretta
connessione all'attività ricettiva.
2. Le spese ammissibili per la realizzazione delle iniziative di
cui al comma 1 riguardano:
a) lavori e opere edili, compresi gli impianti tecnici, le spese
di progettazione, di direzione lavori e di collaudo;
b) acquisto, anche attraverso la cessione di quote societarie,
di fabbricati o porzioni di fabbricati, finalizzati alle iniziative
di cui al comma 1, limitatamente agli esercizi alberghieri e ai
complessi ricettivi turistici all'aperto; per i complessi ricettivi
turistici all'aperto già esistenti e classificati ai sensi della
normativa regionale vigente, acquisto di terreni che rappresentino
non meno di un terzo della superficie del complesso e che includano
i fabbricati in cui sono allocati i servizi generali;
c) acquisto di nuovi macchinari, attrezzature, automezzi,
arredi, programmi informatici e altri beni strumentali strettamente
funzionali all'esercizio dell'attività;
d) costituzione di liquidità in caso di creazione di nuova
azienda, limitatamente agli esercizi alberghieri;
e) investimenti, materiali e immateriali, finalizzati allo
sviluppo del commercio elettronico;
f) studi e consulenze per il marketing, la pianificazione e
l'organizzazione aziendale;
g) attestazioni di qualità.
3. Non sono ammissibili alle agevolazioni di cui all'articolo 5
le compravendite di beni immobili tra parenti e affini di primo
grado e tra coniugi. Nell'ipotesi di acquisto da società in cui il
richiedente l'agevolazione rivesta la qualità di socio, ovvero
nell'ipotesi di acquisto da società i cui soci siano legati al
richiedente l'agevolazione dai predetti vincoli di parentela,
affinità o coniugio ovvero, infine, nell'ipotesi d'identità di soci
tra le parti contraenti, l'importo dell'agevolazione massima
concedibile è determinato in proporzione alle quote appartenenti a
soci diversi da quelli sopracitati.
4. Sono in ogni caso escluse dalla concessione delle
agevolazioni le iniziative relative alle strutture a carattere di
multiproprietà.
Articolo 5 (Strumenti finanziari)
1. Per favorire la realizzazione delle iniziative di cui
all'articolo 4, possono essere concessi, per ciascuna iniziativa,
contributi in conto capitale, o, in alternativa anche parziale,
mutui a tasso agevolato, della durata massima di quindici anni più
due di preammortamento, a valere sui fondi di rotazione di cui
all'articolo 21.
2. Le spese di cui all'articolo 4, comma 2, sono altresì
finanziabili in regime de minimis, fino alla misura massima del 50
per cento in equivalente sovvenzione lordo.
3. Le agevolazioni di cui alla presente legge sono concesse
limitatamente alle iniziative avviate successivamente alla
presentazione della relativa domanda, fatti salvi i contributi in
conto capitale, in regime de minimis, che possono essere concessi
anche con riferimento alle spese sostenute nei dodici mesi
antecedenti la presentazione della domanda.
4. L'apporto finanziario del soggetto beneficiario
dell'intervento non può in ogni caso essere inferiore al 25 per
cento dell'investimento oggetto di agevolazione.
Articolo 6 (Contributi in conto capitale)
1. Il limite minimo di spesa ammissibile per poter accedere ai
contributi in conto capitale è di lire 10 milioni (euro 5.164,57) e
quello massimo, nel corso di un triennio, per la stessa struttura,
è di lire 2 miliardi (euro 1.032.913,80).
2. Per la realizzazione delle iniziative concernenti l'attività
di affittacamere e l'esercizio di case e appartamenti per vacanze,
le agevolazioni sono concesse esclusivamente mediante l'erogazione
di contributi in conto capitale, in regime de minimis, fino alla
misura massima del 50 per cento della spesa ammissibile.
3. Per le spese di cui all'articolo 4, comma 2, lettere e), f) e
g), le agevolazioni sono concesse esclusivamente mediante
l'erogazione di contributi in conto capitale, in regime de minimis,
fino alla misura massima del 50 per cento della spesa ammissibile.
Il limite minimo di spesa ammissibile è di lire 2 milioni (euro
1.032,91) e quello massimo è di lire 50 milioni (euro
25.822,84).
4. Gli importi di cui ai commi 1 e 3 sono considerati al netto
degli oneri fiscali.
5. I contributi in conto capitale possono essere erogati anche a
titolo di anticipazione, previa presentazione di apposita
fideiussione bancaria o polizza assicurativa di importo almeno pari
alla somma da erogare.
Articolo 7 (Mutui a tasso agevolato)
1. Il limite minimo di spesa ammissibile per poter accedere ai
mutui a tasso agevolato è di lire 50 milioni (euro 25.822,84) e
quello massimo, nel corso di un triennio, per la stessa struttura,
è di lire 10 miliardi (euro 5.164.568,99).
2. In deroga a quanto stabilito al comma 1 e all'articolo 5,
comma 1, per le spese di cui all'articolo 4, comma 2, lettera d),
può essere concesso, esclusivamente in regime de minimis, in
proporzione alle dimensioni dell'azienda, un mutuo a tasso
agevolato nella misura massima di lire 60 milioni (euro 30.987,41)
e della durata massima di quarantadue mesi, inclusi sei mesi di
preammortamento, fino alla misura massima del 20 per cento in
equivalente sovvenzione lordo.
3. Gli importi di cui ai commi 1 e 2 sono considerati al netto
degli oneri fiscali.
CAPO III INTERVENTI A SOSTEGNO DELLE ATTIVITÀ COMMERCIALI
Articolo 8 (Soggetti beneficiari)
1. Possono beneficiare delle agevolazioni di cui all'articolo 10
i seguenti soggetti:
a) le piccole e medie imprese, singole o associate, del
commercio, dei pubblici esercizi o che esercitino altre attività
economiche nel settore dei servizi, individuate con la
deliberazione della Giunta regionale di cui all'articolo 20, comma
1;
b) i proprietari di strutture commerciali che intendano
mantenerne la destinazione d'uso, che non siano grandi imprese;
c) i centri polifunzionali di servizio di cui all'articolo 12
della legge regionale 7 giugno 1999, n. 12 (Principi e direttive
per l'esercizio dell'attività commerciale);
d) i centri di assistenza tecnica di cui all'articolo 14 della
l.r. 12/1999.
Articolo 9 (Iniziative agevolabili)
1. I soggetti di cui all'articolo 8, comma 1, lettere a), b) e
c), possono essere ammessi ad agevolazione per le iniziative
concernenti la realizzazione, la ristrutturazione, l'ampliamento,
l'ammodernamento, la riqualificazione di strutture adibite o da
adibire all'esercizio dell'attività, nonché la riorganizzazione
dell'attività di impresa.
2. Le spese ammissibili per la realizzazione delle iniziative di
cui al comma 1 riguardano:
a) lavori e opere edili, compresi gli impianti tecnici, le spese
di progettazione, di direzione lavori e di collaudo;
b) acquisto, anche attraverso la cessione di quote societarie,
di fabbricati o porzioni di fabbricati finalizzati alle iniziative
di cui al comma 1, limitatamente ai soggetti di cui all'articolo 8,
comma 1, lettere a) e c);
c) acquisto di nuovi macchinari, attrezzature, automezzi,
arredi, programmi informatici e altri beni strumentali strettamente
funzionali all'esercizio dell'attività;
d) costituzione di liquidità in caso di creazione di nuova
azienda, limitatamente ai soggetti di cui all'articolo 8, comma 1,
lettere a) e c);
e) investimenti, materiali e immateriali, finalizzati allo
sviluppo del commercio elettronico;
f) studi e consulenze per il marketing, la pianificazione e
l'organizzazione aziendale;
g) attestazioni di qualità.
3. Non sono ammissibili alle agevolazioni di cui all'articolo 10
le compravendite di beni immobili tra parenti e affini di primo
grado e tra coniugi. Nell'ipotesi di acquisto da società in cui il
richiedente l'agevolazione rivesta la qualità di socio, ovvero
nell'ipotesi di acquisto da società i cui soci siano legati al
richiedente l'agevolazione dai predetti vincoli di parentela,
affinità o coniugio ovvero, infine, nell'ipotesi d'identità di soci
tra le parti contraenti, l'importo dell'agevolazione massima
concedibile è determinato in proporzione alle quote appartenenti a
soci diversi da quelli sopracitati.
4. I soggetti di cui all'articolo 8, comma 1, lettera d),
possono essere ammessi ad agevolazione per la costituzione e
l'avvio dell'attività, nonché per eventuali successive
riorganizzazioni. Le agevolazioni sono concesse esclusivamente
mediante l'erogazione di contributi in conto capitale, in regime de
minimis, fino alla misura massima del 50 per cento della spesa
ammissibile.
5. Le spese ammissibili per la realizzazione delle iniziative di
cui al comma 4 riguardano:
a) acquisto di nuovi macchinari, attrezzature, automezzi,
arredi, programmi informatici e altri beni strumentali strettamente
funzionali all'esercizio dell'attività;
b) studi e consulenze per il marketing, la pianificazione e
l'organizzazione aziendale;
c) certificazioni o attestazioni di qualità.
Articolo 10 (Strumenti finanziari)
1. Per favorire la realizzazione delle iniziative di cui
all'articolo 9, possono essere concessi, per ciascuna iniziativa,
contributi in conto capitale, o in alternativa anche parziale,
mutui a tasso agevolato, della durata massima di quindici anni per
le spese di cui all'articolo 9, comma 2, lettere a) e b), e di
cinque anni per le spese di cui all'articolo 9, comma 2, lettera
c), a valere sui fondi di rotazione di cui all'articolo 21.
2. Le spese di cui all'articolo 9, comma 2, sono altresì
finanziabili in regime de minimis, fino alla misura massima del 50
per cento in equivalente sovvenzione lordo.
3. Le agevolazioni di cui alla presente legge sono concesse
limitatamente alle iniziative avviate successivamente alla
presentazione della relativa domanda, fatti salvi i contributi in
conto capitale, in regime de minimis, che possono essere concessi
anche con riferimento alle spese sostenute nei dodici mesi
antecedenti la presentazione della domanda.
4. L'apporto finanziario del soggetto beneficiario
dell'intervento non può in ogni caso essere inferiore al 25 per
cento dell'investimento oggetto di agevolazione.
Articolo 11 (Contributi in conto capitale)
1. Il limite minimo di spesa ammissibile per poter accedere ai
contributi in conto capitale è di lire 10 milioni (euro 5.164,57) e
quello massimo, nel corso di un triennio, per la stessa struttura,
è di lire 2 miliardi (euro 1.033.913,80).
2. Per le spese di cui all'articolo 9, comma 2, lettere e), f) e
g), le agevolazioni sono concesse esclusivamente mediante
l'erogazione di contributi in conto capitale, in regime de minimis,
fino alla misura massima del 50 per cento della spesa ammissibile.
Il limite minimo di spesa ammissibile è di lire 2 milioni (euro
1.032,91) e quello massimo di lire 50 milioni (euro 25.822,84).
3. Gli importi di cui ai commi 1 e 2 sono considerati al netto
degli oneri fiscali.
4. I contributi in conto capitale possono essere erogati anche a
titolo di anticipazione, previa presentazione di apposita
fideiussione bancaria o polizza assicurativa di importo almeno pari
alla somma da erogare.
Articolo 12 (Mutui a tasso agevolato)
1. Il limite minimo di spesa ammissibile per poter accedere ai
mutui a tasso agevolato è di lire 50 milioni (euro 25.822,84) e
quello massimo, nel corso di un triennio, per la stessa struttura,
è di lire 5 miliardi (euro 2.582.284,49).
2. In deroga a quanto stabilito al comma 1 e all'articolo 10,
comma 1, per le spese di cui all'articolo 9, comma 2, lettera d),
può essere concesso, esclusivamente in regime de minimis, in
proporzione alle dimensioni dell'azienda, un mutuo a tasso
agevolato nella misura massima di lire 60 milioni (euro 30.987,41)
e della durata massima di quarantadue mesi, inclusi sei mesi di
preammortamento, fino alla misura massima del 20 per cento in
equivalente sovvenzione lordo.
3. Gli importi di cui ai commi 1 e 2 sono considerati al netto
degli oneri fiscali.
CAPO IV INTERVENTI A SOSTEGNO DELLE ASSOCIAZIONI E DEI CONSORZI
DI OPERATORI TURISTICI
Articolo 13 (Soggetti beneficiari)
1. Possono beneficiare delle agevolazioni di cui all'articolo 15
le associazioni e i consorzi di operatori turistici riconosciuti ai
sensi della normativa regionale vigente.
Articolo 14 (Iniziative agevolabili)
1. I soggetti di cui all'articolo 13 possono essere ammessi ad
agevolazione per specifiche iniziative finalizzate ad ottimizzare
la vendita dei servizi offerti dagli associati; le iniziative
devono essere articolate in progetti organici nei quali sono
indicati, fra l'altro:
a) gli obiettivi da perseguire;
b) i mercati di intervento ed i segmenti di domanda
interessati;
c) le azioni programmate e le modalità del loro svolgimento;
d) un dettagliato preventivo delle spese, corredato
dell'indicazione delle risorse finanziarie disponibili per
l'attuazione del progetto, in aggiunta all'eventuale contributo
regionale.
Articolo 15 (Contributi in conto capitale)
1. Il limite minimo di spesa ammissibile per poter accedere ai
contributi in conto capitale è di lire 10 milioni (euro 5.164,57) e
quello massimo è di lire 200 milioni (euro 103.291,38).
2. I contributi in conto capitale sono concessi in regime de
minimis, fino alla misura massima del 50 per cento della spesa
ammissibile.
3. Gli importi di cui al comma 1 sono considerati al netto degli
oneri fiscali.
4. I contributi in conto capitale possono essere erogati anche a
titolo di anticipazione, previa presentazione di apposita
fideiussione bancaria o polizza assicurativa di importo almeno pari
alla somma da erogare.
5. I contributi in conto capitale, in regime de minimis, possono
essere concessi anche con riferimento alle spese sostenute nei
dodici mesi antecedenti la presentazione della domanda.
CAPO V DISCIPLINA DELLE PROCEDURE PER LA CONCESSIONE DELLE
AGEVOLAZIONI
Articolo 16 (Presentazione delle domande e istruttoria)
1. Le domande per la concessione delle agevolazioni disciplinate
dalla presente legge sono presentate alle strutture regionali
competenti in materia di incentivazione alle attività ricettive e
commerciali, di seguito denominate strutture competenti, e sono
sottoposte dalle medesime strutture all'istruttoria automatica di
cui all'articolo 17, qualora gli importi di spesa ammissibile non
siano superiori a lire 50 milioni (euro 25.822,84) e
all'istruttoria valutativa di cui all'articolo 18, qualora gli
importi di spesa ammissibile siano superiori a lire 50 milioni
(euro 25.822,84).
2. Per l'istruttoria delle domande concernenti le spese di cui
agli articoli 4, comma 2, lettere e), f) e g), e 9, commi 2,
lettere e), f) e g), e 5, lettere b) e c), la Regione può stipulare
apposite convenzioni con soggetti che abbiano competenza in materia
di assistenza tecnico-economica alle imprese.
Articolo 17 (Istruttoria automatica)
1. L'istruttoria automatica consiste nell'accertamento della
completezza e della regolarità delle domande presentate e della
documentazione allegata.
Articolo 18 (Istruttoria valutativa)
1. L'istruttoria valutativa consiste nell'accertamento della
validità tecnica, economica e finanziaria dell'iniziativa, cui la
domanda per la concessione delle agevolazioni si riferisce, anche
mediante la simulazione degli effetti economici e finanziari
attesi, nonché della pertinenza e della compatibilità delle spese
previste in relazione all'iniziativa da finanziare.
2. Le strutture competenti, verificata la regolarità tecnica e
formale delle domande pervenute, provvedono a trasmetterle alla
Finanziaria regionale Valle d'Aosta – Società per
azioni (Finaosta S.p.A.) che effettua un'analisi
economico-finanziaria delle iniziative; a tal fine, la Regione
stipula apposita convenzione con la quale sono disciplinati i
rapporti derivanti dallo svolgimento dell'attività di consulenza,
compresa l'entità dei compensi da corrispondere.
Articolo 19 (Concessione e revoca delle agevolazioni)
1. La concessione delle agevolazioni, il rigetto delle relative
domande e l'eventuale revoca nei casi previsti dall'articolo 25
sono disposti con deliberazione della Giunta regionale, fatta
salva, per quanto concerne i mutui a tasso agevolato,
l'accettazione da parte di Finaosta S.p.A., sulla base delle
garanzie offerte.
2. Salvo quanto disposto dagli articoli 6, comma 5, 11, comma 4,
e 15, comma 4, l'erogazione delle agevolazioni è subordinata alla
verifica della completezza e della regolarità della documentazione
di spesa relativa alle iniziative che formano oggetto della domanda
di agevolazione.
Articolo 20 (Rinvio)
1. La disciplina di ogni altro adempimento o aspetto relativo ai
procedimenti di cui alla presente legge, compresa l'individuazione
della documentazione di spesa e di quella da allegare alle domande,
è demandata alla Giunta regionale che vi provvede con apposita
deliberazione da adottarsi entro centoventi giorni dall'entrata in
vigore della legge medesima.
2. La Giunta regionale prevede, se del caso, in relazione alle
risorse finanziarie disponibili, la formazione di apposite
graduatorie, secondo criteri di valutazione stabiliti con propria
deliberazione, sentite le associazioni di categoria maggiormente
rappresentative.
3. Le deliberazioni di cui ai commi 1 e 2 sono pubblicate nel
Bollettino ufficiale della Regione.
CAPO VI FONDI DI ROTAZIONE
Articolo 21 (Fondi di rotazione)
1. La Giunta regionale è autorizzata a costituire fondi di
rotazione regionali per la concessione dei mutui a tasso agevolato
previsti dalla presente legge, determinandone l'importo e le
modalità di versamento e di prelievo.
2. Al conto consuntivo della Regione, per ciascun esercizio
finanziario, sono allegati i rendiconti sulla situazione, al 31
dicembre di ogni anno, dei fondi di cui al comma 1.
Articolo 22 (Gestione dei fondi di rotazione)
1. I fondi di cui all'articolo 21 sono alimentati per gli anni
2001 e per quelli successivi dalle seguenti risorse:
a) stanziamento iniziale previsto dalla presente legge, nonché
appositi stanziamenti annuali del bilancio regionale;
b) rimborso delle rate di preammortamento e di ammortamento dei
mutui;
c) rimborso anticipato dei mutui;
d) interessi maturati sulle giacenze dei fondi;
e) somme versate dai mutuatari ai sensi dell'articolo 25, comma
3.
2. Nella convenzione di cui all'articolo 18, comma 2, sono
disciplinate le modalità di costituzione e di gestione dei fondi di
cui all'articolo 21, anche con riferimento all'entità dei compensi
da corrispondere e alle modalità di rendicontazione dell'attività
svolta, i cui oneri sono posti a carico dei fondi medesimi, nonché
ai meccanismi di determinazione dei tassi di interesse, delle
percentuali di intervento e della durata del periodo di
ammortamento, nel rispetto dei limiti di intensità di aiuto
previsti dalla presente legge.
CAPO VII CONTROLLI E SANZIONI
Articolo 23 (Vincoli e mutamento di destinazione, alienazione e
sostituzione dei beni)
1. Le agevolazioni relative alle spese di acquisto di fabbricati
o porzioni di fabbricati di cui agli articoli 4, comma 2, lettera
b), e 9, comma 2, lettera b), non sono ripetibili, per il medesimo
immobile, se non sono trascorsi più di dieci anni dalla
stipulazione del precedente contratto di mutuo.
2. I soggetti beneficiari sono obbligati a mantenere la
destinazione dichiarata e a non alienare o cedere i beni
finanziati, separatamente dall'azienda, per i seguenti periodi:
a) cinque anni decorrenti dalla data di erogazione
dell'agevolazione, quando si tratti delle spese di cui agli
articoli 4, comma 2, lettere c) ed e), e 9, commi 2, lettere c) ed
e), e 5, lettera a);
b) per un periodo di tempo pari a quello della durata
originariamente fissata per il mutuo, fatti salvi eventuali vincoli
urbanistici di durata superiore, o quindici anni decorrenti dalla
data di erogazione dell'agevolazione, quando si tratti delle spese
di cui agli articoli 4, comma 2, lettere a) e b), e 9, comma 2,
lettere a) e b).
3. Il vincolo sugli immobili è reso pubblico a cura e spese del
soggetto beneficiario mediante trascrizione presso l'ufficio dei
registri immobiliari competente per territorio.
4. Le agevolazioni percepite non devono essere restituite
qualora i beni finanziati siano sostituiti con altri della stessa
natura, previa autorizzazione del dirigente della struttura
competente.
Articolo 24 (Vigilanza)
1. Le strutture competenti possono disporre, in qualsiasi
momento, idonei controlli, anche a campione, sui programmi e sulle
iniziative oggetto di agevolazione, allo scopo di verificarne lo
stato di attuazione, nonché di accertare il rispetto di ogni altro
obbligo o adempimento previsto dalla presente legge e dal
provvedimento di concessione, nonché la veridicità delle
dichiarazioni e delle informazioni rese dai soggetti beneficiari ai
fini della concessione dell'agevolazione.
2. Per lo svolgimento dei controlli di cui al comma 1, le
strutture competenti possono avvalersi di Finaosta S.p.A..
Articolo 25 (Revoca delle agevolazioni)
1. Le agevolazioni sono revocate qualora il soggetto
beneficiario:
a) non adempia l'obbligo di cui all'articolo 23, comma 2;
b) non ultimi le iniziative correlate alle spese di cui agli
articoli 4, comma 2, lettera a), e 9, comma 2, lettera a),
riguardanti opere edili, entro il termine previsto dalle rispettive
concessioni edilizie o effettui dette opere in difformità dalle
concessioni medesime;
c) non ultimi le iniziative correlate alle spese di cui agli
articoli 4, comma 2, e 9, commi 2 e 5, non riguardanti opere edili,
entro un anno dalla data di concessione dell'agevolazione. Qualora
le iniziative siano correlate alla realizzazione di opere edili, il
predetto termine decorre dalla data di scadenza della relativa
concessione edilizia;
d) non ultimi le iniziative di cui all'articolo 14, comma 1,
entro un anno dalla data di concessione dell'agevolazione.
2. La revoca dell'agevolazione è altresì disposta qualora dai
controlli effettuati emerga la non veridicità delle dichiarazioni e
delle informazioni rese dai soggetti beneficiari ai fini della
concessione dell'agevolazione medesima.
3. In caso di revoca, l'agevolazione percepita è restituita alla
Regione o, nel caso di mutui a tasso agevolato, a Finaosta S.p.A.
entro sessanta giorni dalla comunicazione del relativo
provvedimento, con le seguenti modalità:
a) l'intero ammontare del contributo in conto capitale,
maggiorato degli interessi calcolati con le modalità di cui al
comma 4;
b) il capitale residuo del mutuo, maggiorato della differenza
tra gli interessi calcolati con le modalità di cui al comma 4 e gli
interessi corrisposti.
4. Gli interessi sono riferiti al periodo intercorrente tra
l'erogazione dell'agevolazione e la data dell'avvenuta restituzione
e sono calcolati sulla base della media ponderata del tasso
ufficiale di riferimento, riferita al periodo in cui si è
beneficiato dell'agevolazione.
5. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
dodici mesi.
6. La revoca dell'agevolazione può essere disposta anche in
misura parziale purché proporzionale all'inadempimento
riscontrato.
7. La mancata restituzione dell'agevolazione entro il termine di
cui al comma 3 comporta il divieto, per il soggetto inadempiente,
di beneficiare di ogni altra agevolazione prevista dalla presente
legge, per un periodo di cinque anni decorrente dalla data di
adozione del provvedimento di revoca.
8. Per le piccole e medie imprese di cui all'articolo 3, la
Giunta regionale può disporre la revoca parziale dell'agevolazione,
in relazione alla mancata osservanza delle disposizioni in materia
di rilevazioni statistiche delle persone alloggiate.
Articolo 26 (Sanzioni)
1. Il mancato adempimento dell'obbligo di cui all'articolo 23,
comma 2, comporta, oltre alla revoca, anche parziale,
dell'agevolazione, l'applicazione di una sanzione amministrativa
pecuniaria consistente nel pagamento di una somma di denaro da un
minimo della metà ad un massimo dell'intero importo del beneficio
indebitamente fruito.
2. Per l'applicazione delle sanzioni amministrative di cui al
comma 1, si osservano le disposizioni della legge 24 novembre 1981,
n. 689 (Modifiche al sistema penale), da ultimo modificata dal
decreto legislativo 30 dicembre 1999, n. 507 (Depenalizzazione dei
reati minori e riforma del sistema sanzionatorio, ai sensi
dell'articolo 1 della legge 25 giugno 1999, n. 205).
CAPO VIII DISPOSIZIONI FINANZIARIE
Articolo 27 (Disposizioni finanziarie)
1. L'onere derivante dalla applicazione della presente legge è
determinato complessivamente in lire 1.000.000.000 (euro 516.457)
per l'anno 2001 e in annui euro 516.000 a decorrere dall'anno
2002.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2001 e di quello pluriennale per gli anni 2001/2003
negli obiettivi programmatici 2.1.6.01. (Consulenze e incarichi)
per le finalità di cui agli articoli 16, comma 2, 18, comma 2 e 24,
comma 2; 2.2.2.11. (Interventi promozionali per il commercio) per
le finalità di cui all'articolo 10; 2.2.2.12. (Interventi
promozionali per il turismo) per le finalità di cui all'articolo
15, 2.2.2.13. (Interventi promozionali per lo sviluppo di attività
alberghiere ed extralberghiere) per le finalità di cui all'articolo
5, e si provvede mediante riduzione di pari importo dello
stanziamento iscritto al capitolo 69020 (Fondo globale per il
finanziamento di spese di investimento), dell'obiettivo
programmatico 3.1. (Fondi globali) a valere sull'accantonamento
previsto al punto B.2.2. (Interventi regionali a sostegno delle
attività turistico-ricettive e commerciali) dell'allegato n. 1 ai
bilanci annuale e pluriennale.
3. I proventi delle sanzioni amministrative di cui all'articolo
26 sono introitati al capitolo 7700 (Proventi pene pecuniarie per
contravvenzioni) dello stato di previsione dell'entrata del
bilancio della Regione.
4. Per l'applicazione della presente legge la Giunta regionale è
autorizzata ad apportare, con propria deliberazione, su proposta
dell'Assessore regionale competente in materia di bilancio e
finanze, le occorrenti variazioni di bilancio, e, nell'ambito delle
finalità della legge stessa, variazioni tra gli obiettivi
programmatici indicati al comma 2, con esclusione dell'obiettivo
programmatico 2.1.6.01.
Président
Je rappelle que la II
ème
et la
IV
ème
Commission conjointement ont fourni à la majorité
un avis favorable en élaborant un amendement au premier alinéa de
l’article 20.
La parole au rapporteur, le Conseiller Piccolo.
Piccolo (SA)
Leggo questa relazione anche a nome del
collega Martin, rapporteur della II Commissione.
I settori turistico-ricettivi e commerciali, volani importanti e
vitali dell’economia della nostra Regione, che hanno
subito in questi ultimi anni una sempre più costante evoluzione e
che stanno chiedendo sempre più servizi diversificati, hanno
indotto la Giunta regionale ad apportare alcune importanti novità
rispetto alle leggi vigenti dei due settori.
Preciso in premessa che non entrerò nel merito dei singoli
articoli in quanto la relazione tecnica allegata è più che
esaustiva, pertanto mi limiterò a sottolineare i punti qualificanti
ed innovativi del disegno di legge indicando chi sono i beneficiari
e le modalità di accesso ai finanziamenti.
Premetto inoltre che in merito al disegno di legge sono stati
sentiti da parte della II e IV Commissione, riunite congiuntamente,
tutti gli operatori interessati e dai quali sono state recepite
alcune puntuali osservazioni, e che pertanto intendiamo proporre al
Consiglio alcuni emendamenti che verranno presentati alla fine
dell’intervento.
Con questo disegno di legge si intendono infatti attuare una
semplificazione ed una razionalizzazione della normativa sugli
incentivi regionali a favore del settore turistico-ricettivo e
commerciale, utilizzando le possibilità offerte dai regolamenti
comunitari n. 69/2001 e n. 70/2001 che consentono di concedere
aiuti alle piccole e medie imprese ed in regime "de minimis" senza
notifica alla Commissione europea.
Il disegno di legge ha come sua principale finalità la
riqualificazione e il potenziamento delle strutture ricettive e
commerciali, attraverso la concessione di agevolazioni sotto forma
di finanziamenti a tasso agevolato e/o di contributi in conto
capitale, nell’ottica di una razionalizzazione degli
interventi, compatibilmente con le disposizioni in materia di aiuti
da parte dello Stato stabiliti dalla Comunità europea.
Le innovazioni principali rispetto alla precedente normativa
riguardano:
- l’aumento della spesa ammissibile e del periodo
di ammortamento per i beni immobili;
- la concessione di contributi in conto capitale anche per spese
inferiori a 50 milioni (a partire da lire 10 milioni);
- l’estensione dei benefici a categorie
economiche e a nuove realtà operanti nel settore del commercio e
dei servizi;
- l’estensione dei benefici a tipologie di
investimenti non contemplate nella legislazione precedente.
Soggetti beneficiari. Sono interessati dagli interventi previsti
dalla presente normativa le piccole e medie imprese, singole o
associate, del commercio, dei pubblici esercizi o che esercitano
altre attività economiche nel settore dei servizi, individuate con
deliberazione della Giunta regionale, i proprietari di strutture
commerciali che intendano mantenerne la destinazione, i centri
polifunzionali e i centri di assistenza tecnica.
Una novità che è stata introdotta nel presente disegno di legge
riguarda le piccole e medie imprese operanti nei settori della
ricettività turistica-extralberghiera, limitatamente agli
affittacamere ed alle case ed appartamenti per vacanze.
Iniziative agevolabili. Oltre alle nuove realizzazioni sono
ammesse le ristrutturazioni, gli ampliamenti, gli ammodernamenti e
le riqualificazioni di strutture adibite o da adibire
all’esercizio dell’attività nonché la
riorganizzazione dell’attività di impresa.
Le spese ammissibili presentano importanti innovazioni rispetto
alla normativa precedente. Sono ammessi infatti:
- i lavori e le opere edili, compresi gli impianti tecnici, le
spese di progettazione, di direzione lavori e di collaudo;
- l’acquisto, anche attraverso la cessione di
quote societarie, di fabbricati o porzioni di fabbricati
finalizzati alle iniziative agevolabili;
- gli acquisti di nuovi macchinari, attrezzature, arredi,
programmi informatici e altri beni strumentali strettamente
funzionali all’esercizio
dell’attività;
- la costituzione di liquidità in caso di creazione di nuova
azienda;
- una serie di investimenti che favoriscono un innalzamento
della qualità dei servizi offerti quali gli investimenti materiali
e immateriali finalizzati allo sviluppo del commercio elettronico,
gli studi e le consulenze per il marketing, la pianificazione e
l’organizzazione aziendale, i costi di attestazione
della qualità.
Strumenti finanziari. Nel rispetto dei massimali previsti dalla
normativa comunitaria possono essere concessi, oltre ai mutui a
tasso agevolato, anche contributi in conto capitale.
Per i mutui a tasso agevolato è stato innalzato sia il periodo
di ammortamento per i beni immobili (15 anni anziché 10) sia il
limite massimo della spesa ammessa che è passato da 400.000.000 a 5
miliardi.
Per quanto riguarda i contributi in conto capitale, il cui
limite massimo di spesa ammissibile è di lire 2 miliardi, è stata
prevista la possibilità di essere erogati anche a titolo di
anticipazione previa fideiussione bancaria o polizza assicurativa.
Il disegno di legge prevede inoltre che gli investimenti siano
"altresì finanziabili in regime de minimis" nella misura massima
del 50 percento sotto forma di mutuo a tasso agevolato.
Istruttoria. Sono stati previsti due tipi di istruttoria: una
automatica per importi di spesa ammissibile non superiori a 50
milioni e una valutativa che prevede un’analisi
economico-finanziaria da parte della Finaosta nonché una
valutazione tecnico-formale da parte della struttura competente che
consentirà di snellire le procedure ed accelerare i tempi di
istruttoria.
Vincolo di destinazione. Per quanto riguarda i vincoli a carico
di beneficiari delle agevolazioni, il disegno di legge stabilisce
che la destinazione d’uso
dell’immobile, oggetto
dell’agevolazione, dovrà essere mantenuta per un
periodo di tempo pari a quello della durata originariamente fissata
per il mutuo, fatti salvi eventuali vincoli urbanistici di durata
superiore o per quindici anni decorrenti dalla data di erogazione
dell’agevolazione.
Si sottolinea che da un’analisi comparata con le
leggi di altre regioni, effettuata da un esperto qualificato quale
il Prof. Carlo Baldi, risulta inequivocabilmente che la proposta
della nostra Regione è in linea con tutte le altre e, anzi, ha
caratteristiche di maggiore interesse, nei limiti del consentito,
per le imprese del settore.
Prima di concludere preciso che, a seguito delle audizioni delle
associazioni di categoria interessate, e dalle quali sono state
recepite alcune osservazioni, e come inizialmente anticipato,
vengono proposti alcuni emendamenti al testo licenziato dalla
Giunta e che chiedo vengano votati congiuntamente alla legge,
emendamenti che sono stati verificati anche con gli uffici
dell’Assessorato dopo però che il disegno di legge
aveva già avuto il parere delle commissioni competenti.
Nel concludere spero di essere stato il più possibile chiaro
nell’esposizione per far comprendere
l’importanza del disegno di legge e quindi mi auguro
che possa ricevere un largo consenso da parte di questo
Consiglio.
Per quanto riguarda, come dicevo in calce della relazione, gli
emendamenti proposti sono il frutto del recepimento di alcune
osservazioni e considerazioni fatte durante le audizioni da parte
delle categorie interessate, Ascom, Confesercenti in particolare,
per le quali si prevedono 9 emendamenti che sono stati consegnati
alla Presidenza e che sintetizzerò leggendoli tutti in una volta,
se la Presidenza è d’accordo, in modo da non
ripetere ogni qualvolta c’è da discutere
l’articolato e l’emendamento da
proporre.
Per quanto riguarda l’emendamento n. 1,
all’articolo 3, comma 1, punto b) dopo
"i
proprietari di strutture alberghiere"
vengono aggiunte le
parole
"e di ricezione turistica all'aperto"
per permettere
ai campeggi
"che intendano mantenerne la destinazione d'uso, che
non siano grandi imprese
"...
L’emendamento n. 2 prevede la modifica
dell’articolo 4, comma 2, punto c): cancellare la
parola
"nuovi"
.
L’emendamento n. 3 riguarda
l’articolo 8, comma 1, punto b), laddove è scritto
"i proprietari di strutture commerciali"
occorre aggiungere
"e di pubblici esercizi"
intendendo per questi
"che
intendano mantenerne la destinazione d'uso, che non siano grandi
imprese;"
.
L’emendamento n. 4 all’articolo 9,
comma 2, punto c): cancellare la parola
"nuovi"
.
Emendamento n. 5, articolo 16, comma 1:
"1. Le domande per la concessione delle agevolazioni
disciplinate dalla presente legge sono presentate alle strutture
regionali competenti in materia di incentivazione alle attività
ricettive e commerciali, di seguito denominate strutture
competenti, e sono sottoposte dalle medesime strutture
all'istruttoria automatica di cui all'articolo 17, qualora gli
importi di spesa ammissibile non siano superiori?"
e qui è
stata tolta la cifra di 50 milioni e portata a 100 milioni
"? a
Lire 100 milioni (€ 51.646) e all'istruttoria valutativa di cui
all'articolo 18, qualora gli importi di spesa ammissibile siano
superiori a Lire 100 milioni (€ 51.646)"
e anche qui sono stati
elevati da 50 a 100 milioni.
L’emendamento n. 6, all’articolo
17, comma 1:
"1. L'istruttoria automatica consiste nell'accertamento della
completezza e della regolarità delle domande presentate e della
documentazione allegata?"
qui si precisa
"? relativamente
alle agevolazioni erogate sotto forma di contributi in conto
capitale."
Emendamento n. 7, articolo 23, comma 2, punto b): qui
c’è solo una trasposizione della frase
"o
quindici anni decorrenti dalla data di erogazione delle
agevolazioni"
per permettere che questo tipo di osservazione
valga per tutte e due le motivazioni previste
nell’articolato.
Emendamento n. 8, articolo 23, si aggiunge un comma 5 per cui va
letto integralmente:
"5. In caso di cessione di azienda i finanziamenti a tasso
agevolato in capo al cedente possono essere trasferiti al
cessionario che sia in possesso dei requisiti previsti dalla
presente legge."
Questa era una delle richieste fatte anche in
modo repentino da parte delle categorie.
L’ultimo emendamento n. 9 era stato dimenticato
nel testo di legge licenziato dalla Giunta: si aggiunge
l’articolo 28 che è relativo alla dichiarazione
d'urgenza.
Si dà atto che, dalle ore 16,05, presiede il Vicepresidente
Viérin Marco.
Presidente
È aperta la discussione generale.
La parola al Consigliere Borre.
Borre (UV)
Affrontando la discussione e
l’esame di questa bozza di legge può darsi che andrò
fuori tema o rischierò di esagerare nel voler porre delle
riflessioni sull'intera politica turistica per la nostra
Regione.
Infatti il titolo di questa proposta di legge recita:
"Interventi regionali a sostegno delle attività turistico-ricettive
e commerciali".
È una buona legge per due settori interessati, è una legge che,
raffrontata alle leggi di altre regioni, risulta una delle più
avanzate per il tipo di sostegno finanziario contenuto, una legge
che integra la n. 33/73, la n. 101/82, la n. 22/98 adeguandole alle
normative europee.
Io in questa occasione cercherò di esternare alcune mie
riflessioni sui due momenti:
- il primo: questa proposta e la normativa europea;
- il secondo: politico, turistico, commerciale, agricolo e
artigianale, quadrinomio auspicabile per l’industria
turistica della Regione.
Questa proposta di legge interessa i due settori che, come
riportato nella relazione introduttiva, rivestono un'importanza
strategica nel panorama economico regionale, appunto il turismo e
il commercio.
L’elemento è di grande rilevanza, un primo passo
verso questo binomio indispensabile per l’industria
del turismo, appunto si comincia a parlare di turismo e
commercio.
Gli interventi vengono estesi alle attività di affittacamere,
case, appartamenti per vacanze, questo nel settore
turistico-ricettivo; nel settore commerciale gli interventi vengono
estesi ai centri polifunzionali di servizio, ai centri di
assistenza tecnica delle imprese, alle associazioni e consorzi di
operatori turistici.
Due tipi di istruttoria, automatica e valutativa, dovrebbero
essere gli strumenti di semplificazione e razionalizzazione delle
procedure.
Il tetto massimo della spesa ammissibile passa dai 4,5 miliardi
ai 10 miliardi, i mutui hanno durata di 15 anni anziché 20, nel
complesso il tetto dei contributi è aumentato.
Sono questi alcuni dei contenuti che ho colto e che mi fanno
dire che la legge è una buona risposta al sostegno finanziario che
è necessario e urgente.
Inoltre gli emendamenti illustrati dal relatore danno un
ulteriore buon contenuto e rispondono alle richieste fatte dalle
categorie, anche se qui per quanto riguarda la forma, ne ha già
accennato anche il relatore, in quanto Presidente della IV
Commissione ritengo che non ci sia stata una correttezza perché
questi potevano essere emendamenti tranquillamente ripresi dalla
commissione perché le richieste erano state fatte in
commissione.
Mi permetta però, Assessore, già con questa proposta di legge
trovo che si poteva e doveva fare qualcosa in più. Credo che tutti
noi abbiamo ben presente la realtà della località della nostra
Regione; disposizioni, regole, normative per sostegni finanziari
che non tengono conto delle diverse realtà non fanno giustizia e
non facendo giustizia non permettono il decollo o la sopravvivenza
di attività in certe località.
Mi torna in mente una precisa accusa che io, fra tanti, ero
solito fare: come può lo Stato, il Governo considerare tutte le
regioni allo stesso livello? La Valle d’Aosta non è
la Sicilia, il Veneto non è la Campania e così via. Non possiamo
considerare l’albergo o il negozio di Valsavarenche
alla stregua di quello di Saint-Vincent, l’albergo o
il negozio di Saint-Nicolas come quello di Cogne e così via.
Non possiamo considerare la quantità e non la qualità; non
possiamo non considerare in maniera diversa chi investe nel
rispetto della tradizione e della tipicità, chi offre periodi di
apertura più lunghi. Perché non incentivare
l’imprenditoria giovanile, i passaggi di azienda fra
padre e figlio?
Perché non favorire la ripresa dei piccoli alberghi a conduzione
familiare incentivando la pluriattività? Ci sono poi altri elementi
che potrebbero e dovrebbero essere riconsiderati al fine di non
penalizzare l’attività alberghiera e commerciale;
sono però questi momenti di analisi e di intervento di competenza
dei comuni, mi riferisco all’acqua, ai rifiuti,
all’ICI.
Ricordiamo però che l’energia, un altro elemento
di rilievo per alberghi e negozi, è oggi un problema della Regione.
Questi e altri criteri ancora che a mio parere dovevano e potevano
trovare forse con uno sforzo in più risposte in questo disegno di
legge.
Una riflessione a parte merita la notifica per
l’adeguamento alle norme europee. Nessun dubbio
sulla necessità di far parte dell’Europa delle
regioni, nessun problema quindi di accettare indirizzi generali che
regolino l’economia; grandi perplessità e difficoltà
ad accettare quando questi indirizzi generali diventano norme e non
tengono in alcun conto la diversità e la specificità della
Regione.
Peggio ancora quando l’interpretazione delle
norme porta a dirci cosa e come fare nel deliberato o nel
regolamento conseguente alla legge notificata e già approvata.
Ritengo sia il momento di chiedere come Consiglio regionale una
diversa e più adeguata linea di intervento alla Commissione di
Bruxelles, una linea di intervento per sostegni finanziari,
turistici e commerciali della montagna che consentano investimenti
mirati a formare lo squilibrio esistente nella nostra Regione fra
zona e zona per i due settori. Ritengo inoltre che anche da parte
dei funzionari regionali venga data una lettura alle norme ponendo
più attenzione alla nostra autonomia, quindi un'interpretazione non
sempre e solo restrittiva.
È evidente che nel presentare le nostre richieste alla
commissione dobbiamo sapere cosa vogliamo, che tipo di turismo
vogliamo; il quadrinomio agricoltura, turismo, commercio,
artigianato è sì o no il motore economico della nostra Regione?
Nel passato l’agricoltura, la società Cogne, la
SIP, l’ENEL e in piccola parte il turismo, il
commercio e l’artigianato erano sufficienti per la
nostra realtà economica, una pluriattività funzionale sia per
l’economia che per il territorio. Oggi abbiamo una
realtà tremendamente diversa: il nostro futuro comunque dipenderà
in gran parte ancora dalla ricchezza ambientale della nostra
Regione e dalla capacità dei Valdostani ad utilizzarne al
meglio.
L’agricoltura con il lavoro dei suoi addetti
potrà continuare a valorizzare e a mantenere il territorio, con la
qualità e la tipicità dei suoi prodotti fornirà quanto necessario
al commercio, per primo al commercio valdostano per avere nicchie
di vendita di prodotti locali, di buona immagine della nostra
Regione, del nostro lavoro.
È evidente che il legame che il commercio deve avere oltre
all’agricoltura deve essere con
l’artigianato, un artigianato che ha saputo
innovarsi e favorire produzioni altamente qualificate, un settore
nel quale siamo riusciti a creare una stupenda cartolina da visita,
da Saint-Ours.
Parlando di turismo e commercio, la mia opinione è che ci
troviamo di fronte un quadro non dei migliori, è vero che questo
vale anche per altri settori. Si assiste purtroppo alla chiusura di
alberghi ed esercizi commerciali, le cause vanno chiaramente dalle
difficoltà economiche ai problemi fiscali, alle norme sanitarie,
agli adeguamenti, alle possibilità di occupazione senza rischi,
poche responsabilità, stipendio e pensionamento garantiti, orari di
lavoro accettabili.
Per contro, si apre qualche albergo nuovo, centri commerciali,
negozi con servizi indirizzati alla massa senza preoccupazioni per
la tipicità dei prodotti, la cultura e la storia della nostra
Regione. Da piccoli imprenditori, i Valdostani passano a
dipendenti. Ecco perché necessita sapere quale turismo vogliamo e
cosa dobbiamo fare per averlo.
È necessario impostare un modello di collaborazione o meglio di
integrazione fra i vari settori dove la promozione dei nostri
prodotti, l’offerta dell'ospitalità, la
diversificazione dell’offerta per il tempo libero,
la qualità del nostro artigianato diventino un momento di
solidarietà, ma anche un momento di orgoglio per quanto siamo
capaci di fare e quindi di incentivo alla promozione e alla
commercializzazione.
Tutti siamo operatori del turismo: dal semplice cittadino con il
suo comportamento e la sua storia all’agricoltore,
al negoziante, alla guida alpina e così via. Basta compartimenti
chiusi, egoismi, individualismi fra operatori.
È necessario un organismo che abbia la capacità in questa
piccola, ma viva realtà di coinvolgere, rappresentare e valorizzare
tutti coloro che con professionalità e volontà vogliono operare. È
un passo difficile, ma iniziando dalla Regione, dai comuni e dalle
comunità montane penso ci si possa arrivare.
Abbiamo una natura e un ambiente di incomparabile bellezza, non
solo montagne, ma castelli, monumenti, archeologia, villaggi
stupendi. La Valle è viva in ogni luogo, la viabilità interna è
buona e sicura, salvo forse qualche problema per Cogne. Non vi sono
tensioni sociali, la qualità della vita è buona, i servizi:
Ospedale, soccorsi, informazione, sono buoni.
C’è una buona scuola alberghiera, corsi
universitari, un buon esempio di agriturismo, ottimi gli impianti
di risalita, ampi spazi per il turismo naturalistico: Grand
Paradis, Mont-Avic, Mont-Mars, Espace Mont-Blanc e altri ancora. Si
sta intervenendo, e io dico anche bene, con il recupero del Forte
di Bard. Non dobbiamo permettere che la Valle diventi terra di
conquista per le masse di turisti organizzati dai tour
operators.
Ci vuole il controllo della qualità. Dobbiamo evitare che gli
alberghi si concentrino sui grandi poli e chiudano negli altri
luoghi. Alcuni alberghi simbolo stanno chiudendo o si trasformano,
altri vengono costruiti e gestiti da operatori non valdostani,
altri ancora seguono la stessa fine per la gestione. Non è il mio
un sentimento di razzismo o protezionismo, è semplicemente la
denuncia di una realtà: tanti imprenditori non valdostani non sono
attenti alla tipicità, ai prodotti locali,
all’agricoltura, all’artigianato,
alla nostra cultura.
Purtroppo ce ne sono anche di Valdostani che agiscono nella
stessa maniera. Il periodo di alta stagione si restringe sempre di
più, il fondo valle in diverse zone muore turisticamente.
È giunto il momento di affrontare una politica turistica che
abbandoni i vecchi schemi, che tenga ben presente la nostra realtà,
nel rispetto del nostro ambiente e della nostra gente. Ci vuole un
progetto che faccia tesoro del passato per affrontare nuove
soluzioni, nuove richieste dal cambiamento in atto sempre legate
alla nostra volontà.
"? En tout cas notre Pays a tout le nécessaire pour devenir
un carrefour de tourisme international. Il me semble cependant que
le grand tourisme doit se limiter à des grands centres de tourisme
à Courmayeur, à Breuil, au Col de Joux, à Pila et
d’autres encore. Les grands hôtels devront être là,
non pas ailleurs. Ailleurs soit dans nos pays de montagne, il
devrait y avoir de la villégiature de famille pour
familles?".
Ho voluto riprendere un passaggio di Emile Chanoux della
relazione al Progetto di "Reconstruction administrative et
économique de la Vallée d’Aoste libérée", un
passaggio che metteva in guardia dal turismo di massa e dava una
risposta già allora per il turismo non imposto, ma voluto.
Se vogliamo veramente che la nostra Regione possa fruire dei
benefici e di tutte quelle opere costruite in questi anni
dall’Amministrazione regionale, dagli enti locali,
se vogliamo valorizzare il nostro patrimonio storico, culturale ed
ambientale, dobbiamo costruire pensando al modello di industria del
turismo legato alla nostra capacità di offerta dei quattro settori
integrati. Nel passato si è affermata una monocultura turistica,
diventata spesso una monocultura a servizio del villeggiante,
sicuramente il turismo era ed è una risorsa importante per la
montagna e quindi per noi.
È comunque un rischio molto spesso per la perdita delle
caratteristiche tradizionali e originarie della cultura. È una
forte spinta alla standardizzazione e all'omogeneizzazione dei
modelli culturali che sono quelli metropolitani promossi dai mezzi
di informazione di massa.
Questa monocultura del turismo rischia di creare scompensi
piuttosto preoccupanti, dei rapporti impari fra residenti ed
ospiti. Rischia spesso di snaturare quelle espressioni genuine che
sono nostre, della cultura alpina, che purtroppo talvolta sono
recuperate solo ad esclusivo uso turistico.
È questa un'operazione folcloristica, consumistica, priva di
valori culturali consolidati e che si sostituisce alla genuinità
del nostro modo di essere. Il progetto di costruzione
dell'industria del turismo non può seguire questo modello, un
modello imposto da fattori esterni richiamati solo dalle ricchezze
ambientali della Regione.
Il nuovo modello deve puntare sul consolidamento delle culture e
dei sistemi economici locali, quindi sulla loro capacità di
autoregolarsi, autorganizzarsi e riprodursi grazie anche al fatto
che vivono una dimensione relativamente modesta.
L’industria del turismo va intesa come complesso
di attività e di organizzazione integrate, agricoltura, turismo,
commercio e artigianato, non semplice collaborazione fra
dipartimenti, ma vera azione di completamento.
"? Le grand tourisme est contaminé et il contamine, il faut
que notre peuple reste sain, il doit rester lui-même avec son
caractère, sa culture, son orgueil, il doit rester lui-même, même
avec ses défauts?"
.
Je crois que ces derniers mots, mots d’Emile
Chanoux, pourront être une bonne ligne à suivre pour bâtir notre
industrie du tourisme.
Presidente
La parola al Consigliere Tibaldi.
Tibaldi (FI)
Più che soffermarmi
sull’articolato del disegno di legge n. 125, sul
quale farò alcune riflessioni più avanti, a nome del gruppo
consiliare vorrei piuttosto effettuare alcune considerazioni di
ordine generale sul turismo in Valle d’Aosta, quindi
prendo spunto oltre che dalla legge anche dalle iniziative
normative che già esistono, che sono state avviate da questo
Assessorato e da fattori che riguardano il comparto turistico
commerciale nel suo insieme.
La Valle d’Aosta è terra di montagna, è collocata
geograficamente e socio-economicamente in
quell’ambiente che è definito alpino, di conseguenza
questa orografia accidentata condiziona e limita per molti versi lo
sviluppo di numerose attività: l’agricoltura, ne
abbiamo parlato anche quando abbiamo affrontato
l’esame del piano di sviluppo rurale, e anche il
turismo, il commercio e l’industria. Siamo concordi
quindi con quanto detto da più persone e a più riprese che la
montagna debba essere analizzata da un punto di vista particolare.
Montagna che oggi come oggi, e ci avviamo al 2002, "Anno
internazionale della montagna", sotto il profilo
turistico-commerciale evidenzia due aspetti particolari.
Del primo ne è stato fatto cenno poc’anzi. La
coscienza della realtà di montagna non è assolutamente nota a chi
rappresenta non solo la Valle d’Aosta, ma anche
altre regioni alpine, o comunque europee di montagna, in quel di
Bruxelles e quindi nelle istituzioni europee.
Non esistendo questa coscienza così diffusa accade che la
montagna venga spesso e volentieri trattata come altre realtà
geografiche o socio-economiche che sono completamente differenti da
essa e si può far riferimento alla città, alla pianura, al mare.
Ben sappiamo che i fattori climatici ambientali incidono
differentemente e notevolmente su quelle che sono anche le
aspirazioni sociali ed economiche di comunità con presupposti così
differenti.
Il secondo aspetto è che la montagna sta soffrendo di una crisi
strutturale ed è una crisi che si manifesta soprattutto durante il
periodo estivo. Diverse indagini effettuate da enti a ciò preposti
stanno evidenziando come tutto l’arco alpino
italiano stia registrando risultati negativi sotto il profilo
turistico con la sola eccezione che è quella
dell’Alto Adige. Il "prodotto montagna" non ha più
quel appeal che aveva diversi anni fa, questo è dovuto a diverse
cause e forse anche all’immagine un po' stantia e
vecchiotta che la montagna sta dando di sé stessa che non è più
quel momento di attrazione nei confronti di certe categorie di
utenti, cioè i turisti, quali possono essere ad esempio i
giovani.
L’Assessore ho visto che scuoteva il capo, però
forse non ricorda che un'indagine commissionata
dall’Assessorato del turismo, in particolare
dall’ex Assessore Agnesod, commissionata
all’Università Ca’ Foscari di
Venezia, approfondita anche perché è costata circa 300 milioni alla
Regione e quindi ai contribuenti valdostani, ha messo in evidenza
un deficit di offerta turistica da parte della montagna, in
particolare in questo caso, avendo la ricerca come tema la Valle
d’Aosta, deficit dell’offerta
turistica valdostana.
Ricordo che venne sottolineato come la Valle
d’Aosta si orientava più verso un turismo di tipo
tradizionale che poteva avere richiamo nei confronti di famiglie e
di anziani, ma dal quale giovani e masse non erano catalizzati.
Questo avveniva nel 1998, purtroppo il trend è rimasto invariato,
anzi si sta accentuando ed evidenzia che questa crisi ormai è
marcata e per farvi fronte sono necessarie delle iniziative che
siano innovative e soprattutto un'attenta valutazione di quelli che
sono i fenomeni e come dobbiamo affrontarli, quali soluzioni
dobbiamo adottare.
In Valle d’Aosta sappiamo che il comparto
turistico ha una sua rilevanza che è preponderante perché più della
metà del prodotto interno della Regione Valle
d’Aosta è generato da attività turistiche e
dall’indotto che intorno al comparto ricettivo
alberghiero ruota, in particolare mi riferisco al commercio e ai
servizi, d’altronde il disegno di legge n. 125 si
rivolge anche alla categoria commerciale e l’impatto
del turismo sul mercato del lavoro corrispondentemente è molto
forte.
Allora come si potrebbe comportare la Valle
d’Aosta per superare questo momento, dove
c’è il fiato pesante da parte di essa e da parte di
altre regioni che hanno analogie con essa? Dopo attente valutazioni
abbiamo individuato diverse iniziative che possono essere messe in
campo e io direi che la Valle d’Aosta ha anche gli
strumenti legislativi disponibili sui quali poter fare leva, in
particolare uno strumento legislativo che è stato appena
individuato dalla Giunta regionale è quello della riorganizzazione
del comparto turistico in Valle d’Aosta sotto il
profilo pubblico, cioè quali sono le competenze e i ruoli che
devono essere assegnati ai soggetti attuatori della promozione e
dell’accoglienza e dell’offerta
turistica. Abbiamo la legge però, a nostro avviso, ci mancano
ancora le idee. La legge ha innovato sotto un profilo formale
cambiando le APT e denominandole AIAT, ha accentrato nella Regione
il discorso della promozione, una scelta questa condivisibile da
certi punti di vista perché prima c’era una
sovrapposizione di iniziative che spesso potevano essere
conflittuali o addirittura concorrenziali.
Però vediamo che questa promozione soffre ancora di un altro
presupposto, che è un’analisi approfondita da un
punto di vista di marketing: cioè in quali direzioni vogliamo
proiettare la Valle d’Aosta, quali fette di utenza
vogliamo convogliare nei nostri luoghi e ambienti di montagna? Come
pensiamo di affrontare la concorrenza di altre località turistiche
particolarmente ambite, mi riferisco a località turistiche marine o
mediterranee, che offrono a prezzi decisamente più convenienti
settimane di permanenza in quei luoghi? Come pensiamo di
attrezzarci e di aggiornare sempre l’offerta
turistica di fronte a un cambiamento di modalità di richiesta da
parte degli stessi turisti?
Se abbiamo visto che in questi anni siamo passati dalle
tradizionali vacanze che duravano 15-20 giorni o addirittura un
mese a tempi decisamente più ristretti, una settimana, adesso si
sta sviluppando un nuovo modello che vede una vacanza estremamente
corta, della mezza settimana, dei tre, quattro giorni, di una
vacanza mordi e fuggi che deve essere ottimizzata vuoi per la
velocità degli spostamenti delle persone, vuoi per i tempi sempre
più ristretti disponibili da parte delle medesime.
Anche perché le attività o lavorative o di svago o di tempo
libero si cumulano una con l'altra e di conseguenza la possibilità
di concedersi una vacanza tranquilla e prolungata è sempre più
un'eccezione rispetto alla regola dei tempi stretti e diluiti in
più momenti dell’anno che sta prendendo in larga
massima piede.
Quali risposte stiamo dando a fronte di questa nuova modalità di
domanda? È pur vero che queste risposte non è che debba offrirle
solo l’ente pubblico, altrimenti sarebbe drammatico,
in questo caso l’ente pubblico si sostituirebbe
completamente anche all’offerta privata e agli
operatori del settore, però è altrettanto vero che da parte della
Regione, in particolare da parte dell’Assessorato
del turismo, ci deve essere una linea di indirizzo che sia più
chiara e definita rispetto a quella manifestata finora.
L’Assessore ancora ieri o l’altro
ieri, rispondendo a una nostra interpellanza, dispensava dei dati
sulle presenze turistiche estive facendo riferimento al maggio 1999
e al maggio e giugno 2000 e maggio, giugno 2001, ci dava dei dati
in suo possesso dai quali le presenze turistiche risultavano in
crescita, dati che sono condizionati anche da un fattore
congiunturale che ha riguardato la nostra Regione e che non
possiamo trascurare e che è quello dell’alluvione e
poi soprattutto quello della chiusura del Traforo del Monte Bianco.
Dobbiamo anche tener presente che da questa emergenza stiamo via
via uscendo. Questi dati non ci sembrano però confortati da una
realtà che stiamo testando momento dopo momento con forse
un'indagine che non è propriamente tale, ma che è basata sulle
semplici interviste che si fa con le persone con le quali colloqui,
che sono albergatori o ristoratori o gestori di esercizi pubblici,
che, pressoché unanimemente, ritengono che questa supposta crescita
numerica citata dall’Assessore non trovi riscontro
nella realtà dei fatti e che queste presenze turistiche maggiorate
risiedano solamente negli archivi dell’Assessorato o
perlomeno siano solo scritte sui documenti che lui utilizza per
rispondere alle nostre interpellanze.
Non è che vogliamo fare un contraddittorio fra i dati in suo
possesso e i nostri riscontri, però c’è da dire che
la contraddizione c’è, anche perché un dato che è
stato evidenziato nell’ultima assemblea, cioè
nell’assemblea che consacrava il venticinquennale
dell’ADAVA, l’Associazione degli
albergatori, è molto significativo. Il dato indica che il numero
degli alberghi in questi anni è diminuito da 578 a 492.
È vero, sicuramente ha agito anche la selezione del mercato
però, in una Regione che si pretende sia e continui ad essere a
vocazione turistica, questo calo di alberghi da 578 a 492 non è un
indice di salute del comparto, è un indice di difficoltà del
medesimo, è quindi un sintomo che deve essere affrontato con
concretezza sì da parte degli operatori privati, ma anche
individuando delle linee di sviluppo chiare e definite da parte
dell’Assessorato competente.
Non è facile fare l’albergatore in Valle
d’Aosta perché la media dei livelli di saturazione
dei posti letto è molto bassa. Abbiamo dei valori che oscillano fra
il 20 e il 25 percento annuo contro il 95 percento di città
d’arte come Venezia, di conseguenza capite che un
investimento anche se oneroso fatto in una città come quello -
forse ho preso un eccesso però rende bene la differenza - e un
investimento altrettanto oneroso fatto tra le nostre montagne hanno
due periodi di ammortamento e di rientro del capitale investito
completamente differenti.
È quindi naturale che il rischio che deve affrontare
l’imprenditore alberghiero o
l’imprenditore turistico è notevolmente differente
se effettuato in montagna o in una città d’arte come
Venezia o in una località balneare. Ecco perché è necessario che
questa coscienza della montagna prenda quanto prima diffusione fra
coloro che rappresentano le istanze della montagna in quel di
Bruxelles.
E perché diciamo in quel di Bruxelles più che in quel di Roma?
Perché ormai è proprio Bruxelles, il livello istituzionale europeo,
che condizionerà il futuro normativo anche della legislazione
regionale di tutte le regioni. Lo abbiamo già visto in diversi
settori, oggi tocca al comparto turistico, e il disegno di legge n.
125 ne è praticamente un esempio lampante. Gli strumenti finanziari
che sono messi a disposizione degli operatori, strumenti finanziari
che possono essere anche interessanti sotto certi punti di vista,
hanno delle limitazioni che arrivano
dall’Europa.
Sono limitazioni naturalmente che hanno suscitato delle
perplessità da parte degli stessi operatori, anche da parte nostra,
ma sono limitazioni delle quali siamo costretti a prendere atto
amaramente e sulle quali il nostro intervento non può che essere,
se costretto, entro limiti piuttosto esigui. Ecco perché secondo
noi l’intervento presso le istituzioni europee non
deve essere fatto nella forma invocata dal Consigliere Borre che mi
pareva chiedere ulteriori sostegni finanziari.
Non abbiamo bisogno di sostegni finanziari da parte
dell’Europa, abbiamo bisogno di elasticità
nell’azione delle nostre scelte, altrimenti
ricadiamo nella solita logica dell’assistenzialismo,
della richiesta di assistenza da Bruxelles, come è sempre stato
fatto d’altronde con Roma, mentre noi abbiamo
bisogno di elasticità, di autonomia decisionale, cioè di poter
adottare i principi che vogliamo individuare per incentivare lo
sviluppo e rilanciare la Valle che sotto il profilo turistico sta
soffrendo di un momento di stagnazione piuttosto evidente.
Stagnazione che è stata confermata dagli albergatori,
stagnazione che è confermata anche dai commercianti e da tutti i
gestori di servizi o di pubblici esercizi che fanno parte di questo
ampio e variegato comparto. Non solo gli alberghi sono diminuiti in
questi anni, sono stati chiusi anche numerosi esercizi commerciali,
il fenomeno che ha causato questa flessione o meglio questa
mortalità di esercizi commerciali è l’allargamento
degli orizzonti del mercato che è sempre più ampio, sempre più
globale, di conseguenza lascia sempre più spazio alla media e alla
grande distribuzione penalizzando le energie di piccoli
imprenditori.
D’altronde abbiamo visto che anche se la legge n.
12/1999 sul commercio prevedeva degli incentivi per sviluppare i
cosiddetti "empori di montagna", l’Assessore si
ricorderà, con un’interpellanza lo abbiamo
sottolineato, gli empori di montagna sono rimasti al palo ancorché
iniziative economiche e sociali di un certo interesse perché la
legge n. 12/1999 non ha avuto applicazione nei suoi articoli, di
conseguenza non sono state previste né modalità di sgravi fiscali
né modalità di incentivi finanziari. Adesso si arriva con questo
disegno di legge n. 125, adesso si arriva e si arriva con due anni
di ritardo.
Abbiamo visto che anche sotto il profilo
dell’attenzione alla promozione, alla pubblicità
delle nostre ricchezze e delle nostre risorse soffriamo di handicap
che una Regione come la nostra potrebbe e dovrebbe evitare. Mi
riferisco alla rassegna dei parchi, quella di Milano, ma non solo,
alla quale il Parco nazionale del Gran Paradiso, il Parco regionale
del Monte Avic non hanno avuto neppure il buon gusto di
partecipare, poi abbiamo saputo a posteriori di quella
interpellanza che il Monte Avic non ha partecipato perché non
sapeva come presentare un’area naturale protetta di
grande valenza, ma non munita di una strada decente per
accedervi?
(interruzione dell’Assessore Vallet, fuori
microfono)
?
"a piedi"
dice l’Assessore alle opere
pubbliche. Queste non sono risposte plausibili da parte di chi si
occupa del governo, Assessore Vallet, perché le scolaresche, gli
utenti come arrivano nell’area del Monte Avic?
Abbiamo investito del denaro, vogliamo valorizzare
un’area di 35 chilometri quadrati,
un’area naturalistica di pregio sotto il profilo
faunistico e anche vegetale, però purtroppo sappiamo che ci sono
delle grosse difficoltà di accesso. Dalla stessa direzione ci sono
delle lamentele sul fatto che l’infrastruttura
manca.
È ovvio, la strada di 10 chilometri non può essere pagata
dall’ente parco che la gestisce;
l’infrastruttura è attenzione alla quale è preposto
l’ente pubblico, e quindi la Regione, trattandosi
per lo più di strada regionale. Ma lo stesso Gran Paradiso per il
quale abbiamo visto ancora sorgere e nascere una nuova fondazione
che si aggiunge ai consorzi e a tutto ciò che già esiste?, abbiamo
enti che si sovrappongono uno con l’altro, ma che
paradossalmente non prevedono di utilizzare la loro esistenza e le
loro risorse per cercare di attirare utenza in uno dei comprensori,
anzi nel più antico parco nazionale d’Italia di cui
la metà del territorio giace all’interno dei confini
del perimetro regionale.
È ovvio che queste sono carenze, e ne aggiungo
un’altra perché è bene ricordarle, la guida dei
bivacchi e dei rifugi; sarà un investimento solo di 45 milioni, ma
siamo usciti con una guida zeppa di refusi e di inesattezze che non
qualificano certamente l’immagine della Valle
d’Aosta e, visto che il primo compito
dell’Assessorato è quello di far sì che
l’immagine sia di un certo livello, quando
l’immagine è così distorta e zeppa di errori, penso
che non solo l’Assessore non faccia bella figura, ma
anche tutta la Valle d’Aosta non abbia avuto una
qualificazione con quella guida tant’è che
l’abbiamo dovuta rifare?
(interruzione dell’Assessore Lavoyer, fuori
microfono)
? poi replicherà, Assessore. Questo è il quadretto di fronte al
quale si pongono gli operatori privati. Questa è la legge che oggi
esaminiamo.
Nel settore turistico-ricettivo valdostano e in quello
distributivo abbiamo registrato in questi anni una flessione
evidente degli investimenti non tanto perché mancavano gli
strumenti legislativi aggiornati, ma perché la domanda turistica
non è cresciuta come quella di altre regioni. Quante sono ad oggi
le richieste di finanziamento giacenti presso la finanziaria
regionale? Quanto cambieranno domani quando entrerà in vigore la
legge? Cioè chi ha il coraggio di investire oggi in Valle
d’Aosta in questo settore stante questi presupposti?
Penso che si contino sulle dita di una mano. Probabilmente abbiamo
frequentazioni molto differenti, Assessore, però non vedo tutto
quell’entusiasmo che lei sta manifestando e tanto
meno?
(interruzione dell’Assessore Lavoyer, fuori
microfono)
? certo, gli albergatori attendono una legge, però attendono più
che una legge quelle che sono le iniziative di sviluppo e di
rilancio da parte di una Regione che ha risorse spendibili
immediatamente, però non vedono come vengono in questo momento
canalizzate per poter fare promozione e attirare clientela.
Sappiamo anche che Finaosta ha diverse sofferenze nei confronti
di operatori alberghieri che hanno difficoltà a rientrare, ad
ammortizzare i debiti. Chi investirà allora? Noi ci auguriamo che
ci sia una ripresa degli investimenti in questo settore, non
vorremmo però che gli investimenti fossero effettuati dalla stessa
Finaosta che si lancia anch’essa nel settore
turistico-alberghiero, come ci è parso di capire non più tardi di
questa mattina in IV Commissione, quando
nell’analisi del progetto di riconversione
dell’area autoportuale abbiamo visto che ci sarà
spazio per un albergo di 50 camere che sarà realizzato con fondi
pubblici e che creerà la concorrenza ad operatori privati che già
faticano a stare a galla, ad emergere in un mercato che è
fortemente concorrenziale e che crea dei disagi non
indifferenti.
Albergatori che faticano, e questo è l’esempio
più recente, sul quale comunque la IV Commissione farà degli
approfondimenti, Assessore, perché nel settembre prossimo andremo a
fare un sopralluogo nell’area autoportuale per
vedere quali saranno le vere e proprie destinazioni
d’uso di tutti quei lotti che sono oggetti della
riconversione della medesima superficie.
Per non citare poi quello che è un fenomeno fortemente
sperequativo e che molti albergatori di Saint-Vincent e della zona
subiscono da diversi anni e che è il contratto di vuoto per pieno
che è stato fatto con il Grand Hôtel Billia come salvagente
occupazionale, lo sappiamo: 175 dipendenti e che costa alla
Gestione straordinaria e di conseguenza alle casse pubbliche circa
25-26 miliardi l’anno, ma che crea una concorrenza
sleale nei confronti di esercizi alberghieri che in quella zona
risiedono.
Vedremo poi come si effettuerà l’operazione di
cui abbiamo fatto cenno ieri e che abbiamo sollevato con
un'interpellanza: l’operazione di rottura
dell’accerchiamento della stessa casa da gioco dove
per l’acquisizione del complesso alberghiero del
Grand Hôtel Billia e di altre unità immobiliari ad esso adiacenti o
con esso funzionali si prevede una spesa di almeno 58 miliardi.
Quindi vediamo che nel settore turistico-alberghiero la presenza
della Regione è tutt’altro che minima. Noi vorremmo
una Regione che più che occuparsi di interferenze di questo tipo
con il mondo privato fosse più attenta a promozioni, ad
individuazione di linee di sviluppo, a operazioni di marketing e di
catalizzazione di attenzioni di utenza nei confronti delle nostre
bellezze naturali.
Passando agli strumenti finanziari previsti dal disegno di legge
n. 125, l’Europa impone il rispetto di un "de
minimis" e riduce al 15 percento per le piccole imprese, che in
Valle d’Aosta sono la stragrande maggioranza,
l’importo del contributo in conto capitale, poi è
prevista una possibilità di cumulo che in IV Commissione ci è stata
dipinta come "un quid" in più rispetto ad altre realtà regionali
che, prendendo per buono quanto enunciato dal Prof. Carlo Baldi,
pone la Valle d’Aosta in una situazione più avanzata
e non ci sentiamo di confutarlo.
Un quarto dell’investimento deve essere
supportato con capitale proprio, comunque autofinanziato e questa è
in linea di massima l’impalcatura di quella che è
l’articolazione finanziaria di questo disegno di
legge. Certo che non è più la mano del passato, le agevolazioni si
sono ristrette e non di poco, ma nell’Europa ci
siamo anche noi. Ecco che quindi si impongono tutta una serie di
ragionamenti.
Noi non siamo contrari a questa proposta di legge perché siamo
convinti che questa legge sia stata predisposta
dall’Assessore nell’ambito di quella
cornice che è dettata dai vincoli europei e quindi la
discrezionalità politica e legislativa è fortemente limitata.
Esprimiamo alcune perplessità. Le perplessità sono anzitutto di
ordine generale come poc’anzi ho detto, però anche
di ordine particolare.
Questa legge si riduce a una cornice perché il contenuto
sostanziale dovrà poi essere riempito con un rinvio che è quello
previsto dall’articolo 20, dove testualmente si dice
che: "
La disciplina di ogni altro adempimento o aspetto relativo
di cui ai procedimenti di questa legge, compresa l'individuazione
della documentazione di spesa e di quella da allegare alle domande,
è demandata alla Giunta regionale che vi provvede con apposita
deliberazione da adottarsi entro 120 giorni
dall’entrata in vigore della legge
medesima"
.
Allora è un po' la ripetizione di quello che abbiamo visto nella
legge sul commercio. Qui c’è una cornice normativa,
fra 120 giorni, ammesso che questo termine, che è ordinatorio,
venga rispettato, ci sarà l’atto amministrativo
demandato alla Giunta regionale. L’Assessore ha
detto che è già pronto. Se l’atto è già pronto, ci
sarebbe piaciuto averlo esaminato parallelamente alla legge per
vedere qual è la dimensione della gamma delle offerte che vengono
fatte agli operatori privati, purtroppo abbiamo solo la cornice
normativa che, ripeto, è una cornice che si è strutturata sulla
base dei rigidi limiti comunitari.
Secondo noi tuttavia, visto che il compito primario di indirizzo
spetta al Consiglio regionale, sarebbe opportuno che questa
facoltà, che questa competenza che potremmo definire residuale
dell’Assemblea fosse ancora una volta rispettata ed
è per questo che ci sentiamo di proporre come gruppo di Forza
Italia un emendamento che vuole null’altro che,
fermo restando il resto della legge, tenere in considerazione il
ruolo del Consiglio e che lasci allo stesso Consiglio la disciplina
di ogni altro adempimento o aspetto relativo ai procedimenti di
questa legge.
E questo Consiglio con apposito regolamento deve approvare entro
120 giorni la disciplina di contenuto. Mi pare di capire che questa
sensibilità fosse scaturita anche nel corso
dell’esame effettuato in IV Commissione, è una
sensibilità che abbiamo trascritto in questo emendamento che
naturalmente sottoporremo alla valutazione del Consiglio.
Per il resto, Assessore, queste sono le osservazioni che ci
sentiamo di allegare a questo disegno di legge, un disegno di legge
che, ripeto, non è da censurare o da condannare, ma è da integrare
con la partecipazione del Consiglio, ma deve essere un disegno di
legge che si coniuga soprattutto con un'azione politica forte da
parte della Regione che sia quella di tutelare la montagna
attraverso i suoi esponenti nelle sedi competenti, di far sì che
essa possa essere valorizzata con iniziative mirate che non sono
un'offerta a 360 gradi, come dice lei spesso, perché, leggendo
quotidiani e periodici specializzati, il turismo di montagna punta
ormai sulle nicchie, quindi su un'offerta più specifica, più
mirata.
Dobbiamo individuare delle iniziative forti in grado di
rilanciare la nostra Regione e di rilanciare soprattutto quel
comparto della nostra Regione che oggi è la spina dorsale della
nostra economia.
Presidente
La parola al Consigliere Cerise.
Cerise (UV)
In sede di discussione su questo disegno di
legge in IV e in II Commissione avevamo proposto un emendamento che
avrebbe allungato l’articolo 1.
L’intendimento dell’emendamento era
quello di sollecitare la Regione, di consentire alla Regione o, se
vogliamo, di invitare la Regione a promuovere delle iniziative
presso la Comunità europea e presso il Parlamento italiano per dare
una maggiore flessibilità alla manovra della Regione stessa in
fatto di aiuti. È stato rilevato dal relatore della legge,
dall’intervento di Borre, ma per certi versi anche
da quanto è stato detto da Tibaldi, il pesante condizionamento
della Comunità europea in tema di aiuti e questa sta diventando una
costante, la troviamo anche nel settore
dell’agricoltura, probabilmente anche nel settore
dell'industria e poi in altri comparti del mondo economico.
Allora abbiamo cercato di approfondire, visto che questo
emendamento pareva non collimare troppo con quello che era
l’impianto generale della legge, e siamo arrivati
alla determinazione con altri Consiglieri regionali del gruppo
dell’Union Valdôtaine e della Stella alpina di
modificare questa proposta in un ordine del giorno.
Dirò subito che questo ordine del giorno dovrebbe essere una
specie di prologo ad un ordine del giorno che vorrei molto più
impegnativo, preso da questo Consiglio regionale, molto più
articolato e determinato nella direzione di sollecitare
un’azione complessiva di supporto dei nostri
Parlamentari, compreso il Parlamentare europeo, perché si arrivi
finalmente a riconoscere la necessità di una politica della
montagna, quanto meno di una politica economica che differenzi la
realtà della montagna.
Questo ordine del giorno è più limitato, più centrato a questo
tema, cioè a quello del turismo e parte da un presupposto. Il
presupposto è che la montagna costituisce un elemento di forza per
il turismo, ne è anche la premessa e ne è una condizione, cioè la
montagna è motivo di turismo, purtroppo però ci sono alcuni
condizionamenti che sono posti in essere dalla stessa realtà
montana e da altri fattori contingenti che abbiamo citato: la
stagionalità, l’eccessiva concentrazione
dell’attività in periodi molto corti, i cambiamenti
di abitudini dei turisti che stanno determinando delle limitazioni
ai rendimenti degli investimenti nel settore
turistico-commerciale.
D’altra parte noi abbiamo delle realtà che non
sono omogenee, cioè gli investimenti turistici a Courmayeur non
sono quelli che si possono fare a Champorcher; in un contesto come
questo succede che può essere che magari a Courmayeur e a Cervinia
o in qualche altro posto si continui ad investire nonostante i
vincoli e le limitazioni che ci possono essere poste dalla Comunità
europea, ma questo non avviene in altri settori dove, proprio
perché non esistono gli stessi rendimenti, ci sono altre incertezze
che vengono acuite da questa situazione per cui si rischia di far
aumentare il divario esistente fra queste situazioni.
L’ordine del giorno andava nella direzione di
impegnare la Giunta regionale e i propri rappresentanti presso il
Parlamento italiano e quello europeo a promuovere e a sostenere
iniziative rivolte a far sì che l’Unione europea
prenda in considerazione l’esistenza di limitazioni
e di fattori contrari che influenzano negativamente la redditività
degli investimenti turistici e commerciali della montagna e
consenta l’attuazione di interventi mirati a colmare
gli squilibri esistenti nel settore turistico-commerciale presenti
nel territorio regionale.
Presidente
La parola al Consigliere Beneforti.
Beneforti (PVA-cU)
Sarò molto più breve dei colleghi che
mi hanno preceduto, perché giunti a questo punto è logico cercare
di porre fine a questa tornata di Consiglio regionale.
Ho ascoltato anche gli interventi dei colleghi, che hanno
puntualizzato alcuni problemi su cui mi trovo
d’accordo.
È con molta attenzione che abbiamo seguito l’iter
di questa legge; l’abbiamo fatto con lo stesso
interesse con cui abbiamo seguito le leggi concernenti la riforma
del commercio e come seguimmo la riforma del turismo in questa
sede. In quelle occasioni portammo a conoscenza del Consiglio
quelle che erano le nostre indicazioni e proposte, che oggi non sto
a riprendere perché sono note. Per seguire la legge abbiamo seguito
anche le audizioni delle rappresentanze sindacali che sono avvenute
a livello di commissione ed abbiamo letto attentamente i documenti
che le stesse associazioni hanno consegnato alla commissione.
Le finalità di questa legge, contenute
nell’articolo 1, sono quelle di sostenere lo
sviluppo dell’economia turistica e commerciale
valdostana tramite la concessione di agevolazioni finanziarie da
parte della Regione. Su questo non si può non essere
d’accordo, vista l’importanza che
riveste il turismo nella vita economica, sociale e anche
occupazionale della nostra Regione. È una parte della nostra
economia che crea ricchezza. Ma questa legge è importante perché (a
parte le richieste avanzate dalle associazioni e gli emendamenti
che hanno proposto) tenta di riordinare gli interventi, che nel
passato erano previsti anche da altre leggi regionali a sostegno
delle categorie del commercio e del turismo.
C’erano dei massimali, c’erano dei
minimali, c’erano degli interventi economici che
aiutavano l’attività turistica e commerciale ad
andare avanti. L’iniziativa è apprezzabile anche
perché può dare il via alle stesse leggi di riforma del turismo e
del commercio che fino ad oggi sono rimaste sulla carta. Noi le
abbiamo approvate da tempo queste leggi, ma queste non hanno avuto
quella attuazione che gli stessi operatori del turismo
rivendicano.
Si era detto, anche in commissione, che questa legge avrebbe
dovuto ottenere il parere della Comunità europea. Le direttive
europee prevedono finanziamenti diversi e trattamenti diversi
rispetto alle leggi italiane e regionali. Ora apprendo dal parere
espresso dal Sig. Luigi Malfa che questa legge non sarà notificata
alla Commissione europea; non so se questo è vero, ma così è
scritto e allora vuol dire che accelereremo i tempi di
realizzazione e di attuazione. In merito vorrei dire che il fatto
che le nostre leggi non siano in contrasto con la normativa europea
è giusto, ma io ritengo che, se anche questa legge dovesse essere
inviata alla Comunità europea, i limiti imposti dalla Comunità
europea siano troppo ristretti per quanto riguarda la nostra
Regione, come tutte le regioni di montagna.
Infatti il criterio seguito dalla Comunità può essere giusto, in
quanto intende evitare l’insorgere di concorrenze
sleali fra gli Stati che ne fanno parte, ma non è giusto né per la
Comunità europea né per lo Stato italiano, per altri enti e
istituzioni, che non si debba considerare gli svantaggi a cui va
incontro una regione di montagna.
Non possiamo essere messi nelle stesse condizioni in cui si
trovano le attività turistiche e commerciali della pianura. Per
questo occorre muoversi, è indispensabile aprire un confronto per
far comprendere che, se la montagna deve vivere e deve mantenere le
popolazioni, occorre concedere un trattamento diverso.
Ma è altrettanto vero che, mentre la si richiede agli altri,
dobbiamo a nostra volta dimostrare questa sensibilità nei confronti
dell’attività di montagna che viene portata avanti
nella nostra Regione. I provvedimenti che stiamo per assumere
devono essere celeri e devono servire a non far spopolare la nostra
montagna, ma questo vale per il turismo come vale per il commercio,
come per tutti gli altri settori che risentono della localizzazione
di montagna.
Però c’è da tener presente che, per quanto
riguarda l’Europa, ci sono anche leggi che ci
avvantaggiano oltre a quelle che ci portano degli svantaggi, per
cui il confronto deve essere aperto per cercare di portare avanti
con comprensione le varie situazioni e impostazioni.
Dette queste cose, colgo l’occasione per
richiamare l’attenzione
dell’Assessore sul fatto che, oltre agli
investimenti per rilanciare il turismo, occorrono anche strutture
efficienti. Per questo mi permetto di leggere
all’Assessore un passaggio di un appunto che mi
hanno fatto pervenire alcuni operatori turistici e delle AIAT, i
quali chiedono come mai con l’approvazione delle
nuove strutture AIAT, non si è provveduto a rinominare anche gli
organi di gestione delle medesime aziende, organi che sono
congelati fin dal 1998.
Sembra loro logico infatti che, se si insedia una nuova
struttura, anche gli organi decisionali vengano rinominati, a meno
che non si sancisca con l’immobilismo che in effetti
non c’è stato alcun cambiamento.
E questa sembra essere la linea adottata
dall’Assessore al turismo: cambiamento di facciata,
via il nome APT, inserimento del nuovo AIAT, ma per il resto tutto
rimane come prima, compresi presidente e consiglieri
dell’AIAT e attività che questi organismi ed enti
dovrebbero svolgere.
Essi chiedono pertanto come intende procedere
l’Assessore, l’Amministrazione
regionale nei nuovi organismi dell’AIAT e del
neonato Osservatorio del turismo e del commercio, di cui sembra si
sia persa già traccia. Assessore, io le ho letto un documento che
mi è pervenuto e non è anonimo.
Ho voluto leggerlo in calce a questa legge perché, quando si
parla di dare finanziamenti, bisogna anche che ci siano le
strutture, bisogna che il turismo e le attività commerciali la
sostengano e specialmente in quelle zone di montagna
dov’è necessario che nascano quelle strutture e
quegli strumenti affinché il turismo abbia uno sviluppo.
Presidente
Non vi sono altri iscritti in discussione
generale, pertanto dichiaro chiusa la discussione generale.
La parola all’Assessore al turismo, sport,
commercio e trasporti, Lavoyer.
Lavoyer (SA)
Ringrazio i colleghi del Consiglio che sono
intervenuti, ringrazio anche il Presidente Borre, il Presidente
Cerise, rispettivamente Presidenti della IV e II Commissione
consiliare competente per la collaborazione e
l’approfondimento che è stato fatto nelle sedi delle
Commissioni sul testo di legge oggi in esame al Consiglio
regionale. A me pare che dagli interventi dei colleghi del
Consiglio sia emersa prevalentemente una preoccupazione di fondo
relativa a quella che può essere un'azione incisiva
dell’Assessorato e del Governo regionale nei
confronti della Commissione europea sulle problematiche della
montagna in senso lato.
Interverrò poi dopo sulle singole osservazioni più puntuali, ma
volevo sottolineare che al di là del fatto che questo
provvedimento, che non sarà notificato alla Commissione europea
perché rispetta i dettami e le regole imposte dal punto di vista
degli aiuti, in questo caso prevalentemente legati alle piccole e
medie imprese, è comunque un disegno di legge che contiene enormi
novità sia dal punto di vista della qualità degli investimenti, sia
dal punto di vista della quantità, novità che andranno a
modernizzare il settore nel suo complesso, ma tornerò su questo
argomento successivamente.
Altra cosa è un'azione politica che
l’Amministrazione regionale, il Governo regionale,
ma anche le altre regioni possono mettere in atto e soprattutto se
parliamo di montagna deve essere un'azione coordinata su
problematiche che interessano tutto l’arco alpino
non solo nel settore turistico, ma nel settore industriale, per non
parlare poi del settore agricolo che è maggiormente penalizzato
dall’applicazione di queste normative.
Noi non è che stiamo a guardare, cito alcune iniziative
importanti, che sono poi i momenti di riflessione su una presenza
costante da parte dell’Assessorato,
dell’Amministrazione regionale al di là della
presenza istituzionale generale, ma proprio nello specifico.
Il nostro Assessorato in particolare insieme ai colleghi
dell’Emilia Romagna e ai colleghi del Veneto siamo i
promotori di una sensibilizzazione forte nei confronti della
Commissione europea in ordine a queste problematiche, in
particolare le problematiche relative al settore turistico.
Sensibilizzazione che da un po' di tempo cerchiamo di portare
avanti con la collaborazione dell’Europarlamentare:
la presenza dell’On. Caveri a Bruxelles è di per sé
una garanzia in più per la nostra Regione.
La sua presenza potrà portare giornalmente quelli che sono i
problemi di una Regione come la nostra, ma noi questi problemi li
abbiamo concretizzati con una serie di forum telematici, convegni
in Italia, a Bologna il 20 e 21 marzo 2000, in Belgio a Bruxelles
l’8 novembre 2000, dove abbiamo partecipato
direttamente insieme a diversi parlamentari europei con la presenza
del nostro Parlamentare, compreso il Vicepresidente della
Commissione europea, funzionari CEE, operatori del settore,
funzionari delle amministrazioni statali e locali, diversi Stati
membri.
Memorie scritte ed altri ponderosi documenti di approfondimento
sono stati redatti da studiosi sulla materia, non parliamo di
quanto sta facendo a livello generale il CISET,
l’Università di Bologna, per citarne alcuni. Per
effetto di questa sensibilizzazione la Commissione europea pare
intenzionata a verificare l’opportunità di adottare
specifici orientamenti nel settore turistico, ma non solo,
orientamenti relativi agli aiuti nel settore economico nelle
piccole realtà di montagna.
Chiaramente abbiamo costruito un disegno di legge che, qualora
con queste modificazioni degli attuali regolamenti le maglie
diventassero meno strette, sarà immediatamente possibile il
recepimento delle stesse.
Ma con questa brevissima introduzione volevo sottolineare che il
problema, che giustamente sta a cuore a tutti i Consiglieri che
sono intervenuti, è un problema che ci vede per certi versi in
prima linea, però devo anche dire, per onor del vero, che nel
settore turistico specifico degli aiuti specifici che prevede
questo disegno di legge nel settore alberghiero, nel settore
commerciale, praticamente gli ex aiuti della n. 33, della n. 21 e
della n. 101, diciamo che non riteniamo che ci possano essere dei
grandissimi spazi di miglioramento sia dal punto di vista
qualitativo che quantitativo dei finanziamenti.
Questo bisogna dirselo. Altro problema è quello ad esempio del
settore degli impianti a fune, altro problema per certi settori
dell’industria o per il settore
dell’agricoltura, però in questo settore specifico
vi posso dire che questo provvedimento di legge dà delle risposte
estremamente concrete e molte delle lamentele e delle proteste sono
lamentele e proteste demagogiche di chi forse non è entrato a fondo
all’interno dei meccanismi degli aiuti che prevede
questo disegno di legge.
Altra cosa sono le problematiche che ha sollevato il Consigliere
Borre, problematiche concrete, ma non sono competenze
dell’Amministrazione regionale.
Non tocca all’Amministrazione regionale decidere
se Cogne deve far pagare o no la raccolta dei rifiuti alle
strutture ricettive, non tocca all’Amministrazione
regionale intervenire sulla "Bucalossi" se dobbiamo creare
strutture esenti dal punto di vista del pagamento degli oneri di
urbanizzazione legati al costo di costruzione e
all’allacciamento delle strutture pubbliche.
Non penso che lì ci sia un problema del Governo regionale o di
leggi regionali. Allora stiamo attenti su problematiche che
dobbiamo affrontare come Amministrazione regionale. Altra cosa sono
le problematiche dove la Giunta regionale, il Consiglio regionale,
i consiglieri possono eventualmente fare un'azione, qualora lo
ritengano opportuno, di sensibilizzazione come amministratori, come
enti che possono eventualmente intervenire su determinati
dispositivi di legge.
Penso ai momenti in cui l’Amministrazione
regionale anche indirettamente va a definire che le strutture
ricettive sono strutture di interesse generale, quindi immaginatevi
già tutte le agevolazioni anche dal punto di vista urbanistico,
molti piani regolatori; altra cosa poi è
l’attuazione dei piani regolatori che mi pare sia
una competenza strettamente legata alle competenze degli enti
locali e che penso nessuno in questo Consiglio desidera porre in
discussione.
Altra cosa sono le normative; alcuni comuni hanno già normato in
modo estremamente moderno questo tipo di problematica. Gli
equilibri funzionali non sono solo delle maglie ristrette, sono
anche delle possibilità di sviluppo.
Allora se vogliamo che in un certo comune ci sia un riequilibrio
fra i posti letto delle seconde case e i posti letto del settore
alberghiero, dobbiamo creare gli strumenti urbanistici, gli
incentivi.
Dobbiamo individuare le zone dove lasciamo costruire un tot di
seconde case che possono creare i presupposti economici affinché
un'operazione stia in piedi, ma una buona parte
dell’investimento va destinato a strutture
ricettive. Molti piani regolatori già prevedono questi strumenti;
il piano regolatore di Valtournenche, il piano regolatore di
Courmayeur per certi versi.
Non entriamo poi nel merito delle deroghe. Ma gli albergatori
non sottolineano questi aspetti, che qualsiasi altro intervento
edilizio in un rapporto superficie a disposizione e indice
fabbricabile può fare 1.000 metri cubi e
l’albergatore può farne 1.500-2.000, che
l’albergatore non deve rispettare determinate
distanze. Noi consideriamo come Amministrazione regionale gli
alberghi fabbricati di interesse generale. Mi pare che
un’attenzione e una sensibilità maggiore
l’Amministrazione regionale e il Governo regionale
non possa riservare a questo tipo di investimento perché
praticamente li equipariamo alle strutture pubbliche,
all’asilo, alla scuola.
Questo è il motivo per cui la struttura ricettiva teoricamente
può essere costruita in una zona F, può essere costruita in una
zona agricola. Questo è il motivo poi dei vincoli di destinazione,
soprattutto se la costruzione viene data in deroga. A me pare che
sia indubbia l’attenzione
dell’Amministrazione regionale nella storia anche
della politica di questa Regione nei confronti delle strutture
ricettive.
Ma entrando negli aspetti finanziari questo disegno di legge
contiene tante novità al di là del fatto che racchiude tutti gli
aiuti in un unico disegno di legge. Anche qui chi ha voluto ha
iniziato la polemica dicendo:
"Ma cosa c’entra il
turismo con il commercio, ma come facciamo a fare queste
distinzioni?"
Qua abbiamo fatto un unico strumento finanziario,
ci deve essere una grossa sinergia fra il settore turistico e il
settore commerciale.
Abroghiamo le leggi. Allora, Consigliere Beneforti, non è vero
che noi abbiamo fatto la legge sul settore commerciale e non si è
potuta attuare perché non c’erano i finanziamenti. I
finanziamenti già c’erano, ma c’erano
per gli alberghi sulla n. 33, per i settori commerciali la n. 101 e
l’altra legge, di cui adesso non ricordo il numero,
che finanzia l’attività commerciale è stata
usufruita fino al 31 dicembre 2001.
Sulle domande giacenti in Assessorato, quando gli operatori
economici privati hanno intravisto quelle che erano le possibilità
che dava loro questo disegno di legge volutamente anche quelli che
potevano optare per la n. 33 hanno scelto di aspettare
l’approvazione di questo disegno di legge.
Che qualcuno mi porti un albergatore che aveva la possibilità di
utilizzare la vecchia n. 33, che abbia scelto la vecchia n. 33 o
abbia aspettato questo disegno di legge. Hanno scelto volutamente
di aspettare questo provvedimento. Perché? Perché questo
provvedimento intanto porta i finanziamenti da 4 a 10 miliardi e
allora qui è sorta la polemica:
"Ma 4,5 miliardi di quindici,
venti o trenta anni fa e 10 miliardi di adesso,
l’indicizzazione ISTAT?"
. Ma il ragionamento
politico è un altro, il ragionamento politico che sta alla base
della fissazione dei 10 miliardi come tetto massimo è tutto un
altro.
Tralasciamo il fatto che prima i 4,5 avevano 80 percento fino al
primo miliardo, poi c’erano tutte delle riduzioni,
quindi bisognerebbe andare a calcolare qui il 75 percento per tutta
la somma, ma il ragionamento è un altro. Il ragionamento va proprio
in linea con quanto sosteneva l’Associazione degli
albergatori, le preoccupazioni di qualche consigliere che temeva
che qui venissero i grandi tour operators perché non è vero, caro
Tibaldi, che diminuiscono i posti letto. I posti letto sono in
aumento?
(interruzione del Consigliere Tibaldi, fuori
microfono)
? comunque qualcuno ha detto che gli alberghi sono in crisi e
chiudono; stanno invece aumentando nella nostra Regione i posti
letto, il saldo è attivo da dieci anni, ma l’ho
detto anche in sede dell’assemblea
dell’ADAVA. Il problema dei 10 miliardi è una scelta
politica voluta perché 10 miliardi è il costo che noi ipotizziamo
di una struttura che è una struttura tipo che caratterizza la
ricettività a livello regionale, sono circa 80 camere. È la
struttura tipo che caratterizza la specificità
dell’offerta turistica della nostra Regione.
Allora immaginate un tetto a 20 miliardi, perché qualcuno lo ha
scritto, anche il Responsabile degli albergatori, a parte il fatto
che sinora l’Amministrazione regionale ha finanziato
tutti gli interventi del settore anche perché il fondo di rotazione
per certi versi alimentava fondi a sufficienza rispetto alle
richieste, ma ci possiamo anche porre il problema che ci sono dei
limiti di bilancio.
Allora se noi annualmente abbiamo 50-60 che è il trend normale
di finanziamento alle strutture ricettive, se noi portiamo il tetto
a 20 miliardi, tre richieste da 20 miliardi portano via tutti i
finanziamenti. È stata una scelta politica voluta proprio per
agevolare le realtà esistenti sul nostro territorio regionale.
Ma attenzione andiamo a verificare cosa succede nelle altre
regioni. Nelle altre regioni la soglia che qua viene considerata
bassa, di 10 miliardi, noi siamo andati a verificare e questo
convincimento che abbiamo assunto quando abbiamo fissato questa
soglia massima deriva anche dal fatto che il Trentino Alto Adige,
la Provincia autonoma di Trento, che viene spesso citata, hanno una
spesa ammissibile di 4 milioni di Euro, quindi vuol dire non più di
8 miliardi; la Provincia autonoma di Bolzano: spesa ammissibile
massima di 6 miliardi; il Friuli Venezia Giulia spesa ammissibile
massima: 2,5 miliardi; Veneto: spesa ammissibile massima 2 miliardi
e queste sono le Regioni che noi prendiamo ad esempio per dire che
lì sì che gli aiuti sono importanti. La Liguria: spesa ammissibile
massima 2,5 miliardi; il Piemonte: 15 percento di contributo in
conto capitale per un massimo di 1.500 milioni e
nessun’altra agevolazione.
Ma non sono solo queste le novità. Adesso non le cito tutte, ma
ad esempio il fatto che ricomprendiamo anche le spese di
progettazione nell’investimento? diamo la
possibilità ai giovani imprenditori, che qualcuno diceva non
vengono agevolati, la possibilità di finanziare anche la
costituzione di capitale, finanziamo anche gli alloggi per i
custodi.
Sono tutte richieste che sono state fatte
dall’associazione e ne abbiamo tenuto conto. Non le
sto ad elencare tutte, ricordo la possibilità di informatizzare le
strutture, finanziamo anche iniziative legate al marketing, prima
qualcuno parlava di marketing, mi pare il Consigliere Tibaldi.
Allora io dico su altri settori sì, ma sul settore specifico
penso che difficilmente potremo allargare gli aiuti anche se un
giorno ci saranno queste modifiche e un’attenzione
diversa della Commissione europea per le problematiche delle
regioni di montagna in senso economico lato.
Penso che ci saranno altri settori che potranno beneficiare,
tipo gli impianti di risalita, ma per questo settore specifico
penso che sarà difficile, anche politicamente per scelta nostra,
allargare maggiormente gli aiuti.
Altra cosa è il problema della raccolta dei rifiuti,
dell’ICI che non è certo una decisione del Governo
regionale o del Consiglio regionale. Quindi a me pare che questo
disegno di legge sia estremamente rispondente alle esigenze del
settore e della realtà della nostra Regione dal punto di vista
degli aspetti finanziari.
Ancora alcune brevissime considerazioni su osservazioni più di
carattere generale fatte dal Consigliere Tibaldi sulla crisi del
settore turistico di montagna, soprattutto per quanto attiene la
stagione estiva perché possiamo dire grazie
all’innevamento, grazie a tutta una serie di fattori
favorevoli, che per esempio l’ultima stagione
invernale è stata una stagione eccezionale.
Se andiamo a confrontare l’ultima stagione
invernale con le stagioni invernali precedenti, abbiamo dei dati
che da anni non avevamo più, non per merito di nessuno, anzi penso
che prevalentemente sia legato alla situazione
dell’innevamento, c’è stata
certamente una grandissima reazione alla problematica
dell’alluvione, ma io penso che cominci a premiare
anche una politica che stiamo portando avanti anche con i colleghi
dell’agricoltura, della pubblica istruzione,
dell'industria e qui rispondo parzialmente alle osservazioni del
Consigliere Borre.
Sono anni, Borre, che stiamo cercando di portare avanti una
promozione turistica che valorizzi tutte le specificità e le
potenzialità della nostra Regione. Certo che dobbiamo lavorare
ancora molto per migliorare queste sinergie e per aumentare
l'incisività di questa azione. Però lo ha detto lei, Consigliere
Tibaldi, in una situazione di crisi del turismo di montagna in
generale, come Regione autonoma Valle d’Aosta con il
tunnel chiuso, citiamo l’alluvione, i nostri dati
hanno tenuto, non parlo di crescita, ma stiamo tenendo. Mi ha
citato l’Alto Adige ed è lì che ho scosso la testa.
L’Alto Adige l’anno scorso nella
stagione estiva ha registrato meno 30 percento, ma non lo dico io,
è stato scritto sui giornali economici più importanti a livello
nazionale?
Frassy
(fuori microfono)
? è da verificare?
Lavoyer (SA)
? ma infatti, quindi io dico non
preoccupiamoci di certe lamentele anche strumentali di alcuni
operatori del settore. Poi voglio dire che il turismo, con tutto il
rispetto per i rappresentanti degli albergatori, è composto da
albergatori, da commercianti, da campeggiatori, da maestri di sci,
guide alpine, guide della natura, rifugi, case per ferie,
agriturismo, bed & breakfast, seconde case, meublés, cioè qua
non è che dobbiamo focalizzare la lamentela di un singolo settore a
volte anche strumentale.
Come peraltro è strumentale la lamentela che è stata ripresa dal
Consigliere Tibaldi circa la preoccupazione
dell’albergo che andremo a costruire
nell’area autoportuale di Pollein. Non risponde al
vero, lì non c’è la costruzione di un nuovo albergo.
Si tratta nell’area autoportuale di Pollein della
riallocazione di una struttura ricettiva esistente, non si
costruisce nessun nuovo albergo, quindi è una struttura esistente
che viene considerata nel piano di riconversione. Poi non riesco a
capire quale sia il problema se aumentiamo la ricettività in Valle
d’Aosta, cioè se costruiamo un albergo in più in
Valle d’Aosta, vuol dire che vanno tutti in
quell’albergo e i turisti non prenotano più negli
alberghi di Cogne, Courmayeur o Cervinia? Mi pare proprio un falso
problema.
Tralasciando le osservazioni più di carattere specifico sui
finanziamenti in quanto i finanziamenti già c’erano,
non è che per fare i centri polifunzionali si aspettino i
finanziamenti. Si sta sviluppando la localizzazione delle sedi e i
comuni stanno definendo dove allocare queste strutture.
Sulle AIAT mi dispiace, collega Beneforti, non so chi le ha
scritto quell’appunto, poi se me ne fa pervenire una
copia se è anche firmata? così mi renderò conto se sono dei
responsabili all’interno dell’AIAT
che hanno scritto quell’appunto. Lo sanno benissimo
che l’osservatorio sarà definito probabilmente nella
prossima Giunta di lunedì, dove con una delibera di Giunta verranno
nominati i rappresentanti dell’osservatorio, ma noi
ci siamo attivati - se vorrà avere il dossier? - immediatamente a
richiedere a tutte le associazioni che hanno rispettato i tempi e
ci hanno designato i loro rappresentanti.
Ci sarà la delibera di Giunta lunedì, se il Governo riterrà
opportuno approvarla dopodiché ci sarà il decreto del Presidente
della Giunta ed entrerà in funzione l’Osservatorio
regionale del turismo e del commercio nel rispetto dei termini
della legge e le AIAT, nel rispetto dei termini della legge,
dovranno ricostituire i loro organismi perché la legge prevede la
possibilità, che sta scadendo a breve, di potersi riorganizzare in
modo diverso e di fare richiesta, dove ci sono i presupposti, di
costruire delle nuove AIAT.
Automaticamente andiamo a ricostituire gli organi quando si è
definita la geografia della presenza delle AIAT sul territorio
anche perché lei mi insegna che la rappresentanza
all’interno degli organismi è una rappresentanza
indiretta degli enti locali, quindi se il Comune di La Thuile non
farà più parte dell’AIAT del Monte Bianco, i
rappresentanti del Comune di La Thuile non saranno più in
quell’AIAT, ma saranno in
un’altra.
Definiti tutti i passaggi verranno ricostituiti gli organi.
Quindi non possiamo essere accusati da questo punto di vista di
immobilismo e chi ha scritto quello o non ha letto la legge oppure
non penso che sia un rappresentante che è degno di stare
all’interno di un consiglio di amministrazione di
un'AIAT perché se non conosce qual è la tempistica e i meccanismi,
vuol dire che bisogna dare in fretta attuazione affinché
effettivamente a ricoprire queste cariche siano persone che hanno i
requisiti che la legge prevede, requisiti di competenza e di
esperienza nel settore turistico. A me pare che questo sia un buon
testo, un testo che è frutto di un grosso lavoro di concertazione,
di un grosso lavoro di affinamento e di integrazione da parte delle
commissioni consiliari.
Molte delle osservazioni che sono state fatte dai consiglieri le
condivido totalmente, ma sono osservazioni che non riguardano solo
questo specifico settore, non riguardano solo problematiche che
possono essere risolte dall’azione
dell’ente pubblico, ma sono osservazioni che
presuppongono una crescita culturale nel settore di tutti e
centoventimila abitanti della Valle.
Presidente
Prima di passare all’esame
dell’articolato, viene analizzato
l’ordine del giorno presentato dai Consiglieri
Cerise, Borre, Rini, Cottino, Cuc, Ottoz, Charles Teresa,
Praduroux, Marguerettaz, Fiou, Lanièce, Viérin Marco e Perron, di
cui do lettura:
Ordine del giorno Considerato che la politica della UE in
materia di aiuti è strettamente ancorata e applicata in base al
rigido rispetto di generiche regole della concorrenza correlate con
i territori caratterizzati dai grandi numeri;
Rilevato che ciò condiziona pesantemente le politiche regionali
e che la montagna ha nel turismo un'attività economica
fondamentale, ma che esistono dei fattori, come la stagionalità,
l'eccessiva concentrazione dell'attività in periodi molto corti, i
cambiamenti di abitudini dei turisti, le variazioni climatiche, che
stanno limitando fortemente il rendimento degli investimenti per
altro ingenti;
Constatato che i costi di gestione delle infrastrutture e in
particolare di quelle alberghiere, penalizzano la loro capacità
competitiva rispetto a quella di analoghe situate in altre
zone;
Accertato che in relazione alla conformazione geomorfologica
della Regione e la relativa localizzazione dei centri abitati il
settore alberghiero e commerciale svolgono un servizio fondamentale
per le comunità insediate nelle Valli;
Osservato come sia fondamentale per l'equilibrio del territorio
e per l'economia della Regione che sia assicurata la capacità di
ospitalità alberghiera e livelli minimi di attività commerciali, in
tutte le zone ove esistono i presupposti e potenzialità
turistiche;
Preso atto che nell'ambito delle zone turistiche della Regione
questa condizione non è soddisfatta per cui è necessaria l'adozione
di azioni intese a perequare l'attuale situazione;
Il Consiglio regionale
Impegna
la Giunta regionale e i propri rappresentanti presso il
Parlamento italiano e quello europeo, a promuovere e a sostenere
iniziative rivolte a far sì che l'UE prenda in considerazione
1'esistenza di limitazioni e di fattori contrari che influenzano
negativamente la redditività degli investimenti turistici e
commerciali della montagna e consenta l'attuazione di interventi
mirati intesi a colmare gli squilibri esistenti nel settore
turistico commerciale presenti nel territorio regionale.
F.to: Cerise - Borre - Rini - Cottino - Cuc - Ottoz - Charles
Teresa - Praduroux -Marguerettaz - Fiou - Lanièce - Viérin M. -
Perron
La parola al Consigliere Tibaldi.
Tibaldi (FI)
Intervengo su questo punto e quindi faccio
anche una dichiarazione di voto per quello che concerne la legge
nel suo complesso. Innanzitutto per fornire alcune precisazioni in
ordine all’intervento dell’Assessore
Lavoyer che lui ha incentrato per una buona parte sulle obiezioni
che probabilmente gli ha fatto nei mesi scorsi e gli sta
continuando a fare il Presidente dell’ADAVA,
Roullet.
Mi pare di capire che buona parte della sua replica si sia
riversata in quella direzione. Le obiezioni nostre sono in parte
altre, in parte diverse da quelle effettuate
dall’ADAVA delle quali abbiamo preso atto di un
dato, come già anticipato in sede di intervento generale, che è
quello del calo del numero delle attività alberghiere in questi
anni. Questo è un sintomo di un disagio di cui sta soffrendo il
comparto turistico.
È l’unico dato che abbiamo preso e che abbiamo
riportato in quest’aula, non so se
l’Assessore lo condivide o meno, comunque è stato
diffuso nel corso della cerimonia del venticinquennale,
l’Assessore sa che eravamo presenti, ne abbiamo
preso buona nota e oggi questo dato lo interpretiamo come indice di
un disagio, di un fenomeno che non può essere considerato
positivamente.
Per quanto riguarda le altre osservazioni, se i 10 miliardi sia
un tetto di finanziamento insufficiente e quindi non siano
aggiornati rispetto a quelli che erano i parametri monetari della
legge n. 33 o della n. 101 o della n. 21, se
l’arrivo di tour operators tipo Club Med sia un
momento di disagio o meno, se la situazione comparata con altre
regioni veda la Valle d’Aosta in posizione più
favorevole quanto a strumenti legislativi, non ci siamo nemmeno
posti il problema.
Allora, che i 10 miliardi siano comunque un parametro monetario
aggiornato rispetto alla n. 33 non lo discutiamo, se poi gli
albergatori ne vorrebbero 16 o 17 è una richiesta che hanno fatto
loro che evidentemente da parte della parte politica non è stata
accolta, ma non entriamo nel merito; 10 miliardi sono una somma già
cospicua mediante la quale si possono fare interventi di un certo
rilievo.
Che i tour operators "stranieri" arrivino in Valle
d’Aosta, anche questo fa parte del cosiddetto
"fenomeno della globalizzazione" che non possiamo permetterci di
vietare, quindi se il Club Med sbarca a Cervinia, se qualcuno non è
stato in grado a livello locale di sviluppare un hôtel tipo il
Cristallo, ben vengano i tour operators "stranieri".
Terzo: se la situazione comparata con altre regioni vede, sulla
base dell’esame del Prof. Carlo Baldi, la Valle
d’Aosta in posizione favorevole, ne prendiamo atto
favorevolmente anche noi e lo abbiamo detto.
Quindi vorrei solo sottolineare che buona parte delle
precisazioni che lei ha fatto, le ha fatte con un "convitato di
pietra" che qui non c’è e cioè Piero Roullet.
Assessore, noi abbiamo detto che sul disegno di legge nel suo
complesso non è che facciamo obiezioni tanto da ritenerlo contrario
ai nostri principi; sappiamo che questo disegno di legge ha dei
vincoli, sono vincoli che derivano da Bruxelles e questo disegno di
legge prevede un rinvio di cui non condividiamo le modalità e
abbiamo proposto un emendamento.
Abbiamo incentrato le nostre osservazioni su altre questioni: la
crisi strutturale della montagna alla quale in Valle
d’Aosta si sono aggiunte anche le congiunture
sfavorevoli e del Traforo del Monte Bianco e
dell’alluvione e il fatto che la Valle
d’Aosta sia considerata da un punto di vista
comunitario, sotto il profilo politico legislativo, alla stessa
stregua di altre realtà che nulla hanno a che vedere con la
montagna. Abbiamo fatto l’esempio della pianura o
delle località balneari.
Dov’è il punto debole, l’handicap
della Valle d’Aosta? A nostro avviso più che in
questo strumento legislativo che oggi viene presentato, sta
nell’azione politica che difetta di incisività e
questo difetto di incisività lo rileviamo in un marketing e in una
promozione che procedono ancora a tentoni, confusamente, e in
azioni politiche che ci sembrano ancora deboli, poco orientate al
rilancio e allo sviluppo del comparto turistico valdostano.
La ratio del disegno di legge, come lei ha tenuto a
sottolineare, la sinergia fra turismo e commercio, la riteniamo
anche noi doverosa, non la critichiamo perché comunque turismo e
commercio sono due settori che in una Regione come la nostra si
integrano strettamente.
Sui livelli di crescita, sappiamo benissimo che il grande
business del futuro sarà il turismo. Non ho purtroppo i dati che
sono stati pubblicati da uno speciale de "Il Sole 24Ore", ma sono
numeri veramente importanti che riguarderanno indistintamente tutte
le terre e in particolare quelle a maggior vocazione turistica.
Se la crescita della stagione invernale è tangibile, come dice
l’Assessore, quella estiva segnala momenti di
staticità e in questi anni ho imparato leggendo i dati che comunque
la stagione estiva per la Valle d’Aosta è quella
numericamente più importante, quando l’affluenza
turistica è più sostanziosa.
Ecco perché è importante incentivare e dare incisività
all’azione politica, anche per colmare questo "gap"
che riguarda la Valle d’Aosta e di conseguenza tutti
gli operatori che lavorano nel comparto. Poi lei dice quando
facciamo cenno dell’autoporto?, ma noi non facciamo
nessuna polemica strumentale; è una constatazione reale che oggi
abbiamo iniziato ad approfondire in commissione e che ci siamo
riservati di valutare attentamente a settembre.
Quello che si farà nell’area autoportuale, se
verrà realizzato con fondi pubblici e in quale maniera ci sarà la
partecipazione gestionale del pubblico, lo vedremo.
L’ho messo lì come annotazione. Il compito di fare
l’industria turistico-ricettiva non è
dell’Amministrazione regionale, noi non dobbiamo
fare gli albergatori; già facciamo tante attività, già la Regione è
presente in tante attività: produce birra, fa il ristoratore, ne
abbiamo da vendere, vogliamo fare anche il pane un domani?
Vogliamo sostituirci agli operatori privati in tutti i campi?
Facciamo concorrenza a tanti settori economici localmente, io penso
che come subiamo e non sopportiamo la concorrenza alla quale siamo
costretti da quelle normative vincolanti dell’Europa
oggi come oggi mal sopportano gli operatori privati la concorrenza
che un ente come la Regione fa nei diversi settori, quindi se non
vogliamo subire la concorrenza, nemmeno pratichiamola la
concorrenza con la forza dei soldi pubblici.
Ecco quindi che è importante che l’azione
politica, oltre che più incisiva, sia più mirata che, come le
dicevo prima nel mio intervento, più che orientata a 360 gradi sia
indirizzata a nicchie di qualità perché possiamo dissertare anche
fino a domani mattina anche perché i numeri pubblicati sul giornale
sono interpretati da voi in una maniera, da noi in
un’altra maniera, o addirittura vengono smentiti qui
in aula, ma poi non rettificati con i giornalisti che li hanno
scritti. Sta di fatto che comunque l’azione politica
deve essere decisamente più efficace.
E ben venga, per carità, l’ordine del giorno
presentato dai Consiglieri di maggioranza che il gruppo di Forza
Italia voterà; è un ordine del giorno che riassume anche le nostre
posizioni pur non avendolo firmato lo votiamo ben volentieri.
L’importante è che da inchiostro scritto su carta
si traduca in fatti reali, cioè in fatti che effettivamente possano
contribuire al miglioramento dell’azione politica e
a quelle che sono le conseguenze e gli effetti che si rifletteranno
sul comparto turistico ricettivo nel suo complesso.
Presidente
La parola al Consigliere Beneforti.
Beneforti (PVA-cU)
Dopo la mia esposizione, sia per
quanto riguarda la nostra posizione di regione di montagna, sia le
nostre osservazioni sulla legge che è stata presentata, la mia
dichiarazione di voto è a favore dell’ordine del
giorno, mentre ci asterremo sulla legge che è stata presentata.
Presidente
Pongo in votazione l’ordine del
giorno:
Consiglieri presenti, votanti e favorevoli: 28
Il Consiglio approva all’unanimità.
Si passa all’esame
dell’articolato. Pongo in votazione
l’articolo 1:
Consiglieri presenti: 28
Votanti e favorevoli: 25
Astenuti: 3 (Beneforti, Squarzino Secondina, Tibaldi)
Il Consiglio approva.
Pongo in votazione l’articolo 2:
Consiglieri presenti: 31
Votanti e favorevoli: 26
Astenuti: 5 (Beneforti, Frassy, Rini, Squarzino Secondina,
Tibaldi)
Il Consiglio approva.
All’articolo 3 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 3, comma 1, punto b)
"b) i proprietari di strutture alberghiere e di ricezione
turistica all'aperto che intendano mantenerne la destinazione
d'uso, che non siano grandi imprese;".
Pongo in votazione l’articolo 3 nel testo
emendato:
Articolo 3 (Soggetti beneficiari)
1. Possono beneficiare delle agevolazioni di cui all'articolo 5
i seguenti soggetti:
a) le piccole e medie imprese, singole o associate, operanti nei
settori della ricettività turistica alberghiera e della ricezione
turistica all'aperto;
b) i proprietari di strutture alberghiere e di ricezione
turistica all'aperto che intendano mantenerne la destinazione
d'uso, che non siano grandi imprese;
c) le piccole e medie imprese, singole o associate, operanti nei
settori della ricettività turistica extralberghiera, limitatamente
agli esercizi di affittacamere e di case e appartamenti per
vacanze.
Consiglieri presenti: 31
Votanti e favorevoli: 27
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 4 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 4, comma 2, punto c): cancellare la
parola "nuovi"
Pongo in votazione l’articolo 4 nel testo
emendato:
Articolo 4 (Iniziative agevolabili)
1. Possono essere ammesse alle agevolazioni di cui all'articolo
5 le seguenti iniziative:
a) realizzazione di nuovi alberghi e complessi ricettivi
turistici all'aperto;
b) ristrutturazione, ampliamento, ammodernamento e
riqualificazione di strutture ricettive alberghiere e di complessi
turistici ricettivi all'aperto già esistenti e classificati ai
sensi della normativa regionale vigente, nonché riorganizzazione
dell'attività di impresa;
c) ristrutturazione e arredamento di edifici o complessi di
edifici già esistenti per ricavarne, nel rispetto della vigente
normativa regionale di settore, strutture alberghiere, complessi
ricettivi turistici all'aperto, strutture per l'esercizio
dell'attività di affittacamere, case e appartamenti per
vacanze;
d) realizzazione di strutture complementari in stretta
connessione all'attività ricettiva.
2. Le spese ammissibili per la realizzazione delle iniziative di
cui al comma 1 riguardano:
a) lavori e opere edili, compresi gli impianti tecnici, le spese
di progettazione, di direzione lavori e di collaudo;
b) acquisto, anche attraverso la cessione di quote societarie,
di fabbricati o porzioni di fabbricati, finalizzati alle iniziative
di cui al comma 1, limitatamente agli esercizi alberghieri e ai
complessi ricettivi turistici all'aperto; per i complessi ricettivi
turistici all'aperto già esistenti e classificati ai sensi della
normativa regionale vigente, acquisto di terreni che rappresentino
non meno di un terzo della superficie del complesso e che includano
i fabbricati in cui sono allocati i servizi generali;
c) acquisto di macchinari, attrezzature, automezzi, arredi,
programmi informatici e altri beni strumentali strettamente
funzionali all'esercizio dell'attività;
d) costituzione di liquidità in caso di creazione di nuova
azienda, limitatamente agli esercizi alberghieri;
e) investimenti, materiali e immateriali, finalizzati allo
sviluppo del commercio elettronico;
f) studi e consulenze per il marketing, la pianificazione e
l'organizzazione aziendale;
g) attestazioni di qualità.
3. Non sono ammissibili alle agevolazioni di cui all'articolo 5
le compravendite di beni immobili tra parenti e affini di primo
grado e tra coniugi. Nell'ipotesi di acquisto da società in cui il
richiedente l'agevolazione rivesta la qualità di socio, ovvero
nell'ipotesi di acquisto da società i cui soci siano legati al
richiedente l'agevolazione dai predetti vincoli di parentela,
affinità o coniugio ovvero, infine, nell'ipotesi d'identità di soci
tra le parti contraenti, l'importo dell'agevolazione massima
concedibile è determinato in proporzione alle quote appartenenti a
soci diversi da quelli sopracitati.
4. Sono in ogni caso escluse dalla concessione delle
agevolazioni le iniziative relative alle strutture a carattere di
multiproprietà.
Consiglieri presenti: 31
Votanti e favorevoli: 27
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 5:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 6:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 7:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 8 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 8, comma 1, punto b)
"b) i proprietari di strutture commerciali e di pubblici
esercizi che intendano mantenerne la destinazione d'uso, che non
siano grandi imprese;"
Pongo in votazione l’articolo 8 nel testo
emendato:
Articolo 8 (Soggetti beneficiari)
1. Possono beneficiare delle agevolazioni di cui all'articolo 10
i seguenti soggetti:
a) le piccole e medie imprese, singole o associate, del
commercio, dei pubblici esercizi o che esercitino altre attività
economiche nel settore dei servizi, individuate con la
deliberazione della Giunta regionale di cui all'articolo 20, comma
1;
b) i proprietari di strutture commerciali e di pubblici esercizi
che intendano mantenerne la destinazione d'uso, che non siano
grandi imprese;
c) i centri polifunzionali di servizio di cui all'articolo 12
della legge regionale 7 giugno 1999, n. 12 (Principi e direttive
per l'esercizio dell'attività commerciale);
d) i centri di assistenza tecnica di cui all'articolo 14 della
l.r. 12/1999.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 9 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 9, comma 2, punto c), cancellare la
parola "nuovi".
Pongo in votazione l’articolo 9 nel testo
emendato:
Articolo 9 (Iniziative agevolabili)
1. I soggetti di cui all'articolo 8, comma 1, lettere a), b) e
c), possono essere ammessi ad agevolazione per le iniziative
concernenti la realizzazione, la ristrutturazione, l'ampliamento,
l'ammodernamento, la riqualificazione di strutture adibite o da
adibire all'esercizio dell'attività, nonché la riorganizzazione
dell'attività di impresa.
2. Le spese ammissibili per la realizzazione delle iniziative di
cui al comma 1 riguardano:
a) lavori e opere edili, compresi gli impianti tecnici, le spese
di progettazione, di direzione lavori e di collaudo;
b) acquisto, anche attraverso la cessione di quote societarie,
di fabbricati o porzioni di fabbricati finalizzati alle iniziative
di cui al comma 1, limitatamente ai soggetti di cui all'articolo 8,
comma 1, lettere a) e c);
c) acquisto di macchinari, attrezzature, automezzi, arredi,
programmi informatici e altri beni strumentali strettamente
funzionali all'esercizio dell'attività;
d) costituzione di liquidità in caso di creazione di nuova
azienda, limitatamente ai soggetti di cui all'articolo 8, comma 1,
lettere a) e c);
e) investimenti, materiali e immateriali, finalizzati allo
sviluppo del commercio elettronico;
f) studi e consulenze per il marketing, la pianificazione e
l'organizzazione aziendale;
g) attestazioni di qualità.
3. Non sono ammissibili alle agevolazioni di cui all'articolo 10
le compravendite di beni immobili tra parenti e affini di primo
grado e tra coniugi. Nell'ipotesi di acquisto da società in cui il
richiedente l'agevolazione rivesta la qualità di socio, ovvero
nell'ipotesi di acquisto da società i cui soci siano legati al
richiedente l'agevolazione dai predetti vincoli di parentela,
affinità o coniugio ovvero, infine, nell'ipotesi d'identità di soci
tra le parti contraenti, l'importo dell'agevolazione massima
concedibile è determinato in proporzione alle quote appartenenti a
soci diversi da quelli sopracitati.
4. I soggetti di cui all'articolo 8, comma 1, lettera d),
possono essere ammessi ad agevolazione per la costituzione e
l'avvio dell'attività, nonché per eventuali successive
riorganizzazioni. Le agevolazioni sono concesse esclusivamente
mediante l'erogazione di contributi in conto capitale, in regime de
minimis, fino alla misura massima del 50 per cento della spesa
ammissibile.
5. Le spese ammissibili per la realizzazione delle iniziative di
cui al comma 4 riguardano:
a) acquisto di nuovi macchinari, attrezzature, automezzi,
arredi, programmi informatici e altri beni strumentali strettamente
funzionali all'esercizio dell'attività;
b) studi e consulenze per il marketing, la pianificazione e
l'organizzazione aziendale;
c) certificazioni o attestazioni di qualità.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 10:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 11:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 12:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 13:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 14:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 15:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 16 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 16, comma 1
"1. Le domande per la concessione delle agevolazioni
disciplinate dalla presente legge sono presentate alle strutture
regionali competenti in materia di incentivazione alle attività
ricettive e commerciali, di seguito denominate strutture
competenti, e sono sottoposte dalle medesime strutture
all'istruttoria automatica di cui all'articolo 17, qualora gli
importi di spesa ammissibile non siano superiori a Lire 100 milioni
(€ 51.646) e all'istruttoria valutativa di cui all'articolo 18,
qualora gli importi di spesa ammissibile siano superiori a Lire 100
milioni (€ 51.646)."
Pongo in votazione l’articolo 16 nel testo
emendato:
Articolo 16 (Presentazione delle domande e
istruttoria)
1. Le domande per la concessione delle agevolazioni disciplinate
dalla presente legge sono presentate alle strutture regionali
competenti in materia di incentivazione alle attività ricettive e
commerciali, di seguito denominate strutture competenti, e sono
sottoposte dalle medesime strutture all'istruttoria automatica di
cui all'articolo 17, qualora gli importi di spesa ammissibile non
siano superiori a lire 100 milioni (euro 51.645,69) e
all'istruttoria valutativa di cui all'articolo 18, qualora gli
importi di spesa ammissibile siano superiori a lire 100 milioni
(euro 51.645,69).
2. Per l'istruttoria delle domande concernenti le spese di cui
agli articoli 4, comma 2, lettere e), f) e g), e 9, commi 2,
lettere e), f) e g), e 5, lettere b) e c), la Regione può stipulare
apposite convenzioni con soggetti che abbiano competenza in materia
di assistenza tecnico-economica alle imprese.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 17 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento Articolo 17, comma 1
"1. L'istruttoria automatica consiste nell'accertamento della
completezza e della regolarità delle domande presentate e della
documentazione allegata, relativamente alle agevolazioni erogate
sotto forma di contributi in conto capitale."
Pongo in votazione l’articolo 17 nel testo
emendato:
Articolo 17 (Istruttoria automatica)
1. L'istruttoria automatica consiste nell'accertamento della
completezza e della regolarità delle domande presentate e della
documentazione allegata, relativamente alle agevolazioni erogate
sotto forma di contributi in conto capitale.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 18:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 19:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 20 c’è un emendamento
del gruppo Forza Italia di cui do lettura:
Emendamento Il primo comma dell'articolo 20 del DDL 125 è
così modificato:
"1. La disciplina di ogni altro adempimento o aspetto relativo
ai procedimenti di cui alla presente legge sarà individuata con
regolamento da approvarsi, entro 120 giorni dall'entrata in vigore
della legge medesima, dal Consiglio regionale."
La parola al Consigliere Tibaldi.
Tibaldi (FI)
Una breve illustrazione, peraltro già
anticipata in sede di discussione generale.
Qui riteniamo opportuno e importante che sia il Consiglio
regionale a fissare i contenuti di questa cornice legislativa che è
rappresentata dal disegno di legge n. 125 e non la Giunta
regionale, come al solito, che con una deliberazione adottata fissa
la disciplina di ogni altro adempimento o aspetto relativo ai
procedimenti di cui alla presente legge.
È un compito di indirizzo che riteniamo sia doveroso continui a
risiedere in capo a questa Assemblea. Per questa ragione, con
questo emendamento che peraltro non comporta alcun problema ai fini
del rispetto della normativa comunitaria, proponiamo
l’attribuzione della competenza al Consiglio e
l’impegno di redigere un regolamento entro 120
giorni dall’entrata in vigore di questa legge.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Come maggioranza ci asterremo su questo
emendamento sostanzialmente per due motivi: perché
l’articolo 8 non prevede nessuna normativa di
indirizzo, perché la legge già al suo interno contiene in modo
chiaro e specifico quali sono le strutture economiche, le tipologie
economiche che possono beneficiare di questi finanziamenti.
L’articolo 20 rinvia solo ad un atto deliberativo
di Giunta la predisposizione della modulistica che dovrà essere
predisposta con una certa impaginazione per quanto attiene
l’esame delle pratiche che avranno una corsia
accelerata, mentre sarà predisposto dall’ente
finanziario che normalmente valuta i finanziamenti per quanto
attiene la verifica della documentazione necessaria per erogare i
finanziamenti, quindi ci pare che sia non necessario riportare in
Consiglio questo tipo di adempimento che è un adempimento di tipo
burocratico.
Poi non possiamo che astenerci perché non potremmo riattivare,
perché i regolamenti consiliari hanno la stessa procedura del
disegno di legge, con questa procedura un adempimento che è
strettamente tipico degli adempimenti della Giunta regionale,
quindi ci asteniamo.
Presidente
Pongo in votazione
l’emendamento di Forza Italia:
Consiglieri presenti: 29
Votanti e favorevoli: 2
Astenuti: 27 (Agnesod, Beneforti, Bionaz, Borre, Charles Teresa,
Cottino, Cuc, Ferraris, Fiou, La Torre, Lavoyer, Louvin,
Marguerettaz, Martin, Nicco, Ottoz, Pastoret, Perrin, Perron,
Piccolo, Praduroux, Rini, Squarzino Secondina, Vallet, Vicquéry,
Viérin D., Viérin M.)
Il Consiglio non approva.
All’articolo 20 c’è un emendamento
presentato dalla II e IV Commissione di cui do lettura:
Emendamento Il comma 1 dell'articolo 20 è sostituito dal
seguente:
"1. La disciplina di ogni altro adempimento o aspetto relativo
ai procedimenti di cui alla presente legge, compresa
l'individuazione della documentazione di spesa e di quella da
allegare alle domande, è demandata alla Giunta regionale che,
sentite le commissioni consiliari competenti, vi provvede con
apposita deliberazione da adottarsi entro centoventi giorni
dall'entrata in vigore della legge medesima."
Pongo in votazione l’articolo 20 nel testo
emendato:
Articolo 20 (Rinvio)
1. La disciplina di ogni altro adempimento o aspetto relativo ai
procedimenti di cui alla presente legge, compresa l'individuazione
della documentazione di spesa e di quella da allegare alle domande,
è demandata alla Giunta regionale che, sentite le commissioni
consiliari competenti, vi provvede con apposita deliberazione da
adottarsi entro centoventi giorni dall'entrata in vigore della
legge medesima.
2. La Giunta regionale prevede, se del caso, in relazione alle
risorse finanziarie disponibili, la formazione di apposite
graduatorie, secondo criteri di valutazione stabiliti con propria
deliberazione, sentite le associazioni di categoria maggiormente
rappresentative.
3. Le deliberazioni di cui ai commi 1 e 2 sono pubblicate nel
Bollettino ufficiale della Regione.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 21:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 22:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 23 vi sono due emendamenti a firma
dei Consiglieri Piccolo, Fiou, Cottino di cui do lettura:
Emendamento Articolo 23, comma 2, punto b)
"b) per un periodo di tempo pari a quello della durata
originariamente fissata per il mutuo o quindici anni decorrenti
dalla data di erogazione delle agevolazioni, fatti salvi eventuali
vincoli urbanistici di durata superiore, quando si tratti delle
spese di cui agli articoli 4, comma 2, lettere a) e b), e 9, comma
2, lettere a) e b)".
Emendamento Articolo 23, aggiungere comma 5
"5. In caso di cessione di azienda i finanziamenti a tasso
agevolato in capo al cedente possono essere trasferiti al
cessionario che sia in possesso dei requisiti previsti dalla
presente legge."
Pongo in votazione l’articolo 23 nel testo
emendato:
Articolo 23 (Vincoli e mutamento di destinazione, alienazione
e sostituzione dei beni)
1. Le agevolazioni relative alle spese di acquisto di fabbricati
o porzioni di fabbricati di cui agli articoli 4, comma 2, lettera
b), e 9, comma 2, lettera b), non sono ripetibili, per il medesimo
immobile, se non sono trascorsi più di dieci anni dalla
stipulazione del precedente contratto di mutuo.
2. I soggetti beneficiari sono obbligati a mantenere la
destinazione dichiarata e a non alienare o cedere i beni
finanziati, separatamente dall'azienda, per i seguenti periodi:
a) cinque anni decorrenti dalla data di erogazione
dell'agevolazione, quando si tratti delle spese di cui agli
articoli 4, comma 2, lettere c) ed e), e 9, commi 2, lettere c) ed
e), e 5, lettera a);
b) per un periodo di tempo pari a quello della durata
originariamente fissata per il mutuo o quindici anni decorrenti
dalla data di erogazione delle agevolazioni, fatti salvi eventuali
vincoli urbanistici di durata superiore, quando si tratti delle
spese di cui agli articoli 4, comma 2, lettere a) e b), e 9, comma
2, lettere a) e b).
3. Il vincolo sugli immobili è reso pubblico a cura e spese del
soggetto beneficiario mediante trascrizione presso l'ufficio dei
registri immobiliari competente per territorio.
4. Le agevolazioni percepite non devono essere restituite
qualora i beni finanziati siano sostituiti con altri della stessa
natura, previa autorizzazione del dirigente della struttura
competente.
5. In caso di cessione di azienda i finanziamenti a tasso
agevolato in capo al cedente possono essere trasferiti al
cessionario che sia in possesso dei requisiti previsti dalla
presente legge.
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 24:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 25:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 26:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
Pongo in votazione l’articolo 27:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
All’articolo 28 c’è un emendamento
a firma dei Consiglieri Piccolo, Fiou, Cottino di cui do
lettura:
Emendamento "Articolo 28
Dichiarazione d'urgenza
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione."
Lo pongo in votazione:
Consiglieri presenti: 32
Votanti e favorevoli: 28
Astenuti: 4 (Beneforti, Frassy, Squarzino Secondina,
Tibaldi)
Il Consiglio approva.
La parola al Consigliere La Torre per dichiarazione di voto.
La Torre (SA)
Nel dichiarare il nostro voto favorevole al
disegno di legge sentiamo la necessità di sottolineare il buon
lavoro svolto dall’Assessore e dalla Giunta, lavoro
che secondo noi parte da un’intelligente presa di
coscienza delle problematiche del settore e individua con chiarezza
strade e interventi fortemente innovativi per il rilancio del
comparto turistico valdostano.
Un disegno di legge che noi siamo convinti abbia ampie
prospettive e che coglie tutte le opportunità che vengono offerte
dai moderni e nuovi regolamenti comunitari europei. Una legge
moderna che, con l’aumento della spesa ammissibile,
l’estensione dei benefici a categorie economiche e a
nuove realtà operanti nel turismo, l’estensione dei
benefici e tipologie di investimenti non contemplati nella gestione
precedente e la possibilità per le imprese turistico-ricettive di
accedere ai contributi in conto capitale, segna un punto fermo
verso il passaggio di una diversa interpretazione di sostegno al
settore turistico.
Una legge che apre anche nuove prospettive e voglio sottolineare
con attenzione l’apertura verso le piccole imprese,
cioè quelle che hanno meno di 50 dipendenti e che hanno dei
fatturati non importanti e che quindi di fatto sono le imprese che
principalmente operano in Valle d’Aosta. Direi che
anche questo è un elemento estremamente caratterizzante e quindi è
un elemento che dà forza a questo disegno di legge e che permetterà
nuovo sviluppo. C’è da fare riferimento anche al
sostegno verso le nuove realizzazioni.
Sono cose importantissime perché sappiamo come sia significativo
abbinare all'offerta turistica tutti quegli investimenti che pur di
contorno attirano clientela: piscine, strutture complementari,
parcheggi, servizi etc., etc.. Non dimentichiamo che noi, in Valle
d'Aosta, abbiamo bisogno di questo tipo di strutture, dai campi di
golf a tutto quello che può essere elemento caratterizzante di una
Valle d’Aosta accogliente e bella e che dia
prospettive di concorrenza reali rispetto ad altre regioni
italiane.
Credo che questi siano elementi determinanti, che caratterizzano
questa legge in modo positivo. Siamo perciò convinti che questo
disegno di legge potrà rappresentare un pilastro solido su cui
fondare una prospettiva turistica valida e competitiva non solo con
le altre regioni italiane, ma anche con gli altri Paesi europei
dell’arco alpino con cui dovremo confrontarci.
Convinti di questo, il nostro voto favorevole al disegno di
legge.
Si dà atto che dalle ore 18,13 riassume la presidenza il
Presidente Louvin.
Président
Je soumets au vote la loi dans son
ensemble:
Conseillers présents: 31
Votants: 27
Pour: 27
Abstentions: 4 (Beneforti, Frassy, Squarzino Secondina,
Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK