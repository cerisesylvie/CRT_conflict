Consiglio Regionale della Valle d'Aosta - Oggetto del Consiglio n. 3536 del 24 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3536 del 24 febbraio 1988 - Resoconto
OGGETTO N. 3536/VIII - DISEGNO DI LEGGE CONCERNENTE:
"ULTERIORI MODIFICAZIONI ALLA LEGGE REGIONALE 15 LUGLIO 1985, N.
46, E SUCCESSIVE MODIFICAZIONI, CONCERNENTE LA CONCESSIONE DI
INCENTIVI PER LA REALIZZAZIONE DI IMPIANTI DI RISALITA E DI
CONNESSE STRUTTURE DI SERVIZIO".
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
La legge regionale 15 luglio 1985, n. 46,
si poneva come obiettivo fondamentale di incentivare l'investimento
da parte delle società funiviarie valdostane, dando così il via a
un processo, ormai indilazionabile, di svecchiamento,
razionalizzazione e, ove necessario, di potenziamento della rete di
impianti a fune della regione.
A poco più di due anni dalla sua entrata in vigore, si può
affermare che la legge in questione ha risposto pienamente alle
aspettative: quasi tutte le società funiviarie hanno realizzato e
avviato rilevanti programmi di modernizzazione e sviluppo dei
rispettivi comprensori, che stanno ponendo la Valle d'Aosta in una
posizione di primo piano tra le località di sport invernali
operanti nel contesto europeo.
Nell'ultimo anno, anzi, il fenomeno ha assunto una dimensione
decisamente importante e ancor più rilevanti risultano i programmi
predisposti per il prossimo triennio, per i quali si prevede un
investimento complessivo dell'ordine di 80-90 miliardi, di cui
almeno una cinquantina nel solo esercizio del 1988.
L'introduzione del nuovo meccanismo si è resa necessaria per la
carenza di disponibilità finanziarie. Ci si augura che tale
meccanismo consenta una migliore attivazione del sistema bancario e
una ripartizione degli oneri su di un lasso di tempo più lungo.
I principali interventi previsti nel 1988 sono i seguenti:
- Funivie P.S. Bernardo di La Thuile £. 1.800.000.000
- Cime Bianche di Valtournenche £. 5.000.000.000
- S.I.R.T. di Torgnon £. 900.000.000
- Cervino S.p.A. del Breuil (Valtournenche) £.
15.000.000.000
- Funivie Val Veny S.p.A. di Courmayeur £. 10.000.000.000
- Funivie Champoluc S.p.A. di Champoluc (Ayas) £.
5.000.000.000
- Funivie di Champorcher S.p.A. £. 2.100.000.000
- Pila S.p.A. £. 10.000.000.000
- Crévacol S.p.A. di Bosses (Saint-Rhémy) £. 2.400.000.000
- Comune di Bionaz £. 320.000.000
- Funivie Gran Paradiso S.p.A. di Cogne £. 200.000.000
- IN.TU.LA.MA. S.p.A. di La Magdeleine £. 110.000.000
- Sciovie del Crétaz s.a.s. del Breuil (Valtournenche) £.
50.000.000
- S.r.l. Pour le développement touristique de la Valgrisenche
(Valgrisenche) £. 90.000.000
- S.I.T.E. S.p.A. di Emarese £. 90.000.000
Il totale generale ammonta a circa 52.990.000.000 di lire.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
La presentazione del presente disegno di
legge, secondo Nuova Sinistra dimostra in maniera evidente che nel
settore degli impianti di risalita c'è una notevole carenza di
programmazione. Il piano per il solo 1988 presenta tutta una serie
di interventi totalmente scoordinati non solo rispetto alle
esigenze delle singole stazioni, ma anche rispetto alle esigenze
dell'offerta turistica più generale dell'intero comprensorio
regionale.
Anche in questo Consiglio abbiamo già avuto modo di
sottolineare, ad esempio, che la "Crévacol S.p.A." è una società
nei cui piani di sviluppo degli impianti e, addirittura, in quelli
di mantenimento occorre mettere un po' d'ordine. I dati relativi
alla gestione di questa società, per gli anni 86 e 87, sono
estremamente insufficienti e credo che anche quelli relativi agli
anni 87 e 88 evidenzieranno notevoli problemi di natura
finanziaria. Eppure, di fronte a tutte queste difficoltà edi fronte
alla richiesta di fare ordine e chiarezza nello sviluppo di questa
particolare zona, la Giunta regionale dimostra una scarsa volontà
di programmazione, perché, con lo stanziamento di 1.900.000.000,
previsto in questa deliberazione, recepisce in qualche modo il
progetto di sviluppo di una società come la Crévacol S.p.A., i cui
bilanci sono talmente negativi che, in assenza del contributo
regionale, le consentirebbero di pagare gli ammortamenti solo dopo
2.000 o 3.000 anni.
A mio parere, però, esiste anche poca chiarezza nella
identificazione dei "domaines skiables" in cui procedere ad una
riorganizzazione dei servizi e ad una armonizzazione dell'offerta
sciistica, sia ai grandi che ai medi e piccoli livelli. Esistono,
infatti, delle situazioni nelle quali lo sci da discesa è
considerato del tutto marginale, mentre potrebbe offrire notevoli
vantaggi; così come, al contrario, in altre situazioni occorre
cambiare radicalmente l'attuale situazione, eliminando addirittura
gli impianti per riproporli altrove, dove, magari, possono
risultare insufficienti i piccoli impianti già esistenti.
Faccio alcuni esempi in proposito. Le Funivie Val Vény S.p.A.,
senza considerare il fatto che ci sono già costate tantissimi soldi
per cercare di rimediare ai disastri che hanno combinato nella zona
dello Chécrouit, chiedono la bellezza di 10 miliardi, nel solo
1988, per la sistemazione della zona dell'Arp. Questa zona è molto
precaria, il "domaine skiable" di Courmayeur è già molto grande, a
quel Comune abbiamo già regalato l'attività sciistica: perché, ora,
vogliamo incrementare ulteriormente questo tipo di offerta? Dare
troppo alle grandi stazioni sciistiche significa togliere qualcosa
alle piccole stazioni sciistiche.
Vorrei proprio conoscere, ad esempio, il giudizio degli
amministratori di La Thuile sul "débordement" della società
"Funivie Val Vény" sul versante di La Thuile. Credo che non sarebbe
un giudizio positivo.
Esistono, inoltre, delle mancanze in fatto di documentazione
disponibile. Si vocifera, ad esempio, intorno al possibile
potenziamento degli impianti della Valgrisenche e la televisione ci
informa che in quella zona si ipotizza un collegamento da Pra Riond
al capoluogo; ma questo impianto non è presente nella relazione che
accompagna il disegno di legge. Volete forse farlo passare di
nascosto? Avete già deciso di rinviarlo al 1989?
In ogni caso, augurandomi che l'Assessore Lanièce sia così
cortese da volerlo accogliere, presenterò un emendamento al disegno
di legge, per rimediare ad una mancanza abbastanza grave, già
presente nella legge 15 luglio 1985, n. 46, che stiamo modificando
oggi
.
Succede spesso, infatti, che i cari amministratori
delle società funiviarie chiedano i soldi all'Assessorato al
Turismo, Urbanistica e Beni Culturali, come si è soliti fare con
"mamma Regione".
Questi signori, però, dimenticano che questo Consiglio
regionale, anche se qualche suo componente è cambiato, nel 1982 ha
approvato la legge n. 32, nella quale si prevede che qualsiasi ente
che intenda realizzare un impianto a fune, che rientri tra gli
impianti di trasporto collettivo da essa disciplinati, debba avere
un'autorizzazione in merito da parte dell'apposito Servizio
dell'Assessorato all'Industria, Commercio, Artigianato e Trasporti.
L'articolo 11, "Classificazione dei servizi", della legge citata
elenca gli impianti di cui trattasi: "Gli impianti fissi a fune,
funicolari aeree, funivie, seggiovie, cabinovie, ascensori, sciovie
e slittinovie". Si tratta, cioè, di tutti gli impianti che avete
intenzione di realizzare.
L'emendamento all'articolo 1, che io propongo, prevede che al
comma 2 dell'articolo 1, laddove si dice che i finanziamenti
regionali saranno accordati "...nel caso di rinnovo tecnologico di
impianti esistenti o di realizzazione di impianti sostitutivi di
altri già in funzione o di impianti integranti un sistema già
esistente", sia aggiunta una breve frase che recita testualmente:
"Gli impianti devono possedere l'autorizzazione di cui al titolo
2°, articolo 19, della legge 15 luglio 1982, n. 32".
Probabilmente questo è lapalissiano, perché. molta gente,
sicuramente, è già in possesso dell'autorizzazione prevista per la
realizzazione dell'impianto, ma io posso citare degli esempi di
gente presentatasi a chiedere i finanziamenti senza avere la
prescritta autorizzazione.
Per ragioni di chiarezza e per far rispettare un quadro
legislativo che, in questo caso, è stato dimenticato da parte degli
addetti dell'Assessorato al Turismo, Urbanistica e Beni Culturali,
che hanno materialmente redatto il presente disegno di legge,
chiedo l'approvazione dell'emendamento che io ho proposto.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi, come Gruppo, voteremo a favore di
questo disegno di legge, anche se abbiamo delle perplessità, specie
in tema di mutui contratti con le banche e assistiti da un
contributo regionale. Vorremmo sapere se spetti alla Regione o alle
società scegliere tra il ricorso al mutuo agevolato, a carico di un
apposito fondo di rotazione, ed il ricorso al mutuo a tasso
ordinario, assistito, però, da un contributo regionale in conto
interessi.
Ci chiediamo, inoltre, se sia giusto che una regione come la
nostra, alla quale non difettano certamente i soldi, favorisca il
ricorso ai fondi bancari, per pagarne poi gli interessi. Sommando,
infatti, l'interesse pagato dalle società e l'interesse pagato
dalla Regione, si ottiene un interesse senz'altro più elevato di
quello che la stessa Regione percepisce dai suoi depositi presso la
Tesoreria unica nazionale e che corrisponde a zero.
Probabilmente, prima di pagare gli interessi alle banche,
sarebbe stato più opportuno utilizzare i fondi regionali che
giacciono nella Tesoreria unica nazionale con una percentuale di
interesse pari a zero.
Abbiamo perplessità, quindi, su questa novità presente nel
disegno di legge, che non è stata approfondita nel corso dei lavori
in sede di Commissione, dove si è svolta solo una breve
discussione.
Vorremmo sapere, inoltre, perché per far fronte a queste
esigenze si sia fatto ricorso, per 7 miliardi, al capitolo 26750
("Spese per la sottoscrizione di titoli azionari della R.A.V.
S.p.A."); forse perché non si utilizzeranno i fondi di quel
capitolo per acquistare titoli azionari della R.A.V.?
(...INTERRUZIONE del Consigliere MARCOZ...)
MILLET (P.C.I.):
Era solo una curiosità!
In ogni caso, sarebbe opportuno che, dopo l'approvazione di
questo disegno di legge
,
si esaminasse attentamente questo
problema, per comprendere l'effettivo interesse che deriva alla
Regione dall'introduzione di questo elemento di novità. Partendo
dal presupposto che sarebbe preferibile che la Regione utilizzasse
dei fondi propri, io ho dei dubbi sulla convenienza del ricorso ai
mutui bancari assistiti dal contributo regionale.
Per concludere, non mi stanco di raccomandare l'opportunità che
la Giunta del resto, nell'ultimo Consiglio, l'Assessore Lanièce ha
già portato dei dati - trovi un momento adatto per esaminare,
magari anche in sede di Commissione, la situazione in cui versano
le società degli impianti di risalita, proprio perché ci sono dei
casi particolarmente seri e gravi. Solo dopo si potrebbero assumere
delle decisioni per rilanciare certe stazioni sciistiche.
Non si tratta, quindi, di chiuderne alcune, ma di esaminare se,
dal punto di vista strettamente economico, esistono soluzioni che
consentano alle società di ricavare il minimo utile vitale. Delle
situazioni, infatti, sono addirittura drammatiche e, sempre
restando nell'ottica della validità di questi finanziamenti,
sarebbe opportuno che la Regione facesse uno sforzo ulteriore, così
da garantire che il rinnovo dell'impianto di risalita o l'eventuale
costruzione di uno nuovo, dove necessario, sia inteso davvero come
un fatto importante.
Le cabine come quelle di Pila o di Champorcher fanno fare una
figura migliore rispetto alle vecchie e contribuiscono alla
creazione di un'immagine del tutto diversa della località
interessata al rinnovo. il ritardo di un anno, o meno, nella
creazione di una certa struttura, ha anche un notevole peso sotto
l'aspetto del ritorno turistico. A Champorcher, infatti, prima
occorrevano 20 minuti, stando in piedi, per fare tutto il percorso
funiviario, mentre ora ne bastano solo 8, viaggiando seduti e
riparati.
Anche senza costruire niente di nuovo, si può intervenire
sull'esistente con una tecnologia più moderna che viene senz'altro
apprezzata dai turisti che l'utilizzano. Sarebbe forse opportuno
intervenire in modo un po' più incisivo con questa legge.
Mi permetto, infine, di chiedere all'Assessore a che punto siamo
con l'istituzione del famoso "ski-pass" regionale. Ha da dirci
qualcosa di nuovo?
Siamo sempre fermi alla difficoltà del suo costo eccessivo?
Anche questo particolare ha un notevole peso per l'immagine della
Valle.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Nel premettere che noi socialisti
siamo favorevoli a questo disegno di legge, mi auguro che
l'Assessorato abbia la "vocazione" a rivedere il discorso più
generale degli impianti di risalita, perché in questo campo è
impossibile procedere in modo settoriale, continuando a considerare
gli impianti di risalita quasi che lo stesso problema sia estraneo
alla questione della ricettività alberghiera. I due problemi, a mio
parere, devono essere strettamente collegati, altrimenti ci
troviamo nelle condizioni di dover prima valutare e poi finanziare
anche le società di impianti di risalita chiaramente deficitarie.
Gli esempi, in proposito, potrebbero essere numerosi.
Nessuno disconosce che questa legge abbia avuto il grosso merito
di rilanciare un settore di importanza assolutamente vitale per la
nostra economia turistica; va dato atto, pertanto, alla Giunta di
aver adottato, sotto questo aspetto, un provvedimento
opportuno.
A questo punto, però, bisogna fare un ulteriore salto di
qualità, collegando il discorso relativo all'impianto di risalita a
quello dello sviluppo dell'intera località. In caso contrario,
infatti, non appena entra in vigore la legge sugli impianti di
risalita, si tende a rivalutare questo settore in modo a volte
anche abnorme e tale da non essere supportato da una ricettività
alberghiera che gli consenta di essere funzionale ed
economicamente, non dico vantaggioso, ma almeno in pareggio.
Ciò significa che, d'ora in avanti, il bacino di riferimento
dell'impianto di risalita dovrà essere considerato nel suo
complesso e non più per settori, altrimenti vedremo ripetersi quei
tristi fenomeni che si sono già verificati in passato. È
obiettivamente impensabile di costruire degli impianti di risalita
in assenza della linfa vitale rappresentata dalla ricettività
alberghiera. In caso contrario e tanto per esemplificare, avremo
degli ottimi impianti di risalita, quasi del tutto inutilizzati nel
corso della settimana ed utilizzati appieno solo durante i
fine-settimana, che saranno condannati a vivere in modo molto
stentato.
A mio avviso, il collegamento tra gli impianti e gli alberghi
deve essere ricercato anche attraverso l'approvazione di un
apposito strumento legislativo.
A volte si dice che la funzione dell'opposizione sia solo
distruttiva e corrosiva, mentre non è assolutamente vero, perché
noi riteniamo che i due provvedimenti, sia quello per gli impianti
di risalita, sia quello per la ricettività alberghiera, anche se
giunti un pochino in ritardo, abbiano avuto il grande merito di
ridare vitalità ad un settore che si dibatteva in una grave
crisi.
Ora, però, si tratta di fare un'altra operazione, che consiste
nel riuscire a collegare i due discorsi in modo anche vincolante.
Non è pensabile, infatti, incrementare ad ogni costo gli impianti
di risalita, quando è assente il supporto della ricettività
alberghiera, che potrebbe consentire, come dicevo poc'anzi, al
nuovo impianto di essere vantaggioso anche sotto l'aspetto
economico.
Visto che la Regione offre delle agevolazioni finanziarie di un
certo rilievo, non è detto che tutta la Valle d'Aosta debba
necessariamente trasformarsi in un unico "domaine skiable". È
opportuno, pertanto, procedere a dei distinguo. Non è pensabile che
qualcuno, un bel mattino, suoni alle porte della Regione e dica:
"Ah, visto che c'è quel comprensorio sciistico...".
A mio avviso, c'è sempre stata questa tendenza e credo che
esista tuttora. Non voglio entrare in polemica con nessuno,
ovviamente, ma, vedendo l'amico Consigliere Maquignaz, che mi
sorride benevolmente, mi viene in mente il caso dello Zerbion.
Ritengo, quindi, che questo discorso debba essere esteso a tutta la
Regione e, nel dire questo, mi riallaccio anche al tema delle
società più piccole e più minute.
Nella relazione che accompagna il disegno di legge vedo infatti
che, a fronte di interventi per diversi miliardi, ce ne sono alcuni
che hanno il senso di vere e proprie elemosine, perché raggiungono
a mala pena i 100 o 110 milioni. È necessario, quindi, affrontare
questo discorso, perché, se è vero che l'impianto diventa
importante per una località che non ha un'eccelsa vocazione
turistica, a maggior ragione l'impianto di risalita diventa
importante per la vita della comunità che insiste su quel
territorio.
Avendo già fatto in passato la seguente considerazione, credo di
poter dire che non vedrei assolutamente di malocchio un eventuale
discorso di regionalizzazione di certi impianti di risalita;
almeno, a questo punto, si saprebbe con certezza che la Regione
interviene per offrire contemporaneamente una opportunità turistica
e una opportunità occupazionale. È una semplice idea che, per
carità, non deve essere assolutamente recepita per oro colato.
Credo, però, che sia uno dei modi possibili per far vivere certi
tipi di società: se ne possono individuare e studiare tantissimi
altri.
Scorrendo l'elenco che c'è nella relazione allegata al disegno
di legge, scopriamo che, a fronte di interventi nei quali si
sprecano i miliardi, ve ne sono quattro o cinque, in altrettante
località, che complessivamente non raggiungono il mezzo
miliardo.
A nostro avviso, quindi, il problema che ho esposto esiste e
deve essere risolto, perché, altrimenti, di tanto in tanto si può
correre dietro alle fantasie di qualche personaggio e mi torna a
mente, ancora una volta, il caso della società "Crévacol S.p.A.".
Non metto in dubbio, come mi dice qualcuno, che questa società
possa presentare, quest'anno, un bilancio meno pessimistico, la
circostanza mi fa anche piacere, però chiedo - e lo voglio proprio
sapere - che cosa accadrà dopo che avremo fatto ulteriori
investimenti in quella località che non è paragonabile alle altre,
perché non ha una vocazione turistica, perché potrà vivere
diventando una specie di "alter ego" di Pila nei confronti di
Aosta, perché non è in grado di ospitare insediamenti ricettivi di
un certo tipo. Eppure, proprio lì noi andiamo a spendere 2,4
miliardi, facendovi anche l'impianto per l'innevamento artificiale.
Sarei proprio curioso di vedere se, dopo questo intervento, il
debito della società aumenterà o diminuirà. Dovremmo fare una
scommessa in proposito! L'Assessore mi dice già adesso che
aumenterà. Se va bene così!... Come?...
(...INTERRUZIONE dell'Assessore LANIECE...)
TORRIONE (P.S.I.):
Ah, lo vedremo dopo? Io credevo,
invece, che mi volessi dire che il debito aumenterà. Tanto, qui è
piuttosto diffusa la strana teoria che è sempre Pantalone a pagare
e, quindi, pagherà ancora una volta Pantalone!
(...INTERRUZIONE dell'Assessore LANIECE...)
TORRIONE (P.S.I.):
Queste considerazioni, comunque,
vogliono offrire all'attenzione dell'Assessorato competente alcuni
spunti di riflessione che noi socialisti riteniamo importanti,
specie quando si affronta un argomento certamente difficile come
quello degli impianti di risalita, ma che può avere anche dei
risvolti molto positivi per l'economia più generale di intere
località della nostra Regione.
Concludendo il mio intervento, ricordo che sarebbe opportuno
esaminare ed incentivare gli impianti votati ad un utilizzo
tipicamente invernale, ma soprattutto quelli votati ad un utilizzo
di tipo misto, invernale ed estivo, perché ora il rapporto tra
stagione estiva e stagione invernale è sicuramente squilibrato a
favore di quest'ultima. Credo che in questa logica si possa anche
pensare di erogare contributi con maggiore facilità proprio a
quegli impianti che abbiano una duplice valenza, estiva ed
invernale.
Il presente provvedimento riceverà anche il nostro assenso, ma
mi è sembrato giusto precisare i limiti del disegno di legge, anche
perché mi auguro che l'Assessorato tenga conto delle considerazioni
che ho cercato di evidenziare in questo mio intervento. Grazie.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (U.V.):
Ci si può trovare d'accordo su una serie
di affermazioni fatte, soprattutto dal Consigliere Torrione, in
merito all'esigenza che per la creazione di impianti e di stazioni
invernali ci siano almeno alcuni presupposti indispensabili, quali,
tra gli altri, la presenza di un adeguato numero di posti-letto ed
il ritorno, nel breve periodo, di almeno il 25% del costo degli
investimenti, anche se occorre tener conto anche del problema della
mano d'opera. Se queste sono le condizioni fondamentali per la
creazione di nuove stazioni turistiche in paesi evoluti nel
settore, quali l'Austria, la Svizzera e la Francia, di esse
bisognerà tenere conto, perché credo che siano le stesse che
potranno interessare le stazioni della nostra regione.
Se sono d'accordo su questa parte del discorso del Consigliere
Torrione, non posso essere d'accordo con altre sue affermazioni,
che tra l'altro sono state sostenute anche dal Consigliere Sandri,
perché ritengo che, prima di affermare certe cose, sia opportuno
documentarsi con precisione.
Se sono veri, infatti, i dati riferiti al passato della stazione
di Crévacol, è altrettanto vero che i dati più recenti dei quali
disponiamo, e che è sufficiente richiedere ai gestori della
"Crévacol S.p.A.", sono molto interessanti e ci pongono di fronte
ad un incremento degli introiti, rispetto all'anno scorso, del 70%,
ad un incremento raddoppiato e a volte addirittura triplicato delle
presenze, con una media domenicale di circa 1.500 presenze.
Ciò significa che c'è una situazione di evoluzione, della quale
occorre tenere conto, ed in questo senso è necessario che questo
Consiglio regionale dia fiducia alle piccole realtà che pure hanno
bisogno di una maggiore presenza di posti-letto per garantirsi uno
sviluppo diverso e nuovo.
Queste considerazioni valgono a precisare alcune affermazioni
che sono state fatte in precedenza.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Preciso che il provvedimento che oggi
viene proposto all'attenzione del Consiglio non deve essere
inteso come una nuova legge, perché con la sua adozione si cambia
solo il sistema di accesso ai finanziamenti già previsti dalla
legge esistente. Invece di ricorrere solo al fondo di rotazione, si
prevede di poter ricorrere anche ai mutui, da contrarre con gli
istituti di credito autorizzati, assistiti però da un contributo
regionale in conto interessi. Il testo della legge, infatti, è
uguale a quello della legge n. 46, che è stata approvata il 15
luglio 1985, ed infatti si parla solo di modifiche e non di una
nuova legge...
(...INTERRUZIONE del Consigliere SANDRI...)
LANIECE (D.C.):
Gli interventi previsti nella relazione
che accompagna il disegno di legge hanno solo un carattere
indicativo e non si tratta di domande già approvate. Quell'elenco è
stato stilato sulla base di quanto ci è stato comunicato
dall'Associazione dei gestori degli impianti a fune. È da
ritenersi, ovviamente, che non tutte le iniziative avranno corso e,
in ogni caso, la maggior parte di loro deve ancora essere esaminata
dalla Commissione tecnica prevista, appunto, dalla legge in
discussione, che deve sottoporre all'approvazione della Giunta
regionale gli eventuali progetti.
Quell'elenco, quindi, è solo un elenco di massima delle
richieste fatte pervenire all'Assessorato da parte
dell'Associazione dei gestori degli impianti a fune. Bisognerà
vedere, poi, se quelle richieste saranno effettivamente accolte
dalla apposita Commissione, che potrà anche rifiutarsi di
accoglierle, proprio perché, magari, non presentano le
caratteristiche, alle quali si è già fatto cenno, di redditività e
di possibilità di ammortizzare le eventuali spese per
investimenti.
Per quanto concerne la situazione di Crévacol, a parte la
considerazione sulla fattibilità o meno dell'investimento, perché
la questione non è ancora stata affrontata dalla Commissione,
abbiamo già avuto modo di sentire dal Consigliere Stévenin che
quest'anno, rispetto alla stagione 1986/87, c'è stato un forte
incremento negli incassi, che però non sappiamo a quale percentuale
corrisponda, sulla base di un calcolo che tenga anche conto delle
spese e degli ammortamenti. Si è trattato, comunque, di un notevole
incremento.
In merito all'ipotizzato impianto da realizzarsi nella
Valgrisenche, ribadisco che l'Associazione dei gestori di impianti
a fune ci ha trasmesso l'elenco al quale ho già fatto cenno. Se ci
sono allo studio altri progetti, che noi non abbiamo ricevuto, non
possiamo confermare che esistano o meno. Dico solo che noi, come
ufficio, non abbiamo niente in merito all'impianto della
Valgrisenche. L'elenco allegato al disegno di legge, pertanto,
riporta gli interventi per i quali esiste la relativa
documentazione negli uffici dell'Assessorato al Turismo,
Urbanistica e Beni Culturali.
Per quanto concerne l'emendamento proposto dal Consigliere
Sandri, noi riteniamo che lo stesso non debba essere inserito
nell'articolo 1 della legge, visto che tutte le domande devono già
passare al vaglio di una apposita commissione. Se l'emendamento,
invece, si riferisce all'autorizzazione che dovrebbe essere
rilasciata dall'Ufficio Trasporti, tengo a precisare che
quell'autorizzazione non può essere richiesta prima, ma solo dopo
che l'impianto è stato fatto. Noi adesso chiediamo...
(...INTERRUZIONE del Consigliere SANDRI...)
LANIECE (D.C.):
Ma noi, finora, abbiamo sempre fatto così
e per tutti gli impianti realizzati finora ci siamo sempre
comportati in questo modo!...
SANDRI
(fuori microfono):... pratiche amministrative...
cosa impossibile. Si documenti, prima di parlare!
LANIECE (D.C.):
In ogni caso l'autorizzazione viene
richiesta dopo che l'impianto è stato fatto. No?
SANDRI
(fuori microfono): "Il legale rappresentante degli
enti pubblici... o no?"
LANIECE (D.C.):
Ma questo non è un trasporto pubblico.
Per trasporto pubblico, in quel caso, si intende il trasporto a
fune, che riceve sovvenzioni anche dallo Stato.
In riferimento allo storno dei 7 miliardi dalla R.A.V., per il
finanziamento di questa legge, occorre precisare che l'autostrada
partirà lo stesso.
Lo "ski-pass" regionale, invece, è ancora in fase di studio.
Quest'anno è stato raggiunto un accordo tra alcune società, ma per
raggiungere un accordo per lo "ski-pass" regionale occorrerà ancora
del tempo. Il problema non è di facile soluzione, ma si spera di
risolverlo al più presto.
Venendo alla questione dell'abbinamento degli impianti di
risalita alla ricettività della zona, occorre riconoscere che ci
stiamo muovendo in questa prospettiva. Abbiamo migliorato la legge,
portando da 2 a 3 miliardi gli interventi per la costruzione di
alberghi e rendendo possibile l'accensione di mutui sino ad un
massimo di 1.800.000.000. È in fase di studio una legge speciale
che prevede interventi sugli alberghi che dispongono dai 250 o 300
posti-letto in su, per dotare le stazioni carenti di posti letto
delle strutture idonee ad organizzare ed ospitare congressi o
convegni.
È un problema, quindi, che sentiamo e che cerchiamo di risolvere
di comune accordo, perché non tutte le società che gestiscono
impianti di risalita, infatti, sono in grado di preparare o
presentare progetti adeguati che riguardino la ricettività. Il
discorso relativo all'abbinamento impianti-ricettività deve essere
fatto anche se non è di facile soluzione.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Posso anche ritirare l'emendamento che ho
presentato, purché sia chiaro a tutti che la legge n. 32 del 1982
deve essere fatta rispettare prima che sia concesso il mutuo o che
si intervenga sull'abbattimento degli interessi sui mutui assistiti
dal contributo regionale. Questa condizione deve avere valore
preventivo, perché la legge citata è molto chiara.
Mi è sembrato di capire, comunque, che la Giunta abbia recepito
questo concetto.
Il Consigliere Stévenin mi deve consentire di dire che, anche se
il sindaco di qualche comune ha cambiato tessera e si è avvicinato
alle sue posizioni, non c'è alcun bisogno di confondere per questa
ragione i dati economici. Non è detto, infatti, che all'aumento del
fatturato corrisponda un pari aumento della redditività
dell'impresa, perché ad esso potrebbe corrispondere anche un
aumento del deficit dell'impresa. Si tratta di discorsi
completamente diversi.
Io ho detto e ripeto che tutta la questione dell'azienda
"Crévacol S.p.A." deve essere seriamente e profondamente rivista
dalla Regione. Solo dopo si potrà prendere la decisione più
opportuna. A quel punto potremo assegnarle anche 20 miliardi,
perché la cosa non mi creerebbe alcun problema. Torno a ripetere
però che, stando ai bilanci che ci siamo trovati di fronte, quel
comprensorio deve essere ristudiato con estrema attenzione. Questo
è ben diverso da quello che il Consigliere Stévenin mi
attribuisce.
Nuova Sinistra si asterrà dal votare il provvedimento di legge e
mi auguro che questo atteggiamento sia inteso come una
dimostrazione di seria attenzione alla politica regionale.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Avevo dimenticato di rispondere ad una
richiesta del Consigliere Millet e colgo ora l'occasione per dirgli
che non abbiamo nulla in contrario, anzi, chiediamo che la
Commissione competente e gli uffici preposti si mettano d'accordo
per esaminare la situazione delle varie società che gestiscono gli
impianti di risalita a fune.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN
(U.V.):
Vorrei dire che solo una certa
faziosità può consentire al Consigliere Sandri di fare certe
affermazioni.
In verità, la 3a Commissione si era recata a Bosses-Saint Rhémy
e, insieme all'amministrazione locale, aveva attentamente esaminato
e valutato le proposte per lo sviluppo di quella realtà geografica.
Questo è accaduto, ovviamente, molto tempo addietro e mi piacerebbe
rileggere quanto dissero allora i vari Consiglieri regionali -
credo, comunque, che ci siano i verbali di quella riunione - per
constatare che tutti i presenti...
(...INTERRUZIONE del Consigliere MAQUIGNAZ...)
STEVENIN (U.V.)
: È vero, era presidente il Consigliere
Maquignaz. Tutti avevano dato una valutazione ben diversa da quella
che, oggi
,
taluni fanno in questo Consiglio regionale ed
anzi, tanto per essere chiari, si erano spinti ad ipotizzare ben
altre possibilità di sviluppo, come, ad esempio, un eventuale
collegamento con La Salle.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Mi auguro che il Consigliere Stévenin
non si volesse riferire al nostro Gruppo. Dichiaro pubblicamente di
non avere alcuna animosità nei confronti di certi personaggi che
sono approdati altrove. Per carità! Ognuno è libero di fare le
proprie scelte in piena autonomia.
Io sono sempre stato molto critico nei confronti di alcune
iniziative e, visto che me ne viene offerta l'opportunità, le
ribadisco. Per disciplina di partito io avevo votato a favore
dell'acquisto del traforo del Gran San Bernardo e posso dire di
averlo ancora sullo stomaco, signor Presidente! Nei partiti, ogni
tanto si deve scendere a Qualche compromesso ed io avevo accettato
quel compromesso con me stesso.
Ricordo, però, che si sarebbe dovuto spostare un famoso casello,
lungo la strada del Gran San Bernardo, che, però, è ancora lì.
Speriamo che lo si riesca a spostare in un prossimo futuro, ma non
si sa mai, perché, nella vita, i vari cambiamenti possono portarci
a fare anche altre considerazioni.
Credo che il discorso sulla "Crévacol S.p.A." non mi abbia mai
trovato consenziente, mai! E questo per le ragioni che ho cercato
di spiegane proprio questa sera. Nel corso di una riunione della 3a
Commissione, infatti, io avevo espresso ampie riserve su questo
genere di interventi e credo che me ne possano tranquillamente dare
atto i Consiglieri presenti allora, quando, cioè, quel noto
personaggio era ancora di questa parte politica. Non voglio,
tuttavia, svilire il discorso, riducendolo ad una mera valutazione
di fatti personali, che riguardano il personaggio in questione,
che, se ha deciso di transmigrare altrove, ha fatto bene a farlo;
ciò rientra, del resto, nella sua libertà di individuo e di uomo...
Come?...
STEVENIN
(fuori microfono): Arriverà anche il
casello!
TORRIONE (P.S.I.):
Ho voluto precisare queste cose,
perché così, da qui allo scioglimento di questo Consiglio, non ne
parlerò più. Ma questa precisazione, tuttavia, era assolutamente
doverosa! Oh, finalmente!
PRESIDENTE:
Se nessuno chiede la parola e prima di
passare all'esame dell'articolato, ricordo che il Consigliere
Sandri ha ritirato l'emendamento che aveva proposto e del quale do
comunque lettura.
EMENDAMENTO
Aggiungere al comma 2 dell'articolo 1, dopo le parole "...un
sistema esistente" la seguente frase:
"Gli impianti devono possedere l'autorizzazione di cui al
titolo 2°, articolo 19, della legge 15 luglio 1982, n. 32".
PRESIDENTE:
Passiamo ora all'esame dell'articolato.
Do lettura dell'articolo 1:
Articolo 1
1. L'articolo 2 della legge regionale 15 luglio 1985, n. 46,
è così sostituito:
"Articolo 2
(Modalità di intervento)
1. A fronte delle spese derivanti dagli investimenti di cui
all'art. 1, Società, enti e privati proprietari di impianti di
risalita possono ottenere mutui agevolati a carico di apposito
fondo di rotazione o
,
in alternativa, mutui a tasso
ordinario, da contrarsi con gli Istituti di Credito autorizzati,
assistiti da un contributo regionale in conto interessi pari alla
differenza tra il tasso agevolato applicato ai mutui regionali e
quello ordinario praticato dagli Istituti di Credito.
2. I suddetti finanziamenti saranno accordati sulla base
delle seguenti modalità:
a) ammontare del mutuo;
a1.
fino al 90% della spesa ammessa, nel caso di
rinnovo tecnologico di impianti esistenti o di realizzazione di
impianti sostitutivi di altri già in funzione o di impianti
integranti un sistema già esistente;
a2.
fino al 75%
della spesa ammessa nel caso di
realizzazione di impianti ubicati in zone nelle quali ancora non
esistano impianti;
b) durata del mutuo;
b1.
per impianti scioviari:
anni 10+2 di preammortamento;
b2.
per impianti seggioviari ad attacchi
fissi:
anni 15+2 di preammortamento;
b3.
per tutti gli altri tipi di impianti di risalita,
aerei e terrestri:
anni 20+2 di preammortamento;
c) tasso dell'operazione a carico del mutuatario: da
determinarsi in base alle disposizioni di cui al successivo terzo
comma.
3.
La Giunta regionale determina annualmente con
propria deliberazione il tasso di interesse da applicare ai
finanziamenti a carico del fondo regionale di rotazione, il quale
deve essere commisurato al 25% del tasso di riferimento determinato
con decreto del Ministero del Tesoro per operazioni di credito nel
settore turistico, in vigore al 1° gennaio precedente alla data di
stipulazione del relativo contratto. Nel caso di frazioni di punto
il tasso verrà arrotondato al punto
o
al mezzo punto
inferiore.
4.
È data facoltà ai mutuatari di estinguere
anticipatamente il mutuo senza addebito di penali e di
interessi.
PRESIDENTE:
Se nessuno chiede la parola, pongo in
votazione l'articolo 1, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 2:
Articolo 2
1. Il secondo comma dell'art. 4 della legge regionale 15
luglio 1985, n. 46, e successive modificazioni, è così
sostituito:
"2. Per l'istruttoria e la concessione del mutuo vengono
quindi trasmesse alla Finaosta le domande a carico del fondo
regionale di rotazione e agli Istituti di Credito prescelti dai
mutuatari quelle assistite dal contributo regionale in conto
interessi".
PRESIDENTE:
Se nessuno chiede la parola, pongo in
votazione l'articolo 2, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 3:
Articolo 3
1. Dopo il quarto comma dell'articolo 5 della legge regionale
15 luglio 1985, n. 46, è aggiunto il seguente comma:
"4 bis) La Giunta regionale è altresì autorizzata a stipulare
con gli Istituti di Credito autorizzati apposite convenzioni per la
concessione, su proposta della Regione, per gli scopi di cui alla
presente legge, di mutui assistiti da contributo regionale in conto
interessi, della durata prevista all'art. 2, secondo comma, alle
condizioni in uso presso gli Istituti medesimi."
PRESIDENTE:
Se nessuno chiede la parola, pongo in
votazione l'articolo 3, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 4:
Articolo 4
1. Dopo l'articolo 6 della legge regionale 15 luglio 1985, n.
46, è inserito il seguente articolo 6 bis:
"Articolo 6 bis
(Garanzia fidejussoria)
1.
La Regione Valle d'Aosta è autorizzata a concedere
garanzia fidejussoria nell'interesse degli Istituti di Credito per
i mutui concessi ai sensi dell'articolo 2 della presente
legge.
2.
La garanzia comprende altresì gli interessi e gli
accessori richiesti dagli Istituti di Credito mutuanti ed ha
carattere sussidiario a norma del secondo comma dell'articolo 1944
del Codice Civile ai fini della preventiva escussione del debitore
principale. ".
PRESIDENTE:
Se nessuno chiede la parola, pongo in
votazione l'articolo 4, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 5:
Articolo 5
1. È autorizzata per l'anno 1988 la maggiore spesa di £.
7.000 milioni per il rifinanziamento del fondo di rotazione di cui
alla legge regionale 15 luglio 1985, n. 46, e successive
modificazioni, concernente incentivi per la realizzazione di
impianti di risalita e di connesse strutture di servizio.
2.
È autorizzata, inoltre, la spesa di £. 4.000
milioni quale limite di impegno per contribuzioni in conto
interessi su mutui a tasso ordinario da contrarsi con gli Istituti
di Credito autorizzati.
3.
Per la concessione della garanzia fideiussoria di
cui all'art. 4 della presente legge
è
autorizzata la spesa
annua di £. 1.000.000.
PRESIDENTE:
Se nessuno chiede la parola, pongo in
votazione l'articolo 5, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 6:
Articolo
6
(Norma finanziaria)
1. L'onere derivante dall'applicazione della presente legge
graverà:
-
quanto a £
.
7.000 milioni per l'anno 1988 sul
capitolo 37510 del bilancio per l'esercizio in corso;
-
quanto a £
.
4.000 milioni a decorrere dall'anno 1988
per l'intera durata dei piani di ammortamento sull'istituendo
capitolo 37520 del bilancio di previsione della Regione per l'anno
in corso e sui corrispondenti capitoli dei futuri bilanci;
-
quanto a £. 1.000.000 annue a decorrere dal 1988 per la
durata dei piani di ammortamento, sul capitolo 51000 del bilancio
per l'anno in corso e sui corrispondenti capitoli dei futuri
bilanci.
2. Alla copertura dell'onere di cui al comma precedente si
provvede:
-
per l'anno 1988:
a)
quanto a £. 7.000 milioni mediante riduzione di
pari importo dello stanziamento iscritto al capitolo 26750 del
bilancio per l'anno in corso, con parziale utilizzo
dell'autorizzazione di spesa recata dalla L.R. 28.12.1984, n.
73;
b)
quanto a £. 4.000 milioni median
te
riduzione
di pari importo dello stanziamento iscritto al capitolo 50150
"Fondo globale per il finanziamento di spese per ulteriori
programmi di sviluppo (Spese di investimento)" a valere
sull'apposito accantonamento previsto all'allegato n. 8 al bilancio
stesso;
c)
quanto a £. 1 milione mediante riduzione di pari importo
dello stanziamento iscritto al capitolo 50000 "Fondo globale per il
finanziamento di spese per l'adempimento di funzioni normali (Spese
correnti)"
a
valere sull'accantonamento previsto
all'allegato n. 8 al bilancio per l'anno in corso concernente
"Norme per il personale addetto ai corsi di addestramento
professionale alberghiero"; su detto intervento risulta, quindi,
disponibile la minor somma di £. 34 milioni;
-
per gli anni 1989 e 1990 mediante utilizzo per £. 8.000
milioni delle disponibilità già iscritte al programma 2.2.2.12
"Interventi promozionali per il turismo" del bilancio pluriennale
1988/1990;
-
per gli anni successivi gli oneri necessari saranno
iscritti con la legge di approvazione dei relativi bilanci.
PRESIDENTE:
Se nessuno chiede la parola, pongo in
votazione l'articolo 6, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 7:
Articolo 7
(Variazioni di bilancio)
1.
Alla Parte spesa del bilancio di previsione della
Regione per l'esercizio finanziario 1988 sono apportate le seguenti
variazioni:
in diminuzione
Cap. 26750 "Spese per la sottoscrizione di titoli azionari
della "RACCORDI AUTOSTRADALI S.p.A."
- L.R. 28.12.1984, n. 73
£. 7.000.000.000
Cap. 50000 "Fondo globale per il finanziamento di spese per
l'adempimento di funzioni normali (Spese correnti)"
£. 1.000.000
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)"
£. 4.000.000.000
TOTALE IN DIMINUZIONE £. 11.001.000.000
in aumento
Cap. 37510 "Spese per finanziamento del fondo regionale di
rotazione per gli impianti di risalita e di connesse strutture di
servizio
-
L.R. 15.7.1985, n. 46
-
L.R. 31.12.1985, n. 90
-
L.R. 7.8.1986, n. 42 art. 2 - comma 3°
-
L.R. n. £. 7.000.000.000
Cap. 37520 (di nuova istituzione) Codificazione
2.1.2.4.3.4.10.24.09 "Concorso nel pagamento di interessi su mutui
per la realizzazione di impianti di risalita e di connesse
strutture di servizio
-
L.R. n.
£. 4.000.000.000
Cap. 51000 "Oneri derivanti dalle garanzie prestate dalla
Regione in dipendenza di disposizioni legislative
-
L.R. 1.4.1975, n. 7
£. 1.000.000
TOTALE IN
AUMENTO f. 11.001.000.000
2. L'allegato n. 9 alla legge regionale 8 gennaio 1988, n. 2
di approvazione del bilancio di previsione per l'esercizio 1988 è
integrato nel modo seguente:
L.R. n. "Garanzia fideiussoria a favore di Società Funi
viarie su mutui da contrarsi con Istituti di Credito vari per la
realizzazione di impianti di risalita e connesse strutture di
servizio".
PRESIDENTE:
Se nessuno chiede la parola, pongo in
votazione l'articolo 7, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Do lettura dell'articolo 8:
Articolo 8
(Dichiarazione di urgenza)
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a
quello della sua pubblicazione nel
Bollettino Ufficiale della Regione.
PRESIDENTE:
Se
nessuno chiede la parola, pongo in
votazione l'articolo 8, testé letto.
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Sandri)
Il Consiglio approva
PRESIDENTE:
Signori Consiglieri, i lavori sono sospesi e
riprenderanno domani mattina alle ore 9,30.
La seduta è tolta
La seduta termina alle ore 20,13
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK