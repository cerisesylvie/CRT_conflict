Consiglio Regionale della Valle d'Aosta - Oggetto del Consiglio n. 2564 del 3 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 2564 del 3 aprile 2002 - Resoconto
OGGETTO N. 2564/XI Presentazione da parte dei Parlamentari
valdostani di una proposta di legge per la regolamentazione delle
case da gioco. (Reiezione di mozione)
Mozione Appreso dagli organi di stampa che il senatore Augusto
Rollandin (in collaborazione con l'on. Ivo Collé) avrebbe
presentato un disegno di legge concernente "Disposizioni in materia
di istituzione e regolamentazione delle Case da Gioco";
Ritenuto sorprendente che i Parlamentari valdostani non abbiano
sentito l'esigenza di confrontarsi con il Consiglio regionale su di
un tema che riguarda direttamente il Casinò de la Vallée di Saint
Vincent, di proprietà pubblica e sottoposto a gestioni di
emanazione regionale;
Osservato che tale disegno risulta discutibile in più punti e
assolutamente non condivisibile là dove consente ai residenti di
giocare all'interno del proprio Casinò, seppure limitatamente ai
giochi elettronici;
Il Consiglio regionale
Invita
i Parlamentari valdostani a riferire su tale loro iniziativa in
Consiglio regionale, ex articolo 51 del Regolamento interno del
Consiglio della Valle;
Chiede
in ogni caso, ai medesimi Parlamentari, che venga emendato
l'articolo 24 del disegno di legge, là dove si consentirebbe ai
residenti nella regione di accedere al Casinò per utilizzare i
giochi elettronici.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Noi, consiglieri di opposizione, credo
come altri consiglieri di maggioranza, abbiamo appreso dagli organi
di stampa che i Parlamentari valdostani avrebbero presentato un
disegno di legge concernente: "Disposizioni in materia di
istituzione e regolamentazione delle case da gioco". Sappiamo,
proprio perché ne hanno parlato gli organi di stampa, che questo
disegno di legge è stato dapprima presentato alle forze di
maggioranza in incontri extra istituzionali e poi è stato
presentato attraverso - credo - una conferenza stampa, qualche
giorno dopo, presso una sala del Comune di Aosta.
Questo modo di procedere dei Parlamentari valdostani ci ha assai
sorpreso perché a noi sembra che su una questione del genere
sarebbe stato molto opportuno che i Parlamentari valdostani
avessero sentito l'esigenza politica di presentare il loro disegno
di legge o a quest'aula o quanto meno alla commissione competente.
È inutile ovviamente, quando si parla di opportunità politica, fare
riferimenti al fatto pacifico, e non contestato, che un
parlamentare può fare quello che crede, che il parlamentare non ha
vincoli di mandato e che quindi i Parlamentari valdostani hanno
potuto, del tutto legittimamente, proporre il disegno di legge in
esame, ma altro è la possibilità giuridica costituzionale di
presentare un disegno di legge in qualsivoglia materia, altro è a
mio giudizio l'opportunità politica di investire il massimo
consesso regionale di una materia che, intanto, è importante e
assai delicata e, in secondo luogo, riguarda direttamente
un'attività regionale gestita all'interno di immobili regionali e
gestita dalla Valle d'Aosta attraverso proprie emanazioni che siano
gestioni straordinarie, società, eccetera.
A nostro giudizio sensibilità politica e sensibilità
istituzionale avrebbero dovuto consigliare ai nostri Parlamentari
di rendere edotto il Consiglio o quanto meno la commissione
consiliare competente dell'iniziativa. Questo non è avvenuto e mi
sembra un errore, sembra fra l'altro uno strappo abbastanza grave
ad un'abitudine di consultazione e di scambio reciproco di opinioni
che da sempre i Parlamentari valdostani hanno avuto con questo
Consiglio, con i Capigruppo, con le commissioni. Mi sembra
particolarmente grave questo atteggiamento perché non riguarda una
materia qualsiasi, ma riguarda una materia in cui la nostra Regione
è gravemente e pesantemente interessata, anche per il contenzioso
in atto con il Governo.
Noi quindi chiediamo che si ponga rimedio a questa dimenticanza
- usando questo termine fra virgolette - e che il Consiglio si
esprima chiedendo ai Parlamentari valdostani di riferire su tale
loro iniziativa in Consiglio regionale ai sensi dell'articolo 51
del Regolamento interno. L'articolo 51 - lo ricordo - titola:
"Presenza dei Parlamentari della Valle d'Aosta alle sedute del
Consiglio? e recita:
"Il Senatore e il Deputato eletti nella
circoscrizione elettorale della Valle d'Aosta possono assistere
alle sedute del Consiglio regionale e possono essere invitati,
anche su loro richiesta, dal Presidente, su conforme parere
favorevole del Consiglio, a fare comunicazioni su problemi di
interesse della Regione, senza interferire né intervenire nella
discussione degli argomenti all'ordine del giorno del
Consiglio.
?
Mi sembra che, utilizzando questa norma, sia del tutto
possibile, oltre che opportuno, che i Parlamentari valdostani
vengano invitati a presentare la loro iniziativa in modo che poi il
Consiglio possa, edotto del contenuto dell'iniziativa, dibattere
questo disegno di legge, disegno di legge peraltro che mai in
nessuna sede è stato messo all'attenzione dei consiglieri. Se
qualche consigliere lo ha avuto, lo ha avuto per le cosiddette "vie
brevi", ma mai in via ufficiale, tanto che non so neppure se questo
disegno di legge è stato almeno trasmesso alle principali autorità
di questa Regione, cioè al Presidente della Regione medesima e al
Presidente del Consiglio. È una domanda a cui eventualmente saranno
loro a poter rispondere.
La mozione si occupa poi di un altro profilo, un profilo di
merito e ci basiamo sempre su quelle che sono state le notizie di
stampa. Il disegno risulterebbe discutibile, confrontabile,
dibattibile in più punti ma, secondo me, contiene già un punto che,
dal nostro punto di vista, non è condivisibile: laddove
invertirebbe una regola vigente da sempre in questa Regione, cioè
quella che non consente ai residenti della Valle d'Aosta di
accedere al Casinò per giocare. Il disegno di legge lascerebbe uno
spazio aperto consentendo ai residenti di giocare con i cosiddetti
"giochi americani" (le slots machines), mentre continuerebbe ad
essere impedito loro l'accesso ai giochi francesi.
Non sto a disquisire che senso abbia questa limitata possibilità
di gioco, cioè perché l'uno o non l'altro; visto che lo scopo che
continuo a ritenere valido è quello di evitare che cittadini
valdostani dilapidino le proprie sostanze al Casinò,
statisticamente è più probabile che si perda ai giochi americani
piuttosto che ai giochi francesi, ma questo è un argomento di poca
sostanza, me ne rendo conto.
Penso invece che di molta sostanza sia questa inversione di
tendenza che non ci trova d'accordo. Il gioco d'azzardo è ammesso
dall'ordinamento giuridico come eccezione, quindi è punito. È
ammesso solo come eccezione perché si ritiene deplorevole anche
socialmente che ci siano delle persone che, portate dalla bramosia
per il gioco, finiscano con il mettere a repentaglio le proprie
condizioni economiche e spesso quelle delle proprie famiglie.
Mi sembra questo il motivo per cui è vietato il gioco d'azzardo.
Riteniamo quindi che quanto è sempre avvenuto nella nostra Regione
sia una regola da mantenere invariata; per di più si può
sottolineare un'altra contraddizione perché se è vero, come è vero,
che il Casinò è stato istituito per assegnare delle risorse alla
Regione e quindi ai Valdostani, è per certi versi contraddittorio
ed incomprensibile che siano gli stessi Valdostani attraverso il
gioco a garantire le risorse a sé stessi. Mi sembra un circolo in
questo caso non virtuoso, ma vizioso che non ha senso di
esistere.
In sostanza, credo che gli oggetti della mozione siano quelli
che ho brevemente rappresentato, pertanto leggo il dispositivo
della mozione:
"Il Consiglio regionale invita i Parlamentari
valdostani a riferire su tale loro iniziativa in Consiglio
regionale, ex articolo 51 del Regolamento interno del Consiglio
della Valle, chiede in ogni caso, ai medesimi Parlamentari, che
venga emendato l'articolo 24 del disegno di legge, là dove si
consentirebbe ai residenti nella regione di accedere al Casinò per
utilizzare i giochi elettronici."
Président
La discussion est ouverte.
La parole au Conseiller Cottino.
Cottino (UV)
Je dois vous avouer que, quand j'ai reçu
l'ordre du jour et j'ai lu cette motion, avec un très grand
étonnement j'ai dû la relire maintes fois pour essayer de
comprendre et après je me suis tranquillisé en pensant que
l'illustration qui serait faite dans cette salle, m'aurait éclairci
complètement les idées. Cela n'a pas été ainsi parce que le
collègue Curtaz n'a fait que répéter ce qui était écrit dans la
motion sans éclaircir surtout, pour ce qui est des modifications
requises, si la question est posée au sens plus général de la loi
ou si elle est référée surtout à la Vallée d'Aoste. Il semble - si
j'ai bien compris - qu'elle est référée surtout à la Vallée d'Aoste
du fait qu'il a parlé de changement de tendance et donc mes doutes
à la fois sur la forme et dans la substance persistent.
Andiamo in ordine. Per quanto riguarda la forma, è pur vero che
l'articolo 51 recita -d'altronde lo ha già letto il collega Curtaz
- che:
"Le Sénateur et le Député élus dans la circonscription
électorale du Val d'Aoste peuvent assister aux séances du Conseil
et peuvent être invités, même sur leur demande, par le Président,
après avis favorable du Conseil…"
et cetera.
Questo fra le altre cose propone un iter burocratico anche un
po' complesso perché deve essere il Presidente del Consiglio a
richiedere ai Parlamentari la loro partecipazione, e questa
naturalmente dipende dagli impegni degli stessi, dunque con alcune
problematiche che potrebbero insorgere se si segue questo iter.
Un'altra cosa che mi ha stupito è che il Consigliere Curtaz fa
finta di dimenticarsi che è stato effettivamente pubblicato
dappertutto che ci sarebbe stata una conferenza stampa per la
presentazione di questa legge, anzi dice:
"credo attraverso una
conferenza stampa?
. Non è stata dunque una legge che è stata
predisposta o presentata di nascosto e lo dico con tutta
tranquillità, senza voler fare l'avvocato difensore dei nostri
Parlamentari che non ne hanno sicuramente bisogno, pertanto, credo
proprio che non sia stata una dimenticanza, ma è stata una
valutazione che gli stessi hanno fatto, per certi aspetti a ragion
veduta.
Nella conferenza stampa, tutti hanno avuto la possibilità di
partecipare, di dibattere questa legge, di chiedere spiegazioni e
fare approfondimenti, mentre la stessa cosa, anche se Curtaz dice
di sì, non è possibile in questa aula in occasione di informazioni
dei Parlamentari.
Oggi per la seconda volta il gruppo Valle d'Aosta per l'Ulivo ha
scelto una strada che non porta al dibattito perché sulle
comunicazioni dei Parlamentari il regolamento non prevede
dibattito, dunque ci sarebbe solo un'informazione di cui tutti
siamo già largamente a conoscenza. Se partiamo da questo
presupposto, è chiarissima la strada intrapresa dai nostri due
Parlamentari, che hanno preferito il confronto e il dibattito a
delle sterili comunicazioni, che non permettevano poi al Consiglio
di dibattere, ma su questo aspetto tornerò prima di concludere.
Quello però che sono obbligato a sottolineare, perché mi è
sembrato molto strano, è che sia proprio una forza politica, che
non si sente rappresentata in Parlamento da questi due
Parlamentari, che ha anzi sempre negato che questi due Parlamentari
rappresentassero la Valle d'Aosta - questo è stato detto
chiaramente in quest'aula dal Capogruppo di questa forza -,
esprimendo così un'opinione e una posizione più che legittima su
questo non vi è dubbio, chieda a questi due Parlamentari di venire
in Consiglio a rendere conto della loro attività.
Mi chiedo cosa potrebbe succedere in un'altra regione, in cui i
parlamentari anziché essere due sono molti di più e delle più
svariate appartenenze politiche, se questo fosse l'atteggiamento
generalizzato. Anche sotto la forma, dunque, la mozione è molto
discutibile. Nella sostanza è ancora più discutibile. Credo che i
presentatori della mozione abbiano letto molto male la legge,
ammesso e non concesso che l'abbiano
letta…
(interruzione della Consigliera Squarzino Secondina, fuori
microfono)
… spero di poter continuare.
Stamattina il Consigliere Curtaz, se non sbaglio, ha chiesto al
Presidente di poter intervenire senza essere interrotto. Questa
interruzione non mi stupisce perché è abbastanza normale da parte
sua, come lo è, lo ammetto, anche da parte mia, lo dico solo per
dimostrare che, quando uno vuole essere molto puro, qualche volta
"inciampa", non ne voglio comunque fare un problema etico, a meno
che il Consigliere Curtaz non conti di farmi perdere il filo, cosa
che forse qualche volta gli riesce anche.
Dicevo, se non lo avete letto - e qui rispondo alla collega
Squarzino che è intervenuta fuori microfono - credo che abbiate
mancato ad un vostro dovere perché sovente - checché ne dica la
Consigliera Squarzino ridendo e facendo un po' di teatrino - le
interpellanze o le interrogazioni vengono sovente presentati a
seguito di notizie apparse sugli organi di stampa. Non capisco
perché su certi argomenti si possano attingere a notizie di stampa
mentre su altre assolutamente no, facendo finta di essere al buio
più completo.
È una scelta comunque dei colleghi della Valle d'Aosta per
l'Ulivo, è una scelta lo ripeto più che legittima; credo però che
se l'avessero letta con attenzione, anziché fidarsi di certe
dichiarazioni mal fatte, si sarebbero accorti di aver preso una
topica madornale. Quello che loro chiedono non è assolutamente
necessario! Loro chiedono una modifica dell'articolo 24, laddove è
scritto che non è consentito il gioco a tutti i cittadini residenti
nella regione sede della casa da gioco, tranne che per i giochi
elettronici.
Hanno dimenticato dunque - o non se ne sono accorti - che
all'articolo 10, punto 6, lettera n), è scritto a chiare lettere
che nelle quattro case da gioco esistenti l'accesso dei giocatori è
disciplinato dalle norme e dai regolamenti esistenti alla data di
entrata in vigore della legge. Credo che non sia necessario
sottolineare in quest'aula quali sono i regolamenti che vietano
l'accesso ai Valdostani alla casa da gioco di Saint Vincent.
Ad ogni buon conto, se in futuro qualcuno deciderà diversamente,
sarà quello il momento di discutere; per adesso questa legge lascia
interamente in vigore i regolamenti per l'accesso alla casa da
gioco. Voglio concludere dicendo che mi avrebbe molto meno stupito
se la Valle d'Aosta per l'Ulivo si fosse attivata per avere
eventualmente un incontro con i Parlamentari in commissione,
laddove ci sarebbe stata la possibilità di dibattere.
Con una richiesta di audizione nella commissione competente, in
accordo con i Parlamentari, la cosa forse sarebbe stata diversa e
anche da parte nostra la posizione poteva essere diversa, visto
invece come è stata posta, è chiaro che la mozione non può trovare
la nostra approvazione.
Non siamo d'accordo di approvare un qualcosa che non ha molto
senso nella sostanza e che è estremamente discutibile nella forma,
pertanto per evitare un mio ulteriore intervento, salvo che ci sia
qualcosa di strano nel prosieguo del dibattito, dico subito che
voteremo contro la mozione.
Président
La parole au Conseiller Beneforti.
Beneforti (PVA-cU)
Voglio entrare un po' più nel merito
di questo disegno di legge…
(ilarità dell'Assemblea)
… lo abbiamo ricevuto alle 13,30. Mi
sono permesso di richiederlo perché nessuno lo aveva: né alla
Presidenza del Consiglio, né alla Presidenza della Regione, né
presso l'Ufficio gruppi; lo abbiamo richiesto anche presso la sede
del Senatore. Non ho neanche avuto il tempo di approfondire il
documento perché l'ho avuto alle 16,00 presso l'Ufficio gruppi -
era arrivato alle 13,30 - dove sono passato prima di recarmi qui
per partecipare ai lavori consiliari.
Consigliere Cottino, lei fa il difensore delle cause perse:
quando c'è qualcosa che non va in quest'aula, lei si alza e parla,
lei ha detto:
"c'era la conferenza stampa, ci dovevate
andare"
. Consigliere Cottino, quando si manda un invito - e io
ho avuto l'invito alla conferenza stampa -, si allega il documento
relativo all'argomento su cui si deve trattare e uno si
prepara…
(interruzione del Consigliere Cottino, fuori
microfono)
… come no? Su una legge così
importante, come è quella concernente l'apertura di casinò, bisogna
quanto meno specificare che nel corso della conferenza stampa verrà
spiegato il motivo per il quale è stato presentato il
provvedimento; io, per portare in quella sede le mie argomentazioni
e per richiedere i chiarimenti che ritengo necessari, devo aver
letto il provvedimento.
Il Consigliere Cottino si meraviglia che proprio noi chiediamo
ai Parlamentari di venire in Consiglio a dare spiegazioni dal
momento che non li abbiamo votati. No, non li abbiamo votati, ma
abbiamo rappresentanti in Parlamento che questa legge la dovranno
votare!
Non bastano i due voti, uno al Senato e uno alla Camera, per far
approvare questa legge, se va avanti; il gruppo dell'Ulivo è
presente in Parlamento, come pure quello dei Verdi e dei Popolari
ed essi dovranno votare questo disegno di legge se vogliamo
mandarlo avanti e noi cosa andremo a dire ai nostri Parlamentari, a
quelli che fanno parte di quella commissione e con i quali mi
incontrerò a breve scadenza per discutere di questo disegno di
legge? È chiara adesso la questione? La "topica" quindi non
l'abbiamo presa noi nel presentare questa mozione, l'ha presa chi è
voluto correre in avanti senza sentire tutte le parti che erano
interessate in Valle d'Aosta, che hanno rappresentanze in
Parlamento. Questa è stata la più grossa "topica" che ci poteva
essere anche se, quando riteniamo utile una "cosa" alla Valle
d'Aosta, siamo disponibili ad appoggiarla.
Il Consigliere Cottino suggerisce di richiedere un incontro con
i Parlamentari, io a questo punto lo richiedo con i miei
Parlamentari, quelli che abbiamo a Roma e che la dovranno votare,
ci incontreremo con i membri della commissione che dovranno
esaminare questo disegno di legge ed esporremo il nostro
parere.
Fatta questa premessa, devo però dire che non si comprendono i
motivi che stanno alla base della presentazione del disegno di
legge sui casinò da parte dei nostri Parlamentari. Questa è stata
una decisione presa più a livello personale che a livello
collegiale della Valle d'Aosta e, anche se è stata presa con la
maggioranza regionale, credo che il Casinò sia una questione che
interessa tutti in questa sede. Abbiamo discusso per ore dei
problemi del Casinò in Consiglio regionale e, se si verifica una
situazione "nuova", ritengo che sia diritto di tutti esaminarla per
confrontarsi sulla stessa.
Non comprendiamo i motivi per i quali è stata presentata perché
non la riteniamo una strada perseguibile. Noi, e chi come noi fino
ad oggi si è battuto all'interno e all'esterno del Parlamento
contro il prolificarsi di casinò, lo abbiamo fatto con altre
argomentazioni, delle argomentazioni che fino ad oggi hanno
"pagato" perché non sono stati aperti altri casinò in più rispetto
ai quattro esistenti.
Fino ad oggi l'apertura di altri casinò è stata impedita, perché
ha prevalso la volontà politica di quanti sono contrari al gioco di
azzardo, perché ha prevalso il dialogo e il confronto a tutti i
livelli, in Parlamento e al di fuori di esso. C'è un proverbio che
dice:
"Chi lascia la strada vecchia per la nuova sa quello che
lascia e non quello che trova?
, noi siamo convinti che la
strada vecchia sia l'unica che possa essere seguita.
È vero che il Parlamento è cambiato, è cambiato il Governo, è
cambiato il Presidente della Repubblica, sono cambiati i nostri
Parlamentari, che quindi devono darsi un'immagine all'interno del
Parlamento e aumentarla anche in Valle d'Aosta, ma ciò che non
cambierà è la nostra linea visto che, fra l'altro, non siamo stati
neanche interpellati.
Penso che i nostri Parlamentari non voteranno nessun disegno di
legge che porti all'ampliamento del gioco di azzardo - per cui
confermeremo sempre in sede parlamentare il blocco delle
autorizzazioni - e che non saranno mai favorevoli all'apertura di
nuovi casinò, non solo perché lo impedisce la loro identità, e per
molti l'ispirazione cristiana, non solo perché non vogliono
soddisfare le aspirazioni di certi gruppi imprenditoriali che
stanno spingendo in tutte le regioni, che sono arrivati a spingere
perfino al Governo e a livello di commissione competente del Senato
e della Camera, ma perché non intendono compromettere il tessuto
civile, morale ed economico del territorio, come avverrebbe con
l'espansione del gioco di azzardo! Non saranno mai favorevoli
perché non intendono cedere alla tentazione di uno sviluppo
"drogato" da fenomeni troppo facilmente esposti al condizionamento
dell'economia malavitosa perché questa è la realtà: si espande
un'economia malavitosa! E noi non possiamo permettere che questo
accada in un Paese come il nostro. I nostri Parlamentari non
saranno mai favorevoli perché non ritengono che la strada del gioco
di azzardo sia quella da seguire per un rilancio del turismo di
élite, come rivendicato dalle città che ne richiedono l'apertura.
Noi con Saint-Vincent ne siamo l'esempio più evidente: abbiamo il
Casinò e che turismo abbiamo rilanciato? Un turismo di élite? È il
Casinò che fa rilanciare il turismo di élite o ci sono altre strade
per rilanciare il turismo?
Oggi siamo qui a discutere di un disegno di legge che, se
approvato, aprirebbe le porte a tutte le regioni travolgendo ogni
più lusinghiera aspettativa da parte dei nostri Parlamentari che
tentano di giocare in difesa con questo atto, una difesa a nostro
avviso labile ed effimera, tanto più se si pensa ad aprire il gioco
anche ai residenti. Sono convinto che questa legge farà la stessa
fine di quella presentata alla fine dello scorso anno da Alleanza
Nazionale, per la quale fu annunciata - ironia della sorte - il
veto del Governo da parte del Vicepresidente Fini. Detto progetto
di legge, che riguardava in particolare la proposta di istituire un
casinò sul litorale di Ostia, non incontrò il favore di nessuno
visto anche il giudizio negativo riservatamente espresso in
ambienti ecclesiastici, sia per quanto riguardava Roma, sia per
quanto riguardava i livelli più generali nazionali. Queste sono le
notizie che si sono avute dalle commissioni competenti, almeno per
quanto ci riguarda. Alla luce di quanto è avvenuto fino ad oggi, è
triste dover concludere che quella dei nostri Parlamentari è stata
una mossa frettolosa e sbagliata. Mi auguro per loro che non gli
succeda come a quei "pifferi di montagna" che andarono per suonare
e rimasero suonati.
Qualcuno anche qui in Valle sostiene che con questo disegno di
legge c'è il rischio di "aver svegliato proprio il can che dorme".
Ci saranno una cinquantina di progetti fermi in commissione e in
Parlamento e noi presentiamo il nostro disegno di legge chiedendo
che venga ammesso alla discussione delle commissioni parlamentari.
Oltre a svegliare "il can che dorme", c'è il rischio di rompere - a
quanto sembra - anche la maggioranza che governa questa Regione
perché dalla lettura dei giornali valdostani emerge che non tutta
la maggioranza a cui si sono rivolti i nostri Parlamentari sia
concorde con i contenuti di questo disegno di legge. Ora, perché
questo provvedimento non può essere accettato? Perché, oltre ai
motivi elencati precedentemente, c'era chi pretendeva l'apertura
della casa da gioco ai residenti in Valle d'Aosta, cosa mai
richiesta in passato. Sono qui in Valle da quasi mezzo secolo, non
ho mai sentito fare una richiesta di questo genere e, se fosse
stata fatta, sarebbe stata respinta io credo da tutte le
maggioranze e da tutte le Giunte che si sono succedute fino ad
oggi!
Cosa sia cambiato oggi, non si arriva proprio a capire perché si
è detto di tutto sul Casinò: di farne due, di ampliare l'esistente,
di fare questo o quest'altro, ma mai ho sentito una voce, nemmeno
dalla Giunta, per proporre di aprire il Casinò ai residenti in
Valle e il motivo è chiaro: si è sempre cercato, Consigliere
Cottino, di evitare di assecondare la professione del gioco di
azzardo anche nella nostra regione: come istituzione non possiamo
assecondare la professione del gioco di azzardo! Ma forse c'è chi
tenta di seguire quella strada per cercare di recuperare i mancati
guadagni che si sono avuti prelevando dalle tasche dei
Valdostani!
Io ritengo che l'iniziativa dei nostri Parlamentari sia ancora
più grave perché la ritengo egoistica: noi che abbiamo il Casinò
vogliamo dettare le disposizioni su come deve avvenire l'apertura e
la gestione delle case da gioco in casa d'altri, vogliamo dire noi,
che ce lo abbiamo, come gli altri devono fare, quante case da gioco
si devono aprire e come devono essere gestite, ma questo non è solo
egoismo, è arroganza bella e buona! Possiamo capire che questo sia
un atto per proteggerci dalla concorrenza selvaggia che può
scaturire dall'apertura di altri casinò, ma non è con questi
"mezzucci" che rilanciamo il nostro Casinò.
Sono anni che lo affermiamo in questa sede, che predichiamo che
occorre metterci al passo con i tempi, che occorre metterci nelle
condizioni di reggere la sfida e la concorrenza degli altri. Non
possiamo pensare di sopravvivere negando ad altre regioni di
guardare ai propri interessi se il Governo attuale decidesse di
incentivare il gioco di azzardo, ma chi siamo noi per esternare
tanta presunzione? Come ci permettiamo noi di esternare questa
presunzione di voler insegnare agli altri a camminare?
Domandatevelo voi della maggioranza in modo particolare che
difendete questo disegno di legge.
Tenete presente che la Valle d'Aosta ha sempre rivendicato la
sua autonomia nel prendere le decisioni; tenete presente che quanto
richiesto con la legge contrasta con quel federalismo che abbiamo
sempre rivendicato, nella solidarietà e nella sussidiarietà,
contrasta con il modo di essere di una Regione come la Valle
d'Aosta in questo momento particolare.
Questo non è il sistema per difendere la nostra autonomia,
questo è il sistema per screditare la nostra stessa autonomia. Mi
auguro che questo disegno di legge venga, come noi richiediamo,
portato a conoscenza di tutti e anche che venga ritirato; per
quanto ci riguarda, faremo in modo che i nostri Parlamentari non lo
votino né a livello di commissione né nei due rami del
Parlamento.
Président
La parole au Conseiller La Torre.
La Torre (SA)
Illustri colleghi, Curtaz e Beneforti, devo
dire che i vostri interventi pacati nei modi, ben presentati,
avrebbero meritato una mozione scritta meglio perché diventa
difficile intervenire su un argomento importante e delicato come
questo quando viene presentato attraverso una mozione che ha in sé
passaggi ironici, e io trovo anche irrispettosi, nei quali si cerca
di dare dei ruoli che non sono quelli corretti, definendo il
Deputato un collaborazionista o un collaboratore - anche a me piace
giocare sulle parole come giocano loro - e non si riconoscono
invece i ruoli corretti di ognuno dei due Parlamentari, il Senatore
e il Deputato, che sono entrambi presentatori di questa legge.
Probabilmente, quando avete scritto questa mozione, ragionando fra
di voi, avete fatto prevalere su quello che poteva essere
l'argomento estremamente importante e delicato anche il gusto della
battuta e dell'ironia e questo non è stato un passaggio felice
perché, per ottenere attenzione e rispetto, occorre portare
attenzione e rispetto specialmente ai ruoli. Devo dire che da parte
mia non gradisco così come è stata scritta questa
mozione…
(interruzione del Consigliere Curtaz, fuori
microfono)
… se c'è un equivoco, è meglio
chiarirlo perché è un equivoco pesante proprio perché si parla di
ruoli istituzionali, quindi non è gradito.
Per arrivare sull'argomento, comunque, che mi sembra la parte
più importante e quella che interessa, noi riteniamo che questa sia
una legge necessaria e anche corretta nella sua tempistica di
presentazione perché permette quanto meno alla nostra Regione di
cercare di svolgere un ruolo di attore e non di spettatore a un
livello di dibattito parlamentare, dove sappiamo che in questo
momento sono in corso movimenti - su questo posso essere d'accordo
con il Consigliere Beneforti - sia di lobbies di potere, e quindi
di interessi, sia di gruppi politici.
Evidentemente questa è una legge che cerca tempestivamente di
permettere alla nostra Regione di giocare un ruolo su questo
argomento. Tutto quello che si vuole aggiungere o dire sono solo
interpretazioni. Io ritengo che, poiché la discussione è appena
iniziata, ci sarà modo per tutti di poter portare il proprio
contributo, il Consiglio regionale stesso è il luogo idoneo, così
come sta accadendo in questo istante, per dibattere di questo
argomento.
Ritengo quindi anzitutto non corretta la formulazione della
vostra mozione e già per questo motivo non mi sento di sostenere le
vostre argomentazioni per come sono state presentate, ma reputo poi
che le motivazioni inerenti alla mozione, che vengono allargate
anche ad interpretazioni in merito alla possibilità o meno dei
Valdostani di partecipare al gioco, siano in questo caso
anticipatrici del nulla, nel senso che non c'è nessun indirizzo in
questo senso: ci sono solo valutazioni e possibilità di confronti e
di dibattiti, ma nessuno si è espresso in tal senso, tanto meno la
legge, che prevede al suo interno che i casinò esistenti mantengano
le forme di regolamento e di scelta che sono o quelle attuali o
quelle che riterranno più opportune. Nell'essenza quindi ritengo
che la mozione, sia per forma che per sostanza, non abbia
motivazioni e anche noi, come già anticipato dal Consigliere
Cottino, siamo contro a questa mozione.
Voglio aggiungere che apprezzo la volontà del Consigliere
Beneforti di prepararsi e di poter dare un contributo. Io da parte
mia posso dirgli che io sì, che sono un collaboratore molto modesto
dell'Onorevole Collé, se lui avrà modo di farmi avere qualche sua
riflessione o qualche memoria, nel mio piccolo cercherò di
fargliela avere per poter portare l'Onorevole Collé a conoscenza di
quelli che sono i suoi pensieri, Consigliere Beneforti.
Président
La parole au Conseiller Curtaz.
Curtaz (PVA-cU)
Probabilmente sarò l'ultimo a parlare -
perché ho aspettato un po' e non ho visto altri consiglieri
iscritti a parlare - per fare una brevissima replica alle
argomentazioni dei Consiglieri Cottino e La Torre. Inizierò da
quest'ultimo perché le assicuro, Consigliere La Torre, nel
formulare il testo della mozione - ho preparato personalmente la
bozza - non c'è stato nessun intento né ironico, né irrispettoso,
le spiego anche l'equivoco in cui, a mio giudizio, lei è caduto e
lo faccio in maniera talmente evidente che mi crederà.
Immagino che lei, quando parla di ironia, faccia riferimento al
fatto che nella prima frase della mozione ci sia scritto: "Appreso
dagli organi di stampa che il Senatore Augusto Rollandin (in
collaborazione con l'Onorevole Ivo Collé) avrebbe
presentato…?. Lei ha letto questo "in
collaborazione? come un voler sminuire il ruolo del Deputato Collé,
le assicuro che non è così. L'equivoco in cui io sono caduto, ma in
cui ho visto è caduto ad esempio anche il Segretario dei
Democratici di Sinistra che è stato a sua volta redarguito per
questa cosa, è che dalle prime notizie di stampa risultava che il
testo fosse presentato al Senato dal Senatore Rollandin. Questo è
tanto vero che il collega Beneforti adesso mi ha detto che, nel
disegno di legge che lui ha avuto dal "Peuple", c'è scritto:
"Disegno di legge di iniziativa del Senatore Rollandin".
Sarebbe stato, secondo me, - mi perdoni - più scorretto da parte
nostra se avessimo scritto:
"appreso dagli organi di stampa che
il Senatore Rollandin avrebbe presentato"
, invece, dicendo "in
collaborazione?, vuol dire che era un'iniziativa condivisa dal
Deputato Collé, poi tenga presente che noi il testo della mozione
lo presentiamo una quindicina di giorni prima e che alcuni
chiarimenti sull'iniziativa congiunta sono avvenuti dopo. Questo
volevo dirlo perché non c'era nella maniera più assoluta alcuna
intenzione irrispettosa né ironica, direi soprattutto irrispettosa,
perché credo di poter dire, anche a nome dei colleghi, che abbiamo
sempre rispettato i ruoli e soprattutto le persone nell'esercizio
del nostro mandato.
Ovviamente questo non significa condividere l'atteggiamento che
il Deputato Collé e il Senatore Rollandin hanno avuto in questa
vicenda perché le osservazioni che ho fatto in occasione del primo
intervento le ripeto e le sottoscrivo ancora tutte, anche perché mi
è sembrato che, indipendentemente dal numero degli interventi, che
è stato piuttosto modesto quantitativamente, dei componenti della
maggioranza, non sia stata data risposta soddisfacente alle
contestazioni che abbiamo posto su questo punto perché il
Consigliere Cottino non può equiparare una conferenza stampa ad una
presentazione ufficiale in un Consiglio regionale.
Il Consigliere Cottino è troppo esperto di questioni
politico-amministrative per non capire la differenza che c'è fra un
atto ufficiale, fra un investimento di un presidente di assemblea e
di un presidente di regione e una conferenza stampa, poi è chiaro
che ad una conferenza stampa può partecipare chiunque, dal
giornalista a qualunque cittadino, ad ascoltare cosa dicono i
Parlamentari però, anche se personalmente fossi andato alla
conferenza stampa e avessi potuto avere tutte le delucidazioni del
mondo, avrei sempre ritenuto che fosse stato opportuno che questo
disegno di legge venisse presentato in Consiglio, ma non per avere
conoscenza delle norme, che è un problema secondario, ma perché ci
sono dei ruoli istituzionali che vanno rispettati.
In questo caso i Parlamentari della Valle d'Aosta non hanno
avuto la sensibilità di rispettare il Consiglio regionale e mi
dispiace che, mentre la Giunta tace, proprio dei Consiglieri, che
sono spesso a lamentare il ruolo secondario del Consiglio
regionale, difendano d'ufficio i Parlamentari che si sono
dimenticati - questo sì fra virgolette perché detto in senso
ironico - del Consiglio regionale.
Un'ultima cosa è quella del discorso che il Consigliere Cottino
ha affrontato relativamente all'articolo 24 e il riferimento ai
regolamenti che disciplinano l'entrata al Casinò. Non metto in
dubbio quello che il Consigliere Cottino ha detto, però lui non può
mettere in dubbio che il presentare, come è stato presentato,
l'articolo 24 significa aprire una prima porta alla modifica di
quei regolamenti, significa consentire che vengano modificati i
regolamenti in modo che i residenti valdostani possano avere
accesso a fini di gioco al Casinò di Saint-Vincent e del resto
questo è stato rilevato correttamente da tutti gli organi di stampa
che, a differenza del sottoscritto, hanno partecipato alla famosa
conferenza stampa.
Président
La discussion générale est close.
La parole au Conseiller Tibaldi pour déclaration de vote.
Tibaldi (FI)
Per esprimere la dichiarazione di voto del
gruppo di Forza Italia che voterà contro questa mozione per due
semplici ragioni.
La prima ragione riguarda il metodo: i Parlamentari eletti nella
coalizione Vallée d'Aoste, l'uno, e Vallée d'Aoste più i
Democratici di Sinistra, l'altro, hanno la libertà di proporre
disegni di legge perché si tratta di una funzione afferente al loro
ruolo, di conseguenza dipende dalla loro sensibilità rispondere
solo nei confronti dei partiti oppure prendere in considerazione
anche istituzioni come il Consiglio regionale; evidentemente hanno
ritenuto che il Consiglio regionale non fosse degno di essere
informato e hanno presentato immediatamente la loro proposta di
legge nelle sedi competenti a livello parlamentare.
Non riteniamo quindi opportuno, né assolutamente necessario
accogliere l'invito che è formulato in questa mozione. Lo stesso
dicasi per quanto concerne le modalità di diffusione di questa
iniziativa parlamentare, che può essere fatta con conferenza
stampa, con comunicato stampa o altro: sono problemi di chi la
propone. Non penso che nessuno di noi abbia il diritto di poter
sindacare su quelle che sono le modalità di divulgazione e di
diffusione di questa proposta di legge.
La seconda ragione riguarda la sostanza: sappiamo che, a livello
di Xa Commissione Attività produttive della Camera, è iniziato poco
prima di Pasqua un iter, che sarà lungo e complesso, di analisi di
ventidue proposte di legge, fra le quali quella dei Parlamentari
Collé e Rollandin. Auguro al Deputato Collé di far quanto prima
parte di questo organismo, perché non mi risulta che ne faccia
ancora parte, e che possa trattare direttamente la questione in
questa sede. Direi che sulla sostanza ci fa piacere se l'articolo
10, citato dal Capogruppo Cottino, un domani concederà la facoltà
di estendere il gioco anche ai Valdostani, in particolare il gioco
delle slots, come è stato annunciato in conferenza stampa dagli
stessi Parlamentari. Abbiamo assistito non solo oggi, ma anche nel
1998, quando presentai una mozione su questo oggetto, a lezioni di
falso moralismo e di paternalismo, come se i Valdostani dovessero
essere condotti per mano e assistiti quando e come possono o devono
giocare.
La stessa cosa dovrebbe valere anche per altri tipi di gioco
d'azzardo, come il lotto o le slots machines che si trovano nei bar
o tutti i tipi di divertimenti aleatori che un domani potrebbero
essere istituiti o come il bingo introdotto da governi di Centro
Sinistra. Riteniamo quindi che anche su questo punto sostanziale la
mozione non incontri il nostro favore, punto che sarà dibattuto e
approfondito in sede parlamentare, ma in ogni caso rifiutiamo
l'idea di porre dei veti aprioristici e soprattutto senza alcun
fondamento.
Président
Je soumets au vote la motion:
Conseillers présents: 32
Votants: 31
Pour: 3
Contre: 28
Abstentions: 1 (Vicquéry)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK