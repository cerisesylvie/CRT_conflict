Consiglio Regionale della Valle d'Aosta - Oggetto del Consiglio n. 712 del 12 giugno 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 712 del 12 giugno 2019 - Resoconto
OGGETTO N. 712/XV - Discussione generale sulla mozione di
sfiducia nei confronti dell'Assessore regionale alla sanità, salute
e politiche sociali.
Rini (Presidente) -
Possiamo andare avanti e passare al
punto 3.02 all'ordine del giorno.
La mozione di sfiducia nei confronti dell'Assessore è stata
depositata ai sensi del comma 2 dell'articolo 106 del Regolamento
interno per il funzionamento del Consiglio dai Consiglieri
Cognetta, Ferrero, Gerandin, Aggravi, Distort, Luboz, Lucianaz,
Manfrin, Sammaritani e Spelgatti. Lo svolgimento del dibattito su
questa mozione prevede un'illustrazione da parte di uno dei
proponenti per non più di 30 minuti a cui seguirà una discussione
generale nella quale ogni Consigliere potrà intervenire per la
prima volta per venti minuti e in secondo intervento per dieci
minuti. A seguito della discussione generale, potranno intervenire
in sede di replica il proponente o i proponenti, l'Assessore e il
Presidente della Regione. Ho chiarito prima dell'inizio del
dibattito, così non ci sono poi equivoci dopo.
Lascio quindi la parola per l'illustrazione al collega
Cognetta.
Cognetta (MOUV')
- In passato è stata affrontata la
questione della sanità e, per quanto mi riguarda, in diverse
occasioni ho fatto emergere tutti i problemi che c'erano
all'interno di questo comparto. Da dove nasce questa mozione di
sfiducia? Il 4 giugno è apparso un articolo dove, a seguito di una
serie di mancanze fatte in un articolo precedente da alcuni
colleghi di questo Consiglio, l'Assessore Baccega rispondeva
dicendo che lo stato di salute della sanità valdostana è quindi
abbastanza buono e che non è vero che la sanità valdostana è allo
sbando, anzi ci sono delle cose che vanno benissimo, a parte
qualche piccolo aggiustamento. Quando io ho letto questo articolo,
ho fatto subito mente locale su quello invece che era successo
nella passata legislatura, ad esempio, per quanto riguarda la
Dermatologia. Quando ci fu una questione rispetto alla Dermatologia
portata avanti in questo Consiglio, l'allora Assessore Bertschy,
anziché dire che andava tutto bene, si mise al lavoro, cercò di
trovare una soluzione e pubblicamente in una serata organizzata da
un'associazione ammise che c'erano dei grossi problemi, e non solo.
Disse anche quale poteva essere la soluzione, che poi mise in atto.
Soluzione discutibile o meno, questo non importa, però non disse
che andava tutto bene, anzi disse che c'erano tantissimi problemi
nella sanità e che andavano risolti e che c'erano dei grossi
problemi anche a risolverli. Allora vede, Assessore Baccega, nella
mozione sono messi tanti numeri, ma la questione che sta dietro
tutta questa questione, cioè la vera genesi di questa mozione è che
lei ha toppato completamente con questo modo di gestire le cose. Si
dicono quali sono i problemi, tutti fino in fondo, non si nasconde
assolutamente nulla e si cerca di trovare delle soluzioni. Se si è
responsabili di un Assessorato, ci si prende le colpe anche di
tutto quello che è successo prima e si dice chiaramente tutto ciò
che non va e di cose che non vanno nella sanità valdostana ce ne
sono quante ne vuole.
Il suo collega, Presidente Fosson, che l'ha preceduta in quel
dicastero per tantissimo tempo ne sa finché ne ha voglia di cose
che non vanno nella sanità. Qualcuna glielo ho detta qui dentro, ma
ce ne sono tantissime, non possiamo far finta di nulla, almeno su
questo dovreste essere coerenti e giusti. Vede, Assessore, io credo
che lei non abbia gestito in nessun modo corretto politicamente la
realtà della sanità valdostana. Lei poteva tranquillamente dire:
"sì, è vero, ci sono una serie di problemi", "sì, è vero, le liste
di attesa sono lunghe", "sì, è vero...". Dal sito della Regione
quando si vanno a scaricare ogni trimestre la situazione... no?
Questa tabella qui, che è quella che spiega la situazione degli
interventi chirurgici e si vede che, per fare una tonsillectomia
447 giorni, 479 giorni a seconda della classe di priorità, per fare
un'ernia, 462 giorni, 542 giorni e così via. Allora guardi, sempre
per fare un ritorno al passato, quando nella passata legislatura
vennero tirati fuori questi dati, l'Assessore competente di allora
non disse che non erano veri, anzi disse: "dobbiamo lavorare
tanto". Io preparai un bel foglio, feci tutte le medie, lo
presentai al pubblico, poi lo presentai in commissione e dissero:
"sì, è vero, bisogna fare tanto tanto lavoro", lavoro che a leggere
questi dati non è ancora stato fatto. Assessore, politicamente ha
toppato su tutta la linea. Da lì scaturisce questa mozione di
sfiducia, tutto qua! Non c'è molto altro da dire. La situazione è
critica e lei non è in grado di gestirla perché nasconde la verità
dei fatti, la nasconde completamente e minimizza i problemi che
invece ci sono e sono enormi, alcuni di carattere tecnico, ma
tantissimi di carattere politico, perché politicamente la sanità
valdostana è stata gestita per anni come serbatoio di voti per dare
semplicemente spazio a persone incompetenti che hanno fatto
carriera sulle spalle di persone più competenti che lavorano
all'interno. Alcuni esempi ve li ho portati anche in questo
Consiglio come nei Consigli precedenti, credo che non ci sia da
aggiungere altro. Se andiamo a chiedere in giro per la Valle
d'Aosta come funziona la sanità, chiunque sa come sta la
situazione. La pregherei quindi per il futuro qualunque dicastero
occupi a raccontare le cose come sono nella realtà, come il sito
nel quale sono messi i dati racconta. La cosa divertente è che i
dati sono presi dal sito della Regione, non ce li siamo neanche
dovuti inventare!
Presidente -
Apriamo la discussione generale. La parola
al collega Mossa.
Mossa (M5S)
- Io vorrei ricordare qualcosa a quest'aula.
L'anno scorso, primo Consiglio utile, presentammo una mozione per
chiedere gli incentivi sulla mobilità sostenibile. Appena finita
l'illustrazione della mozione scattò in piedi un collega al posto
dell'Assessore per, diciamo, richiamare la forma, che a quanto pare
era scorretta della nostra iniziativa, richiamando, tra l'altro,
insegnamenti appresi dall'ex collega Rollandin, che non è più
seduto in quest'aula, che diceva che a volte la forma è più
importante della sostanza. Oggi lo stesso collega presenta una
mozione, che è questa qua... a mio avviso, l'obiettivo non è tanto
la sfiducia all'Assessore Baccega ma tanto il gioco del tiro al
bersaglio che parte con l'Assessore Baccega ma poi proseguirà uno a
uno con tutti gli altri.
Io vorrei vedere i motivi per i quali si intende sfiduciare
l'Assessore per capire se possono essere dei motivi validi. Leggo:
"
evidenziato che i due settori
- sanità e politiche sociali
-
si confermano da anni in grave crisi e che, a causa
dell'immobilismo che ha caratterizzato l'Assessorato durante la
gestione dell'Assessore Mauro Baccega, tale situazione non è in
alcun modo migliorata...
", adesso dico, in cinque mesi di
Assessorato io sinceramente... Se fosse riuscito veramente a
cambiare sostanzialmente anni di crisi, forse avrei cambiato
anch'io opinione nei suoi confronti, "
preso atto della lunghezza
eccessiva delle liste d'attesa riscontrata sia per gli esami
diagnostici sia, soprattutto, per gli interventi chirurgici e per
le terapie post-operatorie
". I tempi di attesa mi sembra che
c'erano anche prima ed erano lo stesso lunghe prima di lei,
peggio... adesso non esageriamo: "
valutato il costo pro capite
della sanità regionale che ammonta a 3250 euro l'anno e che risulta
essere il più caro d'Italia a fronte di servizi carenti e
lunghissime liste di attesa
". Mi pare che anche il costo pro
capite degli altri anni era lo stesso e che non sia cambiato niente
con l'Assessore. Questa mozione poteva essere presentata anche con
gli Assessorati precedenti, compreso con la Giunta Spelgatti.
"
Considerato che la Regione Valle d'Aosta si attesta, come
speranza di vita, intorno ai 65 anni...
", qui in realtà le cose
cambiano perché da dati Istat, sia Istat che dell'Osservatorio
nazionale della salute, risulta che nel 2018 l'aspettativa di vita
in Valle d'Aosta era di 81 anni. Se siamo passati a 65, adesso lei,
Assessore, ci deve dire se ha riaperto i campi di concentramento e
non ha detto niente a nessuno, perché vogliamo capire come mai
adesso si arrivi a 65 anni e non più a 81. "
Visto che in
relazione alla mortalità "evitabile" per decessi tra 0 e 74 anni la
Valle d'Aosta risulta essere la terz'ultima Regione italiana,
superata solo da Sardegna e Campagna
", anche questo è colpa
sua, poi le infezioni, i suicidi, eccetera, l'apparecchiatura
medicale e diagnostica che non va bene, eccetera.
L'unica cosa che non ci sentiamo di condividere di tutta questa
serie di motivazioni è che nelle molteplici iniziative presentate
in Consiglio regionale negli ultimi mesi sono emerse enormi
criticità organizzative e strutturali di tale Assessorato e che le
stesse non sono state, anche a nostro avviso, affrontate in modo
adeguato. Io dico semplicemente che se uno voleva presentare questa
mozione per i motivi reali, bastava metterne una di motivazione e
scrivere che ora siete in 17 e uno a uno vi vogliamo buttare giù
finché non si tornerà a votare, era apprezzabile, sarebbe stata una
cosa sincera e probabilmente anch'io avrei evitato anche questo mio
intervento.
Detto questo, vorrei passare a un altro punto. Visto e
considerato che già in passato, dopo, per esempio, le elezioni
europee, abbiamo rilasciato chiare dichiarazioni sulla nostra
volontà di ridare la parola ai cittadini della Valle d'Aosta e
tornare alle urne, tutti i
media
- e se ne dà atto - hanno
riportato le nostre stesse dichiarazioni, tranne uno, che ha messo
la foto del nostro gruppo e ha scritto: "
tra i Consiglieri gela
la voglia di tornare al voto
". Visto che rilasciamo
dichiarazioni e tutti i media locali le riportano perfettamente - e
di questo continuiamo a darne atto - e ce n'è uno che le rovescia e
fa capire o intendere l'esatto contrario di ciò che diciamo, tanto
che siamo arrivati al punto di pensare di acquistare spazi
all'interno di questo giornale semplicemente per scrivere la verità
delle nostre dichiarazioni, così, mentre a pagina 1 affermiamo una
cosa, a pagina 7 affermiamo l'esatto contrario, almeno in questa
maniera daremo la possibilità ai lettori di scegliere quali delle
due sia quella veritiera.
Cito la frase di un film che dice: "
da un grande potere
derivano grandi responsabilità
", perciò chi scrive su pagine
lette da molti utenti ha il dovere di scrivere la verità. Adesso
vorrei un attimino dire quali sono le nostre dichiarazioni di voto,
così magari chi è presente anche dei giornalisti vediamo domani
mattina che cosa riporterà sui giornali, noi eravamo contrari al
ritorno del voto fino all'elezione di Barocco. Già dall'elezione di
Peinetti per noi, visto che comunque c'erano i tempi entro i quali
sarebbe rientrata... sarebbe stata approvata la legge elettorale,
che ricordo che ormai si tratta di pochi giorni... dall'elezione di
Barocco - non abbiamo niente assolutamente contro né il collega
Barocco, né il collega Peinetti - abbiamo detto che questa Giunta è
delegittimata a governare e che quindi da questo momento in poi
ogni momento sarebbe stato buono per tornare al voto. Come
Movimento Cinque Stelle, quindi noi valutiamo l'opportunità
politica di poter staccare la spina di questa Giunta e ridare la
parola ai cittadini valdostani.
Per quanto riguarda il giro di consultazioni, faccio presente
che il Presidente Fosson è stato incaricato di fare un giro di
consultazione dopo che è mancato il diciottesimo della maggioranza.
Noi abbiamo partecipato, come abbiamo incontrato tutti i colleghi
qui presenti. Abbiamo detto che comunque questo Governo avrebbe
dovuto staccare la spina, dopodiché nei 60 giorni previsti prima
del ritorno delle nuove elezioni, in quei 60 giorni ci sarebbe
stato un altro giro di consultazioni per vedere se era possibile
formare una nuova maggioranza. In quel giro di consultazione
avremmo incontrato tutti i gruppi politici e avremmo proposto a
tutti i gruppi politici, compresi quelli di minoranza e quindi non
soltanto quelli presenti oggi in maggioranza, i nostri prerequisiti
per sederci al tavolo e vedere quali dei nostri punti potevano
essere condivisibili per un eventuale contratto di Governo, ma
questa non mi pare essere una notizia che sia uscita adesso. È da
luglio che noi andiamo avanti con questa linea e ancora non capiamo
perché con questa linea ci siano così tanti fraintendimenti che si
pensa che vogliamo appoggiare la Giunta Fosson... poi, tra l'altro,
dico... Sul giornale c'è scritto: "
i Cinque Stelle dettano le
condizioni per un possibile sostegno alla Giunta Fosson
",
questo è il titolone. All'interno dell'articolo c'è scritto:
"
fra le condizioni che pone il Movimento Cinque Stelle per
un'eventuale collaborazione con l'attuale coalizione di governo c'è
anche la richiesta che il Presidente della Regione e i suoi
Assessori siano dimissionari
". È un po' come dire a un bagnante
in difficoltà: "se vuoi che ti salvo, prima devi annegare". Allora
dico le persone pensano: "ma ai Cinque Stelle forse è meglio
mettere la camicia di forza, perché quello che dicono non ha alcun
senso". Per terminare, visto che, come abbiamo detto anche agli
incontri con i Capigruppo di maggioranza, noi riteniamo giusto
ridare la parola ai cittadini valdostani, soprattutto dopo l'esito
delle elezioni europee dove si è visto che gli equilibri sono stati
completamente capovolti, voteremo a favore della sfiducia
dell'Assessore.
Presidente -
La parola al collega Ferrero.
Ferrero (MOUV')
- Tornerei a parlare di sanità dopo
questo spazio autogestito in cui posso dire anch'io una battuta
dato che qui sono tutti molto filosofi. Direi che
excusatio non
petita, accusatio manifesta
sintetizza tutto quello che è stato
detto. Comunque, tornando alla sanità, ciò che mi ha sinceramente
convinto a firmare questa iniziativa è il tenore delle
dichiarazioni che sono state rilasciate dall'Assessore. Certamente
nessuno vuole fare una colpa all'Assessore del fatto che nei
quattro, cinque, sei, sette, otto, fossero anche mesi in cui ha
ricoperto la carica non abbia rivoluzionato e rimesso in sesto la
sanità. Quello che è gravissimo è che chi ricopre l'amministrazione
della sanità non abbia il minimo sentimento della gravità della
situazione, una situazione in cui tra un po' mancheranno e mancano
già medici, infermieri, tecnici. Alla sanità adesso è sostenuta,
bisogna dirlo, da un manipolo di medici, dirigenti, personale
infermieristico che si sta dando da fare, ma che a un certo punto
arriverà al collasso. Se adesso sta ancora in piedi la sanità è
grazie a queste persone, non certo grazie a certa politica. Quello
che è veramente inconcepibile è che l'Assessore non abbia questa
consapevolezza, questa è una cosa che spaventa perché... andiamo a
vedere qual è l'esito di tante diagnosi fatte dall'ospedale.
Andiamo a vedere qual è l'esito delle infezioni che ci sono
all'interno dell'ospedale in cui noi primeggiamo. Andiamo a vedere
quante sono le richieste di risarcimento che sono arrivate in
questi ultimi anni per degli errori che sono stati compiuti, errori
alle volte dovuti anche proprio a questa disorganizzazione, a
questa mancanza di mezzi. Bisogna ricordare. Pochi anni fa c'è
stato un taglio senz'altro imposto da qualcuno, se lo ricorderà
anche l'Assessore Fosson... 20 milioni secchi di euro alla sanità.
Io mi ricordo che l'allora Assessore Fosson aveva storto il naso e
aveva capito che quella sarebbe stato una ghigliottina che avrebbe
tagliato la testa alla sanità valdostana. Come sono andate avanti
le cose? Sono andate avanti anche peggio negli stessi periodi,
bisogna ricordarlo, in cui si trovavano i soldi per il casinò,
attenzione... quindi quella è stata una scelta politica. Una sanità
decapitata, una sanità che l'Assessore dice che è in buona
salute... no, non è in buona salute, è in condizioni disperate, è
sulla porta della camera di rianimazione. Se non c'è questa
sensibilità, se non c'è questa consapevolezza, se non si capisce...
Si capirebbe tranquillamente andando a parlare con un qualsiasi
valdostano che ci sono delle gravissime difficoltà che permangono e
che qui di mezzo non ci sono cosette: c'è la vita dei valdostani!
Ci sono i valdostani che continuano ad aumentare anche nella
mobilità passiva, che devono rivolgersi altrove per ottenere delle
cure, perché qui ci sono dei problemi. Non si può curare tutto, lo
so, ne sono consapevole, ma attenzione, c'è una fuga da alcuni
reparti. Ci sono ancora dei settori che resistono, ma fino a quando
potranno resistere se non si mette mano veramente al portafoglio ma
anche a una riorganizzazione? Una riorganizzazione che non potrà
essere fatta da un giorno all'altro ma che deve essere iniziata, di
questo non c'è traccia. Allora chi non ha la stessa sensazione che
ha un qualsiasi valdostano che ha avuto degli intoppi, dei
problemi, dei pasticci con la sanità, che magari aspetta un esame,
che magari è stato operato per una malattia oncologica e di recente
abbiamo visto anche sul giornale. Deve aspettare dei mesi perché
gli esami di stadiazione della malattia, cioè di un'eventuale
ripresa della malattia non vengono fatti puntualmente come vengono
fatti in qualsiasi struttura. Vi cito anche le Molinette di Torino.
Perché non ci sono queste programmazioni? Ma cosa pensate? Pensate
che uno che ha avuto il tumore se ne sta lì tre o quattro mesi ad
aspettare un esame? Mettetevi voi al posto, poi vediamo come
reagite. Un mese più, un mese meno sulla graticola? Questa
inconsapevolezza è imperdonabile. È ovvio che la mozione è una
mozione super motivata e chiunque deve votarla, nulla di personale.
Il fatto di perdere o di non avere mai avuto il contatto con la
realtà, che è una realtà al limite del disastro, non è
perdonabile.
Presidente -
La parola al collega Sammaritani.
Sammaritani (LEGA VDA)
- Chi mi ha preceduto, sia il
collega Cognetta che il collega Ferrero hanno ben spiegato che
evidentemente, ci mancherebbe pure, non si tratta di una questione
personale, ma è una questione puramente amministrativa e tecnica.
Spieghiamo quindi anche ai colleghi Cinque Stelle come mai la
sanità valdostana non va per niente bene, anzi va malissimo. Sono
passati sei mesi, quindi insomma... molto spesso si parla di 100
giorni, eccetera. Noi ci siamo sentite dire quando eravamo al
governo dopo poche settimane: "non state facendo niente", quindi è
chiaro che... Mi sembra che se il termine di paragone è questo, se
i tempi sono questi, bisogna prendere atto che dopo sei mesi nulla
è cambiato, anzi stanno uscendo adesso le statistiche e la sanità
valdostana davvero è in grave criticità sotto molti profili,
intanto bisogna dire una cosa, che abbiamo deciso di fare questa
mozione perché... Qual è il problema fondamentale di un
amministratore o comunque quello che dovrebbe fare un
amministratore? Soprattutto ammettere i problemi, riconoscerli e
poi cercare di risolverli. È chiaro che se per primo lui nega
l'esistenza dei problemi, probabilmente non farà neanche molto per
risolverli. Allora ci siamo decisamente preoccupati perché la
sanità valdostana - poi darò i dati nel modo più sintetico
possibile, analitico nei limiti della possibilità appunto del tempo
concesso - è la sanità che costa di più ai cittadini in assoluto in
Italia ed è quella che ha fra gli altri i risultati peggiori,
comunque fra i peggiori in assoluto. Diciamo che la sanità
valdostana ai singoli cittadini costa pro capite circa 3250 euro
l'anno fra spesa del pubblico e contribuzione del privato. Siamo i
primi in classifica, ci segue Bolzano con 3000, la Provincia
autonoma di Bolzano e poi via via a scalare fino alla Campania, che
è attorno ai 2000, quindi una bella differenza in percentuale dai
3250 pro capite dei valdostani. Per quanto riguarda i ticket
invece, quindi il costo, la spesa in ticket dei valdostani, dati
del 2018, ogni italiano ha speso circa 49,1 euro in un anno nel
2018 per ticket sanitari, in Valle d'Aosta invece il valdostano ne
spende 90, quasi il doppio. Siamo primissimi in classifica, tanto
che il secondo in classifica, che è il Veneto, ne spende 61,1,
quindi 30 euro in meno rispetto a noi, poi abbiamo Bolzano, Trento,
la Liguria, tutti attestati intorno ai 58 per scendere poi, come al
solito, molto più in basso, queste statistiche sono del Ministero
della sanità. Ci sono anche le statistiche e le valutazioni fatte
da organismi privati come GIMBE, per esempio, che è molto
attendibile perché è una fondazione privata che fa statistiche che
citerò anche dopo a proposito delle liste di attesa, dove si dice
che la quota pro capite totale per la sanità è in Valle d'Aosta di
97,7 euro all'anno, mentre, per esempio, in Sardegna un sardo
spende 30,4 euro all'anno. Questa è la quota pro capite totale, la
quota per prestazioni specialistiche invece è in Valle d'Aosta 66,2
euro, mentre in Sicilia, per esempio, un siciliano spende 8,6
euro.
Torniamo alle valutazioni di prima. I parametri sono identici,
quindi evidentemente i dati sono corretti perché sia GIMBE che il
Ministero della salute ci dicono che riassuntivamente in Valle
d'Aosta per farmaci e prestazioni il valdostano spende mediamente
all'anno 97,7 euro e il Veneto, che è secondo, ne spende 61,1, cioè
un veneto rispetto a un valdostano, quindi ben lontani dalla media
nazionale che ricordo, l'ho detto prima, è di 49 euro all'anno. È
evidente quindi che con spese di questo genere, con costi di questo
genere la sanità valdostana dovrebbe essere ai vertici come
risultati, come prestazioni, invece non è così perché intanto, per
esempio, noi abbiamo delle statistiche a proposito... si è parlato
in questi giorni sui giornali, non sulle conferenze stampa che
l'Assessore ha pensato di organizzare per dare questa immagine di
questa sanità che, tutto sommato, non va così male... per esempio,
fra gli
over
65 coloro che hanno almeno una malattia
cronaca... vede la Valle d'Aosta di nuovo prima in classifica in
assoluto, dopo di noi ci sono Puglia, Umbria, Campania, Calabria,
Molise, eccetera, fino ad arrivare a Bolzano, che è l'ultima in
classifica, questa è una buona cosa una volta tanto, perché ne ha
meno di tutti. Per quanto riguarda invece gli over 65 che hanno più
di tre malattie croniche, la Valle d'Aosta è al settimo posto, più
di tre malattie cronache gravi tra gli ultra sessantacinquenni.
Speranza di vita. Per quanto riguarda la speranza di vita per un
valdostano, siamo messi male di nuovo, perché siamo di nuovo ultimi
classifica, gli ultimi in classifica in assoluto. Abbiamo, per
esempio, nel nord-ovest è una media di 80,9 anni per i maschi... è
un dato sbagliato 65, è un refuso probabilmente, mentre in Valle
d'Aosta siamo a 79,6, invece per le femmine abbiamo 85,3 la media
del nord-ovest contro un 84,6 dei valdostani. Per semplificare,
perché dare tutti questi numeri a volte può confondere un pochino,
per intenderci la speranza di vita alla nascita in Italia siamo
terzultimi, dietro di noi ci sono solo Sicilia e Campania. Per la
speranza di vita a 65 anni siamo quartultimi, quindi sempre in
fondo alle classifiche.
I dati della mortalità evitabile per Regione... "mortalità
evitabile" significa praticamente cause trattabili o prevenibili,
questi sono i casi quindi di quelle morti che dovrebbero essere
evitate e invece non è così. Fra i maschi noi siamo diciottesimi su
20 Regioni e fra le femmine siamo sedicesimi su 20 Regioni. Se
l'Azienda USL, che è un'azienda appunto, dovesse essere un'azienda
privata, direi che per costi-benefici non ci siamo per niente.
Costiamo più di tutti e otteniamo meno di tutti, dato poi
paradossale di queste statistiche è che purtroppo la percezione, ma
questo probabilmente è anche ingenerato da questi messaggi
sbagliati che vengono mandati... è chiaro che se ogni due settimane
esce un articolo in cui si dice: "tutto sommato non va così male",
"tutto sommato, la sanità valdostana sta abbastanza bene". Sì, ci
sono delle criticità su Psichiatria e Dermatologia, ma tutto
sommato... il commissario di recente a una conferenza stampa che
avete fatto ha detto che l'aspettativa di vita è in crescita, ci
mancherebbe! In un Paese moderno, in un Paese che, tutto sommato,
ha un grado culturale buono, che ha condizioni di vita ottime,
coperture vaccinali quasi totali, eccetera, ci mancherebbe pure che
l'aspettativa di vita sia in decrescita. Sarebbe veramente un
disastro, anche se, tutto sommato, l'ultimo anno uno 0,2 in meno ce
l'abbiamo avuto. Non abbiamo numeri così grandi noi, per cui anche
le statistiche, sotto questo profilo, possono avere anche qualche
piccola discrepanza. In ogni caso non è vero che in aspettativa di
vita siamo messi bene. Come abbiamo visto prima, anzi, siamo fra
gli ultimi in classifica in Italia. Allora quindi, quando escono
questi articoli dove si dice che la sanità va bene perché i medici
e gli infermieri si ammalano poco, fa un po' sorridere, sì,
menomale che si ammalano poco loro, perché altrimenti andrebbe
ancora peggio, però questo non è un risultato dell'Amministrazione.
Questo è un risultato dovuto probabilmente allo stato di buona
salute dei nostri componenti degli operatori della sanità e
soprattutto, probabilmente, immagino io, un senso di responsabilità
particolare per il quale dobbiamo sicuramente ringraziare tutti gli
operatori sanitari a partire dai medici per finire a infermieri e a
tutte le altre professioni paramediche o comunque che hanno a che
fare con la sanità. È chiaro che se noi non sappiamo riconoscere i
problemi, non li possiamo neanche risolverli. È vero che uno
potrebbe anche dire: "ma sì, tutto sommato quello è un po' di...
diciamo,
captatio benevolentia
o quello che si vuole,
insomma si cerca di camuffare le magagne più grosse di un sistema,
ma in realtà ci sono anche dei dati tecnici, perché noi avevamo un
osservatorio epidemiologico che non abbiamo più già da un po' di
anni. Che cos'è un osservatorio epidemiologico? È quell'organismo
che nasce un po' dappertutto agli inizi degli anni Ottanta e che è
basato sulla collaborazione fra i tecnici e i soggetti interessati
nell'individuare i problemi, definire gli obiettivi, fare le varie
verifiche sulle risultanze di un sistema sanitario. Noi questo
sistema però non ce lo abbiamo più, perché noi ormai da oltre dieci
anni - sotto l'Assessore Fosson, se non erro, è stato abolito - non
abbiamo più l'osservatorio, quindi probabilmente queste
statistiche, questi dati ci mancano. Infatti in passato avevamo dei
bei studi sugli anziani, sulle varie malattie via dicendo che
l'osservatorio pubblicava, adesso questa cosa non ce l'abbiamo
più.
C'è un piano nazionale di governo sulle liste di attesa che è
stato rilanciato con il Governo Lega-Cinque Stelle l'anno scorso, è
stato rifinanziato. Noi siamo fra quelle Regioni che hanno un
portale interattivo. Si può quindi andare sul portale, come ha
fatto anche il collega Cognetta, si è tirato giù i dati e ci ha
detto prima alcuni di questi dati, quanti giorni si deve aspettare
per fare una visita, per fare un intervento, eccetera. Peccato però
che il nostro portale non ci dica quali siano i termini di
paragone, perché per sapere se una cosa funziona, non basta dire
quanti giorni ci vogliono per fare una visita. Bisogna anche sapere
quanti giorni ci vogliono, secondo il Ministero della salute come
tempi medi
standard
, quali siano questi tempi medi standard.
Perché se tu dici: "io per fare quella visita ci metto 30 giorni"
non vuole dire nulla. Se i tempi standard sono dieci sei ampiamente
inadempiente. Se invece ce ne vogliono 40 - e le Regioni possono
anche stabilirlo per legge che i termini sino inferiori nell'ambito
della loro autonomia in ambito sanitario -, allora sei virtuoso.
Questi sono elementi importanti, perché altrimenti si viola quello
che è stato un diritto riconosciuto dal cittadino. Al cittadino è
stato riconosciuto il diritto di sapere quali sono i dati sulle
liste di attesa. La disponibilità dei dati è un diritto
imprescindibile del cittadino ed è stato riconosciuto con queste
normative nazionali, quindi probabilmente noi stiamo violando anche
queste normative. Su "Il Sole 24 Ore" di recente è uscito il
reportage
sull'indice della salute. La classifica finale ci
dice che Bolzano è prima e Aosta è cinquantacinquesima su 107,
quindi è per niente lusinghiero nemmeno questo dato.
I livelli essenziali di assistenza. I punteggi complessivi,
tanto per farla breve, perché altrimenti ci dilunghiamo e i tempi
sono limitati... Il punteggio complessivo sulla prevenzione: la
Valle d'Aosta è quindicesima su 21. Il punteggio complessivo
distrettuale: Aosta è diciottesima su 21. Il punteggio complessivo
ospedaliero: Aosta è quindicesima su 2. Riassumendo, le Regioni che
garantiscono i LEA sono 9 su 21 e la Valle d'Aosta non c'è; le
Regioni che non garantiscono i LEA sono le altre 12 naturalmente e
fra queste siamo noni, quindi solo 3 Regioni fanno peggio di noi.
Questi qui sono i dati più salienti della situazione della salute e
della sanità in Valle d'Aosta. Spendiamo tanto, abbiamo poco,
perché siamo fra gli ultimi in classifica, abbiamo dei grossi
problemi, delle grosse criticità in certi settori e uno dei
paradossi è che, grazie anche, appunto, a questi messaggi non
corretti che vengono anche dalla Giunta, in questo caso da chi ci
governa, i cittadini sono pure contenti perché - questo è il famoso
"cornuti e mazziati" - in queste statistiche risulterebbe che il
livello di gradimento della sanità in Valle d'Aosta è il migliore
in tutta Italia. Evidentemente i cittadini non conoscono questi
dati, perché altrimenti io penso che molto coscientemente, molto
razionalmente non avrebbero tutta questa contentezza nei confronti
del sistema che viene erogato. Probabilmente sicuramente non sanno
che pagano i ticket più alti d'Italia, non sanno che spendono più
di tutti in Italia per curarsi e non sanno che siamo invece ultimi
in classifica nelle statistiche che contano.
Torno a dire, se non riconosciamo i problemi e non li
ammettiamo, come diceva prima il collega Cognetta, sicuramente non
riusciremo a risolverli. Per i tempi di attesa, per esempio, ho
letto che si è detto in conferenza stampa che, sì, in effetti
abbiamo poche specialità fuori standard, per esempio, sui tempi di
attesa: Cardiologia, Psichiatria, Dermatologia. Alla faccia, sono
fra le più importanti di tutte: Cardiologia e Psichiatria in
particolare, lo sappiamo benissimo, ne abbiamo parlato più volte
anche in questo Consiglio. Allora è un po' come dire: "non importa,
il panettiere è chiuso, ma tanto c'è il pasticcere aperto". C'è
stato già qualcuno che un paio di secoli fa ha detto una cosa del
genere, ma è finita piuttosto male, quindi bisogna stare molto
attenti.
Presidente -
La parola al collega Manfrin.
Manfrin (LEGA VDA)
- Io devo assolutamente ringraziare
sia il collega Cognetta, sia il collega Sammaritani, che con grande
competenza hanno già esposto in maniera concreta le motivazioni
della mozione di sfiducia, che non sono motivazioni chiaramente
dettate dall'opportunità politica, ma sono motivazioni che invece
hanno una solida base di dati alle loro spalle. Mi auguro che il
collega Nogara non mi giudichi troppo aggressivo, né violento nel
mio eloquio, cercherò di essere più moderato. A guisa di prologo io
comincerò con il citare un'iniziativa che ho presentato all'interno
di questo Consiglio, che riguardava la classifica della griglia LEA
in cui era stata incasellata la Valle d'Aosta. La nostra Regione,
come sapete - o, se non lo sapete, lo apprendiamo in questo momento
-, ha ottenuto quale valutazione il punteggio di 149, mentre tutte
o quasi tutte le Regioni del nord hanno ottenuto un risultato pari
o superiore a 200 e, mentre 16 Regioni si sono classificate sopra
la sufficienza, ovvero sopra la quota 160, noi veniamo classificati
fra le Regioni inadempienti. Queste Regioni inadempienti, come
detto, erano soltanto quattro, più la Provincia di Bolzano,
Campania, Calabria e Sardegna, oltre alla nostra.
Quando posi questa interrogazione all'interno di questo
Consiglio, la giustificazione fu che questa classifica era dovuta
al fatto che non erano stati inviati da parte degli uffici una
parte di dati che riguardavano la copertura vaccinale
antinfluenzale e i servizi distrettuali per anziani e disabili,
quindi la colpa era sempre di qualcun altro. Ora abbiamo visto e
sono state citate alcune delle classifiche che vedono il nostro
servizio sanitario come decisamente carente nonostante quello che
può dire l'Assessore. Desidero però invece portare all'attenzione
di quest'aula le responsabilità proprie di questo Assessore, che,
nonostante quello che dice il collega Mossa, che se fosse riuscito
a risolvere tutti i problemi cinque mesi, avrebbe fatto cambiare
idea anche a lei, ha delle responsabilità anche in questo e chi non
le avrebbe dopo così tanto tempo passato chiaramente al vertice di
questo Assessorato? Lei, Assessore - e torniamo a un'altra
iniziativa di questo Consiglio -, rispondendo nella seduta di fine
maggio a una mia interrogazione a risposta scritta sui relativi
ritardi e la mancanza di comunicazione relativa alla pubblicazione
del suddetto rinnovo del bando: il bando relativo alle commissioni
di invalidità che si stanno nominando in questi giorni... appunto
le feci notare che sostanzialmente la Regione aveva reso
inaccessibile o difficilmente accessibile, se non dopo le
segnalazioni da parte di alcuni utenti e del sottoscritto
all'Ufficio relazioni con il pubblico, l'accesso ai bandi per
quella categoria medica che voleva partecipare a queste commissioni
di invalidità. A seguito di questa interrogazione scritta in cui le
chiesi nello specifico se avesse trasmesso questo bando all'Ordine
dei medici per permettere un'ampia partecipazione di tutti i
professionisti e quindi rendere chiaramente le commissioni di
invalidità il più possibile qualificate, lei, Assessore, rispose
che aveva trasmesso tutto per tempo e, appunto, in maniera puntuale
e precisa. Le ricordo che il Consiglio si discuteva l'8 maggio, lei
l'8 maggio mi disse questo. Ebbene, il 7 giugno, ovvero pochi
giorni fa, l'Ordine dei medici ha mandato una PEC che mi auguro lei
abbia ricevuto e che io ho ricevuto con una comunicazione che la
smentisce
in toto
e che dice: "
l'Assessorato regionale
nella persona della dottoressa Furfaro ci ha avanzato una richiesta
urgente mediante PEC in data 6 maggio 2019 alle ore 10:49, quindi
un'ora dopo che io avevo trasmesso la mia interrogazione scritta
agli uffici, per designare, entro la data dell'8 maggio 2019,
perché il bando scadeva il 9 maggio 2019 un medico come membro
della commissione preposta alla predisposizione delle graduatorie
per le commissioni in oggetto. È stato quindi convocato con urgenza
un Consiglio direttivo dell'Ordine per poter assumere la
deliberazione n. 22 del 6 maggio 2019 in cui si nominava il
componente titolare e supplente e venivano comunicati tramite PEC
alla dirigente stessa nella data del 7 maggio 2019
". L'avviso
pubblico di partecipazione a questo bando era allegato alla
richiesta dell'Assessorato ed è stato inviato a tutti gli iscritti
il giorno stesso. Effettivamente questa era l'anomalia che avevo
segnalato proprio quel giorno. Lei ci dice che il bando era stato
trasmesso a tutti gli interessati, che era visibile, che era stato
trasmesso all'Ordine dei medici. In realtà il bando è stato inviato
il giorno in cui io ho depositato la mia interrogazione scritta,
quindi lei è venuto in quest'aula e ha mentito sulla reale
tempistica, quindi una risposta menzognera di questo tipo... Credo
che non ci fosse alcuna difficoltà, Assessore, nel venire qui in
aula e dire: "no, guardi, ci siamo dimenticati. È stata una nostra
mancanza, magari posporremo i termini più in avanti per permettere
che così tutti i professionisti interessati nel voler partecipare a
questo bando possano partecipare", sarebbe stata una risposta
accettabile. Un'ammissione di un errore sarebbe stata sicuramente
una soluzione o almeno un'ammissione... e invece no, piuttosto è
arrivato in quest'aula e ci ha mentito dicendo che era stato
inviato tutto puntualmente, cosa che invece è stata puntualmente
smentita.
Le sorprese non finiscono qui. In un'altra comunicazione che le
è stata trasmessa via PEC, questa proprio qualche giorno fa, che
dovrebbe aver ricevuto anche questa, gliela leggo in diretta qui in
aula: "
oggetto: sollecito
- è stata trasmessa dalle
organizzazioni sindacali che si occupano di sanità -
le
scriventi organizzazioni sindacali, considerata l'indolenza e la
poca considerazione da parte di tutta la Direzione dell'Azienda USL
della Valle d'Aosta riguardo al sistema delle relazioni sindacali e
la risoluzione delle problematiche dei dipendenti, rilevano in
particolare: negligenza nel rispettare i termini di risposta
previsti per le varie richieste inviate nel corso dell'anno;
trascuratezza nell'affrontare gli argomenti di nostro interesse
raramente accolti, con risposte puntuali, concrete ed esaustive. Al
contrario sottolineiamo che gli argomenti di interesse aziendale
vengono proposti alle organizzazioni sindacali con richiesta di
solerzia da parte di codesta Amministrazione. Siamo a chiedere un
incontro con carattere di massima urgenza al fine di chiarire la
nostra posizione. Al contrario saremo obbligati a dichiarare lo
stato di agitazione come previsto dalle norme vigenti. Distinti
saluti
", e firma delle organizzazioni sindacali. Ci sono vari
indirizzi, c'è il Commissario dell'USL, dottor Angelo Pescarmona,
Direttore amministrativo dottor Marco Tonello, dottor Piero Eugenio
Nebiolo, dottor Daniele Dante Quinson, Direttore struttura
Sviluppo, risorse umane, formazione e relazioni sindacali, la
dottoressa Carlin Monia, SITRA, eccetera... ah, non c'è
l'Assessorato, lei quindi non è a conoscenza del fatto che le
organizzazioni sindacali minacciano lo sciopero, mi fa molto
piacere saperlo, vuol dire che lei ha perfettamente il polso della
situazione di quello che succede nella sanità valdostana: questa è
un'ulteriore prova del fatto che lei non è assolutamente sul pezzo,
lo comprendo. Giustamente quindi, se viene minacciato lo sciopero
all'interno della sanità, è giusto che l'Assessore non lo sappia
nemmeno, sono felice che lei ci abbia anche illuminato su questo
all'interno di quest'aula e la ringrazio infinitamente. Significa
quindi che questi tre esempi, ma potrei andare avanti ancora per
diverse ore, ma veramente toglierei del tempo a quest'aula, che è
già stata utilizzata ampiamente per un dibattito così interessante
come quello che abbiamo affrontato durante la giornata... lei
evidentemente, Assessore, ha delle responsabilità precise e delle
responsabilità personali su quello che sta accadendo. Non ha il
polso della situazione e quest'ultima sua affermazione lo conferma
in pieno ed è evidente che lei non possa più rimanere su quello
scranno.
Presidente -
La parola alla collega Pulz.
Pulz (ADU VDA)
- La mia posizione su un tema così
delicato come questa mozione di sfiducia all'Assessore Baccega è
frutto del confronto e della condivisione in un coordinamento
allargato di Ambiente Diritti Uguaglianza Valle d'Aosta. Questo
perché riteniamo che uno dei motivi della crisi della politica
valdostana risieda nel fatto che gli eletti in quest'Assise troppo
spesso non riconoscano il legame con il loro partito o movimento di
appartenenza. Come ho già detto nel discorso precedente, anziché
rappresentare un progetto politico collettivo, esprimono di fatto i
loro interessi personali, in ADU questo non succede mai. La
democrazia, secondo noi, si ricostruisce attraverso i corpi
intermedi della società, compresi i vituperati partiti. Come ho già
detto prima, anche oggi, come tante altre volte in quest'ultimo
faticoso anno, avremmo preferito discutere di emozioni, di disegni
di legge, di provvedimenti utili per i cittadini e non partecipare
a quella che si presenta oggi, temo, agli occhi delle persone che
ci seguono da fuori come l'ennesima puntata dello
Charaban
,
però molto meno allegra e ridanciana. Per noi è evidente la
strategia della LEGA e dei suoi alleati che ci rattristano molto e
anche di altri soggetti esterni a questo Consiglio, che hanno avuto
modo di collaudare la strategia stessa in altri momenti della
storia politica valdostana, cioè bloccare l'attività del Consiglio
regionale, alla faccia della paventata vivacità politica e far
cadere a uno a uno, uno dopo l'altro, i singoli Assessori per
arrivare così a elezioni anticipate.
ADU VdA ha definito più volte, dal tragico 23 gennaio 2019,
delegittimato questo Consiglio, ma a questi metodi non ci sta.
Finché resteremo in quest'aula vogliamo utilizzare tutto il nostro
tempo pagato dai cittadini per lavorare a pieno ritmo come stiamo
facendo dallo scorso 26 giugno. Non ci interessano davvero i
complotti, non ci interessano questi giochi di società guerrafondai
che piacciono soprattutto ai maschietti. Da parte nostra non
passiamo il tempo a pettinare le bambole, ma non saremo mai le
pedine di una scacchiera di qualcun altro. La nostra strategia non
prevede l'arrocco sulla torre. L'Assessore alla sanità Baccega è un
bersaglio fin troppo facile. Voglio muovermi chiaramente su un
piano politico che non tocca assolutamente il piano personale. Ai
nostri occhi l'Assessore è simbolo di un modo di fare politica che
non ci appartiene, gli dico molto sinceramente, ma non credo che
abbia problemi a capirlo, che noi non lo avremo mai votato, non
avremo mai messo le tre famose preferenze, non lo avremo scelto
come Assessore soprattutto perché - e questa è una regola che vale
in generale, non per Baccega in particolare - noi crediamo
profondamente nelle competenze specifiche e crediamo che non sia
vero che chiunque possa occuparsi di qualsiasi cosa, di qualsiasi
ambito, eppure noi, di fronte a queste premesse, dobbiamo essere
onesti. Di nuovo ci troviamo, com'è già successo in quest'aula non
tanto tempo fa, a fare il discorso del capro espiatorio. Quello è
un concetto che non ci appartiene e Baccega non può essere la causa
unica della tragica crisi della sanità valdostana, anche perché,
scusate, l'amministra da soli cinque mesi, ma chi è Baccega?
L'incredibile Hulk? Non avrebbe potuto fare tutti questi danni in
cinque mesi.
Certo che il comparto, al di là delle dichiarazioni
eccessivamente ottimiste che sono uscite in conferenza stampa,
sembra davvero in caduta libera. Manca interesse per la
salvaguardia dei presidi sul territorio e mi riferisco al mio, cioè
a Variney, e soprattutto manca tanta progettualità per il futuro
nella sanità ma anche in tanti altri ambiti. Prima dell'incredibile
Hulk ci sono state delle politiche liberiste, c'è stato il taglio
lineare alla spesa, c'è stato il blocco del
turnover
per le
persone che andavano via, da sostituire, c'è stata
l'esternalizzazione e la privatizzazione dei servizi, c'è stata
forse soprattutto la colonizzazione politica dell'USL. Ecco, a
questi argomenti varrebbe, secondo noi, assolutamente la spesa di
dedicare un Consiglio e anche più di un Consiglio specifico, ma non
usare la salute, come stiamo facendo questa sera - e io me ne
vergogno - davanti ai cittadini, che è il bene più prezioso per
tutti per far cadere un governo. Questa è una strategia vergognosa,
se mi permettete, anche rispetto alle politiche sociali non vediamo
grandi differenze fra la propaganda leghista del "prima gli
italiani" e la conferma di provvedimenti razzisti che... scusate ho
il rospo che mi va su e giù, non l'ho ancora digerito. Vi ricordo
che da parte di tutti, soltanto noi ci siamo astenuti, da tutti gli
schieramenti, LEGA e satelliti, UV e satelliti sono state
confermate non poco tempo fa politiche antisociali, politiche che
non vogliono guardare in faccia le situazioni di disagio dei
cittadini che sono sempre più presenti anche nella nostra
meravigliosa Valle d'Aosta.
Adesso noi non possiamo non rilevare, perché è evidente
l'incoerenza e l'ipocrisia dei leghisti valdostani, che chiedono la
testa di Baccega, preoccupati adesso all'improvviso di difendere la
sanità, mentre il loro Governo romano - purtroppo con i Cinque
Stelle, devo prendermela un po' anche con loro - promuove il
cosiddetto "Patto della salute" dove si vincola l'incremento al
fondo sanitario - stiamo parlando di 2 miliardi di euro in più per
il 2020 e un miliardo e mezzo per il 2021 - al conseguimento degli
obiettivi di finanza pubblica. Come hanno denunciato le Regioni,
qui si tratta di un taglio di 2 miliardi e più alla sanità, che
colpisce un diritto costituzionale, primario, incomprimibile e
fondamentale dei cittadini tutti, dei cittadini di ogni genere,
eppure la LEGA insiste su questi aspetti a livello nazionale,
spinge, sempre insieme ai Cinque Stelle, non me ne vogliano però è
così, per un'autonomia differenziata, che sarebbe un vero bagno di
sangue per la sanità, ma non solo per la sanità. Allora io chiedo:
ma di che cosa stiamo parlando stasera qua dentro dopo una giornata
francamente insopportabile? Abbiamo da parte nostra dichiarato più
volte che non saremo la gamba di legno del Governo Fosson. Scusate,
la stampella non mi piace, gamba di legno fa più Sant'Orso, ma non
parteciperemo nemmeno agli intrighi di corte dei leghisti e dei
loro nuovi amici. Noi continueremo a lavorare con tutto l'impegno
di cui siamo capaci, non più di quello, ma quello di cui siamo
capaci, finché ce ne sarà il tempo in quest'aula e anche nelle
commissioni consiliari permanenti.
Ambiente Diritti e Uguaglianza Valle d'Aosta ha, purtroppo per
lui, soltanto me come rappresentante in Consiglio regionale. Io non
sono così arrogante da pensare che il Governo della Regione poggi
su di me o su di noi come movimento. Ci sono altri gruppi ben più
numerosi e di questi sono le responsabilità dell'attuale caos di
cui parlava stamattina il collega Barocco, che ama Pirandello. Non
ci interessa nemmeno fare l'ago della bilancia, anche perché a
parlare di ago della bilancia mi viene in mente Craxi, ma molto
diversi, molto più elevati sono i riferimenti culturali a cui noi
costantemente ci abbeveriamo. Per noi di Ambiente Diritti Valle
d'Aosta resta vincolante il programma con cui ci siamo presentati
alle elezioni regionali perché davvero non crediamo nella dottrina
della doppia verità: quella di cui parlavano i filosofi medievali
spesso per difendersi dai condizionamenti molto pressanti della
Chiesa. Cosa vuol dire? Noi non abbiamo un programma elettorale per
accalappiare gli elettori con gli specchietti per le allodole, per
gli uccellini e poi un altro più realistico che teniamo ben
nascosto sotto il primo. Noi abbiamo un unico programma che
continua a illuminare gli obiettivi della nostra azione, che ha
voluto essere fin dagli inizi - e lo confermiamo oggi - alternativa
a chi? Alternativa al sovranismo leghista con le sue derive egoiste
di pericolosa chiusura e tragicamente illusoria rispetto alla
rabbia e al bisogno di cambiamento della cittadinanza, che in
questo momento purtroppo è molto confusa, ma anche alternativa a un
autonomismo troppo spesso non all'altezza dei suoi nobili ideali
delle origini e persino corrotto, perché qua, scusate... sarà
perché la poltrona è stata di nuovo riempita, ma sono passati
pochissimi mesi e sembra che tutti si siano dimenticati o fanno
finta di dimenticare Geenna. Abbiamo appreso l'altra sera dal
telegiornale che altri 11 nomi sono stati iscritti al registro
degli indagati. Allora viene spontaneo chiedere all'amico Bertin,
che purtroppo è fuori, ma poi egli ripetere alla domanda perché ci
troviamo spesso a discutere, com'è che pensa di conciliare il suo
impegno antimafia con questo salvagente lanciato al Governo Fosson
per un anno di vita in più sotto controllo della Magistratura per
infiltrazione della 'ndrangheta? E già che ci sono agli amici di
Rete Civica gli sottopongo un'altra questione, che è una questione
di metodo. Scusate per la parentesi che ho aperto, ma poi torno a
bomba con l'Assessore Baccega e questa mozione di sfiducia.
Già che ci sono voglio chiedere agli amici, voglio sottoporgli
questa questione di metodo perché dico: com'è che non capite che in
questo momento non possiamo approvare, neanche discutere leggi,
perché non ci sono le condizioni per farlo, questo è un Consiglio
problematico, è delegittimato, ci sono state pesanti vicende
giudiziarie, come facciamo a dimenticarcele sei mesi dopo con un
collega che è ancora dov'è e non mi piace neanche dire dov'è perché
mi angoscia solo citarlo. C'è oggi una grave crisi politica e le
elezioni europee hanno dato un segnale chiaro, un segnale che a me
per prima non piace, un segnale che ci è dispiaciuto molto, ma che
non possiamo non considerare. Possiamo noi negare quel segnale? Una
legge di sistema, quale quella che il collega Bertin che sta
tornando vorrebbe discutere porterebbe a cambiare addirittura la
forma di governo della nostra Regione inaugurando una stagione di
uomini forti, come se quelli che abbiamo avuto in passato avessero
saputo garantire anni davvero proficui per tutti quanti. Le nuove
leggi di sistema vanno pensate, vanno meditate, vanno discusse in
un clima che non può essere quello attuale e soprattutto richiedono
persone che non hanno secondi fini, come, ad esempio, quello di
guadagnare l'appoggio di due Consiglieri presidenzialisti per
tirare a campare ancora per qualche mese visto che sappiamo
benissimo tutti che un'eventuale modifica della legge elettorale
farebbe scattare nuovamente i termini di cui all'articolo 15 dello
Statuto per la richiesta del referendum. Quella proposta di legge
per noi è profondamente sbagliata e riteniamo che in questo momento
questo Consiglio non abbia la legittimazione per farlo.
Tornando alla questione della mozione di sfiducia - così poi non
intervengo nuovamente per la dichiarazione di voto, faccio tutto
insieme, mi porta avanti con il lavoro visto che siamo sempre in
ritardo -, noi dichiariamo la nostra convinta astensione,
un'astensione - voglio proprio spiegarlo bene - che non è affatto
un atto di responsabilità, ma è un qualcosa di attivo, un
atteggiamento attivo. Per noi significa continuare a fare
opposizione senza sconti per nessuno nel merito dei singoli
provvedimenti perché questo Governo, per quanto di minoranza, resta
tuttavia ad oggi l'unico Governo legittimo della Regione Valle
d'Aosta. Allo stesso tempo noi vogliamo distinguerci
dall'opposizione distruttiva e arrogante della LEGA, che non
rappresenta affatto per noi un modello, perché, quando c'è da
ringraziare per gli interventi positivi di questa maggioranza, e a
volte succede persino, noi siamo capaci di farlo, come succederà,
per esempio, domani quando parleremo del Saint-Bénin e vogliamo
sentirci liberi perché, se è vero che dal voto a questa mozione si
capirà chi stampella il Governo e chi no, allo stesso tempo sarà
evidente chi è stato contagiato dal virus leghista e speriamo in
maniera non troppo grave e ancora curabile.
Presidente -
Chiedo una breve sospensione per una
Conferenza dei Capigruppo per decidere anche come continuare i
lavori vista l'ora e visti anche il numero di colleghi che hanno
chiesto di intervenire.
La seduta è sospesa dalle ore 19:25 alle ore 19:34.
Rini (Presidente) -
La parola alla collega Morelli.
Morelli (AV)
- In merito a questa mozione di sfiducia nei
confronti dell'Assessore Mauro Baccega, io ho rilevato che
all'interno dei proponenti stessi ci sono due approcci diversi: un
approccio di chi ha voluto entrare nel merito delle questioni, che
si è in qualche modo documentato e che io in un certo senso
apprezzo, perché sicuramente il fatto di leggere i rapporti, quello
di "Osservasalute", quello del Ministero della sanità, quello della
Fondazione GIMBE dà la possibilità di avere un quadro e di
confrontarsi su dati che, per quanto riguarda la sanità valdostana,
sono dati in chiaroscuro perché un po' come per tutte le Regioni ci
sono dei diagrammi nel rapporto sanità del Ministero che sono
esemplificativi: quello della Valle d'Aosta ha una parte che è al
di sopra della media e una parte che è al di sotto della media, ma
così come per altre Regioni, per quasi tutte le Regioni, credo che
la più virtuosa sia la Provincia di Trento e la Regione Veneto, ma
poi per tutte le altre Regioni vi sono dati diversi su temi
diversi. Dicevo, un approccio è questo, un approccio che sottolinea
come il costo della sanità valdostana sia un costo alto
sicuramente: 3250 euro l'anno, poi vi sono dati che sono
leggermente diversi a seconda dei rapporti, ma l'ordine di
grandezza è quello. Non dice però che questo dato è formato da due
componenti: uno quello della spesa pubblica, che è intorno ai 2000
euro, e un altro che è dato dalla spesa privata che non è
necessariamente... come dire? addebitabile a difficoltà di accesso
del pubblico. Lo dice chiarissimamente il rapporto di
"Osservasalute", che dice: "
la spesa privata a livello regionale
sembra non essere condizionata dai livelli di erogazione dei LEA,
ma dalla ricchezza della famiglia
". La nostra è una Regione che
ha un PIL di un certo livello. Ricordo alcuni anni fa che in
Consiglio si era affrontato un rapporto della Fondazione Ambrosetti
sui costi in sanità, sui maggiori costi in sanità delle regioni di
montagna. È evidente che una regione piccola come la nostra di
montagna ha costi maggiori perché non riesce ad avere quelle
economie di scala che le regioni più grandi hanno, paga il prezzo
di una conformazione territoriale che naturalmente complica le
cose, credo che di questo dobbiamo essere consapevoli e di questo
la Regione deve farsi carico.
Dicevo dei due approcci. L'altro approccio invece è quello che è
stato già egregiamente sollevato e spiegato dalla collega Pulz: è
l'approccio da tiro al bersaglio in cui si evidenzia come
l'Assessore sia meritevole di sfiducia perché non è abbastanza
umile...  Assessore, è questo che le viene addebitato, si vede
che è un po' presuntuoso e questo infastidisce... scusatemi, ma
questo è un approccio assolutamente strumentale, bassamente
strumentale. Se è vero che la sanità ha problemi e criticità - e di
questo credo che siamo tutti coscienti,
in primis
lo è
l'Assessore sicuramente - ed è un settore da tenere sempre sotto la
lente d'ingrandimento e giustamente l'opposizione presenta tante
iniziative, cosa che abbiamo fatto tutti negli anni, sulla sanità
perché è giusto sollevare le questioni in Consiglio regionale,
dall'altro mi sembra veramente che l'Assessore Baccega non possa
diventare il capro espiatorio di una situazione critica che dura da
anni, quindi francamente questa mozione di sfiducia mi sembra
alquanto irricevibile. Probabilmente con lo stesso criterio si
possono fare mozioni di sfiducia nei confronti di tutti gli
Assessori e non credo che questo sia l'approccio corretto che
richiede un tema come quello della sanità, un tema che tocca
direttamente i cittadini in ciò che hanno di più sensibile: la
salute.
Come diceva la collega Pulz, non si usi la salute dei cittadini
come grimaldello politico, ma si affrontino le questioni nel merito
e su questo sicuramente l'Assessore Baccega lo si trova.
Presidente -
La parola alla collega Minelli.
Minelli (RC-AC)
- Non abbiamo votato il collega Baccega
come Assessore alla sanità, come del resto non avevamo votato
l'Assessore precedente, Certan, che era espressione di una
maggioranza a guida leghista. Anzi, noi avremmo voluto fin
dall'inizio della legislatura, sia nel cambiamento di Giunta di
dicembre 2018, soprattutto in Assessorati così complessi e delicati
come quello della sanità, salute e politiche sociali, che più di
altri, a mio avviso, richiedono delle competenze tecniche, che si
designasse qualcuno che conoscesse bene quella realtà, un
professionista del settore sanitario, se necessario anche una
figura tecnica, cioè una persona che non fa parte del Consiglio.
Queste parole e queste proposte che erano state fatte sono rimaste
inascoltate in entrambe le situazioni. Nel dicembre 2018 eravamo
stati particolarmente sorpresi dalla scelta di Baccega
all'Assessorato della sanità, anche per le modalità tutte interne a
logiche di spartizione di posti fra le correnti e le componenti
dell'Union Valdôtaine, logiche che non hanno nulla a che vedere con
l'interesse pubblico. Riteniamo quindi che sia stato un errore
dell'attuale maggioranza nominare l'Assessore Baccega e crediamo
che in realtà debba cambiare completamente l'approccio rispetto a
tutte le nomine degli Assessori, ma questo è un altro discorso che
rientra anche nella questione della riforma istituzionale.
Fatta questa premessa, va però rilevato che la mozione di
sfiducia presentata da LEGA-MOUV' è palesemente strumentale e non
ha al suo centro la preoccupazione di migliorare il funzionamento
del comparto socio-sanitario. Se la preoccupazione fosse stata
realmente quella migliorativa, sarebbero state elencate le carenze
di funzionamento e di mali che ci sono e alcuni sono stati
descritti - mali che ci sono nella gestione del comparto
socio-sanitario - e si sarebbe impegnato l'Assessore a compiere
determinati atti, oppure a venire in commissione a spiegare
puntualmente e sotto ogni aspetto che cosa sta facendo, che cosa
intende fare e via di questo passo, un percorso che sarebbe stato
corretto, a nostro avviso, e che avremmo sicuramente condiviso, ma
qui la situazione è ben diversa. Qui si elencano una serie di dati
negativi, reali alcuni e altri meno, che però sono strutturali, che
si sono sedimentati negli anni per arrivare frettolosamente alla
conclusione che queste annose criticità del comparto sanitario sono
responsabilità di un Assessore che è in carica da circa sei mesi,
oppure più precisamente che non ha operato questo Assessore per
migliorare significativamente questa situazione. La maggior parte
delle imputazioni di questo atto di accusa di LEGA-MOUV' riguardano
delle situazioni che si sono determinate ben prima dell'arrivo di
Baccega in Assessorato. Le considerazioni fatte e i dati citati
sulle liste d'attesa, sul costo pro capite della sanità valdostana,
sulla speranza di vita dei valdostani, sulla mortalità evitabile,
sui suicidi, sulle infezioni ospedaliere sono dati calcolati sulla
base, non credo neanche del 2018, ma forse anche di anni
precedenti. È impossibile ed è anche assurdo affermare che la
speranza di vita dei valdostani si è ridotta da quando Baccega è
Assessore alla sanità o dire che lui poteva fare qualche cosa per
aumentare la speranza di vita dei valdostani. Ci rendiamo conto di
quello che stiamo dicendo? Tra l'altro, i dati che sono citati in
mozione sono pure sbagliati, perché qualsiasi sito che si consulti
dà dei dati diversi. Mi sembra poi che implicitamente sia stato
ammesso un errore tecnico nella formulazione della mozione di
sfiducia... però, abbiate pazienza, in una mozione di sfiducia
forse non ci poteva nemmeno stare. Non so dove sono stati presi
questi dati, ma comunque so che la speranza di vita è mediamente
superiore agli 80 anni in Valle d'Aosta e non è una cosa di cui
dobbiamo poi essere così contenti, perché abbiamo dei problemi
anche in questo senso, ne abbiamo tanti legati all'invecchiamento
della popolazione. Non è possibile nemmeno sostenere che i suicidi
in Valle d'Aosta non sono diminuiti, che non si è fatto qualcosa
per diminuire i suicidi da quando è Assessore Baccega. Affermare
una cosa del genere non solo è una cosa ridicola, ma assurda anche
perché non ci sono i dati. I dati di questi sei mesi non li ha
ancora nessuno e non credo che tutti i dati sulle casistiche siano
sensibilmente diversi da quelli che c'erano nel dicembre 2018
quando è finito il periodo in cui c'era un Assessore di un Governo
leghista.
C'è un'altra cosa. L'articolo 6 della legge regionale
dell'agosto 2007, la n. 21, che disciplina le mozioni di sfiducia
nei confronti di un Assessore afferma che queste mozioni devono
essere motivate, ma specifica quali sono le motivazioni. La
motivazione sta nell'indicare un fatto, o un comportamento, o più
di uno che abbia determinato un grave danno per l'Amministrazione,
un atto o un comportamento personale ben preciso e non una generica
responsabilità complessiva nella conduzione di un Assessorato.
Tecnicamente quindi questa mozione di sfiducia non sta in piedi,
perché non è rispondente ai requisiti di legge e poi si tratta
palesemente di una mozione strumentale che ha una finalità politica
e la finalità politica, con tutta evidenza, è quella di
dimissionare un Assessore per far decadere il Governo e arrivare
rapidamente allo scioglimento del Consiglio regionale. Noi
l'abbiamo detto più volte in quest'aula che non ci prestiamo a
iniziative strumentali che siano prive di solide motivazioni e la
mozione che stiamo discutendo rientra in questa tipologia. Non avrà
quindi il nostro sostegno, come non ce lo avrà nessun atto che mira
a paralizzare e a congestionare i lavori del Consiglio e a creare
una situazione di sfascio. Nei confronti di questa mozione noi ci
asterremo.
Presidente -
Colleghi, c'è spazio ancora per un
intervento. Possiamo dare la parola al collega Nogara.
Nogara (AV)
- Tante cose che volevo dire in questo
intervento sono già state dette. Vedo il Consigliere Cognetta
quando preparava questa mozione con il ghigno e scriveva al
computer. In merito a questa mozione diciamo che forse era meglio
tirare a sorte e decidere così a sorte qual era l'Assessore da
puntare, tanto il sistema era sempre lo stesso, un passaggio che mi
fa specie è proprio questo. Stamattina la collega Spelgatti a un
certo punto ha detto: "io in sei mesi che cosa volete che... cosa
potevamo fare? Non abbiamo fatto niente perché solo sei mesi". In
sei mesi o cinque mesi invece il collega Baccega avrebbe dovuto
ribaltare tutta la sanità. Io mi sono anche un po' informato - ci
saranno colleghi che saranno molto più precisi di me - anche sui
dati che sono stati portati su questa mozione e vi dico la verità
non mi sono trovato. Non sono andato a fondo alla cosa perché non
sapevo se avevo guardato i dati giusti o se mi ero sbagliato.
Quello che ha detto la collega Minelli quando si parla di speranza
di vita, mortalità evitabili... l'Assessore è responsabile anche di
questo, è da sei mesi che è qui ed è responsabile di questo. Il
problema della sanità, come diceva la collega Morelli, è un
problema che, da quando io sono in quest'aula giustamente, le
minoranze che ci sono state e che si sono alternate hanno sempre
portato delle interpellanze giustamente per le problematiche che
abbiamo qui in Valle d'Aosta ed è giusto che sia così, perché la
sanità deve avere un'attenzione particolare, io dico nella nostra
Regione ma in tutte le Regioni, perché anche quando si parla di
bilanci e non a caso il bilancio della sanità, dell'Assessorato
della sanità è il bilancio più grosso e più grande che c'è proprio
per questo motivo. Abbiamo avuto negli anni dei tagli importanti.
Mi ricordo la disperazione a quel tempo dell'Assessore Fosson per i
tagli che ci sono stati e su questo dico: ci sarà, non dico una
colpa, però tutti gli Assessori che sono passati in questo
Assessorato penso che abbiano dato il massimo per poter risolvere
certe situazioni. Penso che abbia dato il massimo anche la collega
Spelgatti che per un periodo ha gestito anche la sanità, se non
sbaglio. Alla luce di questo mi sembra un pelo esagerato chiedere,
fare una mozione di sfiducia a un Assessore alla sanità che è sei
mesi che è lì con le motivazioni che sono state portate su questa
mozione. Questo era quanto, ma mi sembra un ragionamento che fila,
un ragionamento normale nei vari interventi che ci sono stati fino
ad adesso, a parte i proponenti della mozione... è trapelato in
ogni intervento.
Presidente -
Per fatto personale, la parola alla collega
Spelgatti.
Spelgatti (LEGA VDA)
- Parlerò domani per rispondere a
tutti i vari interventi, ma rispondo subito per fatto personale.
Collega Nogara, ritorniamo sempre alla solita storia: mettere in
bocca a me delle parole che non ho detto. Vediamo quindi di dire le
cose correttamente, non ho detto che noi in sei mesi non abbiamo
fatto niente. Ho detto: "non può essere addebitato a noi lo stato
di catafascio della Valle d'Aosta perché abbiamo governato solo sei
mesi". Ben diverso è dire: "noi non abbiamo fatto niente", anche
perché - le ricordo e le ricorderò domani - sul discorso della
sanità, sì, è vero anch'io ho avuto in mano l'Assessorato della
sanità circa tre settimane e degli input ben diversi li avevo dati
in quelle tre settimane. Ricordo a tutti i colleghi di minoranza
che qui oggi sono preoccupati così tanto dal fatto di far cadere
questo Governo, perché tutti i vostri interventi sono legati a
questo, che qui dentro ci sono tutti i responsabili, tutti gli
Assessori che hanno governato la sanità...
Presidente -
Un po' di silenzio, colleghi.
Spelgatti (LEGA VDA)
- ... negli ultimi anni, compresi
anche i massimi vertici della Direzione sanitaria entrati da poco
in questo Consiglio.
Presidente -
Si limiti al fatto personale.
Spelgatti (LEGA VDA)
- Ne parleremo domani.
Presidente -
Quello che hanno detto riguardo alla sua
persona. Per l'ultimo intervento di oggi la parola al collega
Vesan.... la parola alla collega Morelli per mozione d'ordine. Sono
le 19:53.
Morelli (AV)
- È rapidissima la mozione d'ordine. Quando
un Consigliere ha la possibilità di intervenire per fare un
intervento normale, che gli spetta di diritto, è corretto che
utilizzi il fatto personale? Il fatto personale dal mio punto di
vista, ma magari mi sbaglio, è qualcosa di straordinario a cui si
ricorre nel caso non si possa aver diritto.
Presidente -
Esatto, collega. Io credo che in questo caso
la collega Spelgatti abbia ripreso quanto aveva detto il collega
Nogara precisando una dichiarazione del collega Nogara, altrimenti
non diamo la parola per fatto personale.
Morelli (AV)
- Grazie della spiegazione.
Presidente -
La parola al collega Vesan.
Vesan (M5S)
- Sarò breve. Non vi terrò per altri venti
minuti lontani da casa. Solo due appunti sulla discussione su
questa mozione di sfiducia. Sono venuti fuori dei dati veramente
spassosi. Il collega Gerandin ha detto che questa maggioranza è qui
da sette mesi, il collega Ferrero ha detto che è qui da quattro,
cinque, sei, sette, otto, nove mesi, la collega Pulz da cinque
mesi. Riconosciamo al collega Sammaritani che, essendo un avvocato,
forse è tenuto a essere un po' più preciso di date, che ha detto
che questa maggioranza è qui da sei mesi ed è quello che
corrisponde alla realtà, sei mesi sono e quelli sono dei numeri. Se
vogliamo discutere di numeri, sono stati citati in questa mozione
di sfiducia tutta una serie di numeri senza dire però - questo è
anche a discapito del collega Sammaritani - qual è l'anno di
riferimento. Se vogliamo indirizzare nei confronti dell'Assessore
Baccega una qualunque possibile imputazione, questa deve essere
calcolata nel tempo in cui l'Assessore è stato lui. Mi sono
confrontato in passato con dati statistici sulla sanità,
normalmente sono annuali, quando va bene, sono semestrali. Adesso
non è uscito probabilmente nessun tipo di dato relativo nemmeno al
2019, quindi probabilmente facciamo riferimento ai primi 20 giorni,
se abbiamo qualche dato del 2018 nel quale... probabilmente la
possibilità di incidere da parte del collega Baccega sarà quella
che adesso citerò rubando dalla bocca del collega Gerandin le
parole che alle ore 16:20 ha rivolto al collega Bertin. "
caro
Gerandin, dall'alto della sua esperienza politica e della
puntualità e precisione dei suoi interventi e della sua attenta
conoscenza delle dinamiche delle istituzioni, lei non crederà mai
nella vita che il collega Baccega avrebbe potuto risolvere, neppure
solo parzialmente, i problemi elencati nelle premesse della vostra
spassosa mozione di sfiducia anche da lei firmata
". Le vere
motivazioni dietro questa mozione di sfiducia sono già state
esplicita ed evidenziate dalla collega Minelli e anche dagli altri
in modo preciso e puntuale. Vorrei fare però anch'io una citazione
dai
social
, che non frequento e che, per fortuna, mi è stata
riportata da altri, il primo firmatario di questa mozione l'ha
immediatamente pubblicata dopo averla depositata citando queste
testuali parole quale premessa: "
la mozione di sfiducia per
l'Assessore Baccega; nel prossimo Consiglio vediamo chi è in
maggioranza e chi in opposizione
". Che dopo due settimane di
preparazione, prima di discuterla, vengano poi fuori delle attente
analisi e delle serie preoccupazioni sullo stato della sanità...
sarà vero? Sembrano però tutte un po' strumentali per giustificare
quello che, secondo noi, veramente altro non è che l'inizio del
tiro al piattello.
Presidente -
Colleghi, i lavori riprendono domani mattina
alle ore 9:00. Buona serata.
---
La seduta termina alle ore 19:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK