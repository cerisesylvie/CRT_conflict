Consiglio Regionale della Valle d'Aosta - Oggetto del Consiglio n. 129 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 129 del 25 settembre 2013 - Resoconto
OGGETTO N. 129/XIV - Interpellanza: "Situazione degli
interventi finanziari per la realizzazione del piano di sviluppo
della Casa da gioco di Saint-Vincent".
Presidente -
Ha chiesto la parola per l'illustrazione il
Consigliere Viérin Laurent, ne ha la facoltà.
Viérin L. (UVP) -
Merci Président.
Credo che la vicenda sia nota ed essendo qui per...al di là di
conoscere la situazione dei vari dossier...anche soprattutto per
esporre i nostri punti di vista...do per illustrata
l'iniziativa.
Presidente -
La parola all'Assessore Baccega per la
risposta da parte del Governo, ne ha la facoltà.
Baccega (SA) -
Grazie Presidente.
Ritorniamo sul Casinò per poi trasferirci su altre due
importanti società che comunque questa Regione ha il piacere e
l'onore di gestire. Rispondendo ai quesiti che sono stati posti
nell'interpellanza, il finanziamento ad oggi è stato totalmente
impegnato, come ho detto in commissione; peraltro, l'attivazione
del mutuo, quello di 50 milioni...viene erogato a stato di
avanzamento lavori e nei primi nove stati di avanzamento lavori
sono stati erogati 35 milioni e 800 mila euro, e quindi questo è il
primo quesito.
Sul secondo quesito: le ragioni per gli ulteriori investimenti
sono dovute principalmente...abbiamo dibattuto un po' tutto il
giorno, tutto ieri, abbiamo fatto un sopralluogo per quegli
imprevisti che si sono verificati e quindi, da questo punto di
vista, resta da spiegare al Consiglio quali sono le motivazioni per
cui non si sia fatto ricorso al mercato creditizio; è da ricondurre
alla specifica richiesta che il sistema creditizio appositamente
contattato richiedeva cioè una garanzia dalla Regione, tanto
valeva... Inoltre va rilevato che la redditività di un prestito
alla Casinò rimarrà nell'ambito pubblico e costituirà un aumento
del fondo in gestione speciale presso la Finaosta. È ovvio che
l'iscrizione di eventuali garanzie da dare al mercato delle banche
avrebbe comportato ulteriori costi legati a tutta una serie di atti
e registrazioni, mentre attraverso Finaosta c'è una migliore
flessibilità e, quindi, un ulteriore risparmio. Tale motivo è
inoltre rafforzato dall'ovvia inutilità di iscrivere un'ipoteca su
un immobile che è stato recentemente conferito dalla Regione alla
Casino de la Vallée S.p.A.. Va anche detto che la dicitura "senza
rischio per Finaosta" è stata inserita per precisare che questa,
come tutte le operazioni effettuate tramite il fondo di gestione
speciale presso la Finaosta, è ovviamente a rischio della Regione,
come ho avuto modo di dire in commissione.
Punto 3:
"quale sia l'ammontare delle risorse finanziarie,
cioè la liquidità a disposizione del Casino de la Vallée e delle
altre società partecipate dalla Regione..."
e, in particolare,
appunto, Finaosta. La liquidità presso il Casinò, ad oggi, è pari a
24 milioni di euro ed è utilizzata sia per la gestione corrente che
per pagare gli stati di avanzamento dei lavori del piano di
sviluppo. La liquidità presso la Finaosta è pari a 330 milioni di
euro ed è vincolata per 300 milioni per impegni già assunti, di cui
è in corso lo stato di avanzamento dei lavori. Nello spazio
temporale che intercorre fra l'assunzione dell'impegno e
l'effettiva erogazione di cassa questi fondi sono investiti in
strumenti di Tesoreria, i famosi "pronto contro termine", che
permetteranno uno svincolo con un breve preavviso. I fondi pertanto
disponibili sono pari a 30 milioni di euro e sono funzionali,
ovviamente, alla gestione della società stessa. Andando ad
affrontare il gruppo CVA, la liquidità presso il gruppo CVA è pari
a 76,7 milioni di euro ed è a supporto delle attività di tutto il
gruppo; di questi, 14 milioni e 200 mila sono vincolati per il
mutuo Casinò e 19 milioni sono a servizio del piano di investimenti
del parco impianti, per il solo secondo semestre 2013.
Domanda n. 4:
"quali siano gli intendimenti affinché delle
risorse finanziarie di cui sopra possano beneficiare i vari
settori..."
, come ho precisato, occorre distinguere i fondi
disponibili presso la Finaosta dalla reale liquidità. Ad oggi non
ci sono fondi disponibili presso il fondo di gestione speciale di
Finaosta, la liquidità deriva da operazioni già impegnate, per le
quali si è in attesa degli stati di avanzamento dei lavori,
conseguentemente questa liquidità non può essere distolta a favore
di altre operazioni, in quanto, con il presentarsi dello stato di
avanzamento, la Finaosta è obbligata a procedere al pagamento. Per
chiarire meglio, anche se non strettamente connesso al contenuto
dell'interpellanza: se parte delle risorse disponibili con un
intervento legislativo regionale fossero riversate nelle entrate
del bilancio regionale, queste, per essere spese, rientrerebbero
drammaticamente nel limite del patto di stabilità. La soluzione
prospettata di utilizzare questi fondi ad integrazione delle
entrate del bilancio regionale quindi non è concretamente
percorribile fino a che non si riesce a ragionare con lo Stato e ad
individuare un percorso che possa snellire questo vincolo del patto
di stabilità. Al momento, come ho precisato in una precedente
interpellanza in Consiglio la volta scorsa, il problema della spesa
regionale non è determinato da carenza di liquidità, ma proprio dal
patto di stabilità. Grazie.
Presidente -
Ha chiesto la parola il Consigliere Viérin
Laurent per la replica, ne ha la facoltà.
Viérin L. (UVP) -
Merci Président.
Sì, beh, intanto grazie per le informazioni, lo ricordavo in
premessa: non siamo qui per fare facili polemiche o ostruzionismo,
quindi tanti elementi, rispetto alla presentazione dell'iniziativa,
giustamente erano stati forniti sia in commissione che durante il
sopralluogo, quindi ringrazio e ringraziamo anche per il
sopralluogo, che è stato un momento molto interessante, assieme al
momento di approfondimento in commissione, perché credo che il
nostro ruolo, il ruolo delle commissioni sia proprio quello di
avere tutti gli elementi per capire poi, per farsi un'idea ed
esprimere quelle che sono delle posizioni che sono posizioni
politiche...credo che il lavoro della commissione sia da
sottolineare, quindi forse dovrebbe essere anche ad esempio per
altri.
Al di là di questo, noi siamo preoccupati per la situazione del
Casinò, e non solo per la situazione finanziaria, o di esubero di
personale e quella che conosciamo, ma per quanto riguarda questa
situazione di indebitamento, perché, oltre i 50 milioni, ulteriori
10 milioni che comunque dovranno essere restituiti...lei stamattina
ha detto: "sì, però non sono proprio debiti dei valdostani, perché
il Casinò li deve restituire", ma il Casinò di chi è? È dei
valdostani, quindi sono debiti che comunque ricadono sulla
comunità. Al di là di questo, ciò che credo abbia impressionato,
sapendo benissimo che, quando si fanno dei lavori, ci possono
essere delle spese impreviste, dei lavori non preventivati...fra
l'altro, in gergo veramente questa dizione della lettera
dell'Amministratore che scrive al Presidente "di lavori non
preventivati" non si usa, e l'abbiamo chiesto ieri anche ai
professionisti, in termini di lavori pubblici e della
giurisprudenza. Al di là di questo, però, 2 milioni circa sono 2
milioni di parcelle a fronte di 11 milioni, 10 milioni più IVA, 532
mila euro per la cucina, già citata questa mattina, 3 milioni e
mezzo di riserve e 3 milioni e 3 di adeguamento prezzi; è lo schema
che lei ci ha dato. Ciò che noi vogliamo sottolineare allora è che
in questo momento bisognerebbe, essendo noi soci di riferimento,
azionisti al 99%, invitare un po' alla sobrietà, al di là dello
sfarzo o della tipologia dei lavori che si debbono fare e portare
avanti...ma milioni di euro di tappeti, lampadari...ecco,
oculatezza soprattutto sapendo che la Regione, attraverso CVA,
aveva già concesso 50 milioni di euro. Con un po' più di oculatezza
e di sobrietà quindi si sarebbe potuto forse risparmiare una parte
di questi 10 milioni, perché sono cifre in un momento di difficoltà
che non solo hanno impatto sulla comunità, ma hanno un impatto
anche su di noi stessi.
Noi quindi le chiediamo, Assessore, visto che ha ereditato
queste deleghe sul Casinò...e, come dicevamo questa mattina,
facendole gli auguri, la invitiamo veramente al controllo. Leggiamo
oggi sui siti, su certi siti delle notizie - non so se rispondono
al vero - della nuova università, dei problemi tra Finaosta e
questa società, cioè anche il controllo e la gestione delle spese.
Ieri ci hanno detto: "noi agiamo come una società pubblica", però
l'appalto non è stato fatto così, lo sappiamo benissimo. Noi,
quindi, diciamo questo per dire di vigilare...e soprattutto di
chiederci oggi qual è il ruolo di queste partecipate...e di questa
liquidità che in capo a Finaosta è limitatissima, perché si riduce
a 30 milioni di euro. CVA è una liquidità che invece è superiore,
ma noi vorremmo condividere le scelte strategiche affinché non si
agisca a spot: un giorno 10 milioni o, meglio, 60 al Casinò, il
giorno dopo si interviene su qualcos'altro, ma sempre su dossier
che interessano a qualcuno e che poi hanno delle ricadute sui
professionisti, su chi fa i lavori e non realmente sull'azienda di
riferimento, o comunque sulla comunità, e le ricadute anche
economiche che queste aziende devono rappresentare...cioè le
partecipate. Noi quindi le chiediamo veramente che queste
partecipate non continuino ad essere il luogo dove foraggiare gli
amici degli amici e soprattutto fior di professionisti che alla
fine veramente hanno parcelle in questo caso...solo questa parte di
2 milioni riferiti a 11 milioni che fanno specie. Per il resto noi
siamo preoccupati perché si sta indebitando la Valle d'Aosta per i
prossimi 20 anni, al di là dei 90 milioni del Casinò, della funivia
che...insomma, si parla tra funivia ed università, palazzetto
dell'area autoporto e altre grandi opere di centinaia di milioni di
euro. Chiaramente dopo ci si chiede dove questi soldi siano finiti
quando si dice: "non ci sono più soldi", noi sappiamo dove sono
finiti! Sono finiti fuori controllo in grandi opere e soprattutto,
come se questo non bastasse, i costi lievitano e la Regione,
attraverso le società partecipate, attraverso Finaosta, sta
diventando una banca per tappare questi buchi. Noi questa
situazione la denunciamo annunciando che su questa situazione
torneremo. Grazie.
Presidente
- Punto 41 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK