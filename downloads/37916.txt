Consiglio Regionale della Valle d'Aosta - Oggetto del Consiglio n. 1563 del 5 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1563 del 5 novembre 2015 - Resoconto
OGGETTO N. 1563/XIV - Reiezione di mozione: "Impegno per
l'erogazione dei contributi per la copertura di tetti in lose per
lavori ultimati entro il 4 ottobre 2013".
Presidente
- Punto 35 all'ordine del giorno. La parola
alla Consigliera Certan.
Certan (ALPE) -
Merci Monsieur le Président et bon
après-midi à tous.
Con questa mozione ritorniamo su una tematica che ha creato
dibattito dal 2013. La nostra mozione parte dalla delibera di
Giunta 1606 del 4 ottobre 2013, una delibera che noi abbiamo già
definito allora "un fulmine a ciel sereno" per la popolazione
valdostana. Per la Giunta regionale fu sicuramente una boccata
d'ossigeno, soprattutto per le casse, però è stata una boccata
d'ossigeno pesante per i valdostani. Ora, pur capendo l'esigenza
immediata...questa delibera l'abbiamo già discussa tante volte,
eravamo anche riusciti in qualche modo a correre un po' ai
ripari...la possiamo definire una "legge cappio", piovuta del
cielo, una legge cappio perché di fatto ha messo abbastanza in
difficoltà molte famiglie, fuorviate da una parte da leggi che
permettevano loro di presentare delle domande di contributo fino al
31/12 del 2013 e, dall'altra parte, da questa legge arrivata un po'
come una ghigliottina, che ha impedito poi ai cittadini e alle
famiglie di ottenere quanto per legge era loro dovuto, e quindi di
ottenere chiaramente il denaro che loro avevano preventivato di
avere.
Ricordo bene la lotta che facemmo come gruppi di minoranza e che
noi condividemmo con voi, tanto che cercammo di raddrizzare un po'
la rotta, cercammo anche di togliere un po' la stretta al collo nel
settore agricolo, nel settore edilizio; con tutte le varie leggi
avevamo cercato di fare un piano che in qualche modo desse la
possibilità di dare qualche risorsa a chi perlomeno aveva ricevuto
delle garanzie e adempiere a quanto l'Amministrazione regionale
aveva promesso. Anche se non entrerò nello specifico in questo
momento, è importante ricordare il grande valore e il patrimonio
entrando nel dettaglio della mozione riguardo soprattutto al grande
valore del patrimonio culturale e architettonico, ma direi anche
all'opportunità che questo lavoro potrebbe dare, lavoro che è una
caratteristica esclusiva della Valle d'Aosta: quella dei losisti.
Non entrerò nel particolare di questo, ma ricordo che ha un grande
valore, è un grande patrimonio culturale e architettonico. Penso a
ieri, quando con il collega Donzel si parlava
di métiers en
Valle d'Aoste
...ecco,
questo dovrebbe essere ad esempio
uno di quelli che potrebbe essere tutelato. Lasciando da parte il
lavoro di per sé, che è veramente un
savoir-faire
che
abbiamo presente sul territorio valdostano - e non abbiamo nulla da
inventarci o premi strani da dare, ma basterebbe valorizzare quello
che abbiamo - entriamo nello specifico della mozione.
Come gruppi ALPE e UVP abbiamo avuto delle segnalazioni non solo
per lo sconcerto, per il metodo con cui la delibera del 4 ottobre
2013 è piovuta dal cielo, ma anche della grande iniquità, della
disparità e della scorrettezza di trattamento fra i richiedenti che
avevano gli stessi requisiti e che quindi si sono ritrovati a non
veder riconosciuti i loro diritti - che per legge c'erano -
semplicemente per una questione di tempo, cioè per un delibera che
è stata decisa da una Giunta regionale da un giorno all'altro.
Pertanto anche coloro che avevano la possibilità attraverso la
legge 13 del 2007 - legge che permetteva di ricevere un contributo
chiaramente su presentazione di una domanda con tutta una serie di
criteri da rispettare - di poter presentare questa domanda di
contributo fino al dicembre 2013, a ottobre si sono visti di colpo
cancellare tutte le possibilità. Ora, sappiamo che molti cittadini
avevano presentato la domanda.
Assessore, attraverso il "116" le ho chiesto delle informazioni
e lei mi ha scritto che erano più o meno 300 o 303 quelli che
avevano presentato la richiesta precedentemente a quella data del 4
ottobre, piombata così, un po' per caso. Molti cittadini che hanno
deciso di ristrutturare quell'anno la loro casa o di costruire una
nuova abitazione si sono ritrovati con degli obblighi precisi da
parte della Sovrintendenza che, giustamente, facendo ad esempio
rispettare la posizione del centro storico, ha obbligato la posa
del tetto in lose, o comunque la ricostruzione dei tetti esistenti
ad esempio su edifici storici...e poi anche i criteri della legge,
che naturalmente dava tutta una serie di disposizioni dei tempi. La
scelta delle lose per molti è stato sicuramente un valore
architettonico, patrimonio che la Valle d'Aosta ha, però è stata
una scelta obbligata, perché, ripeto, hanno avuto questa
prescrizione: hanno chiesto di poter presentare domanda quando
hanno iniziato i lavori, ma è stato detto loro che dovevano
presentarla a fine lavori, perché così era il bando di
presentazione. Bene, adesso, con sfumature diverse, cioè con
variazioni tra gli uni e gli altri a seconda delle varie ubicazioni
dei loro edifici...molti hanno iniziato i lavori prima del 4
ottobre, molti li hanno finiti prima, hanno aspettato che il loro
Comune rilasciasse il documento di fine lavori - perché dovevano
presentarlo - che per alcuni è arrivato a fine settembre e per
altri ad ottobre...però, pur avendo finito i loro lavori prima del
4 ottobre, con l'effetto di questa delibera di Giunta che è
piombata proprio il 4 di ottobre, questi cittadini hanno avuto un
grande torto: semplicemente quello di non essere stati veggenti,
cioè di non sapere che quel giorno lì la Giunta avrebbe fatto
quella delibera e poi tutte le varie applicazioni...e mi fermo alla
veggenza, cioè il fatto di non aver avuto la sfera magica e capire
che dovevano presentarla al 3. Chi pensava di presentarla il 5 o il
6 è rimasto senza nessun tipo di motivazione, è rimasto fuori dalla
presentazione della domanda, tant'è che come Assessorato avete
persino predisposto dei fogli per chi arrivava dopo coi quali si
comunicava: "Non vi ritiriamo neanche più la domanda, perché quella
delibera del 4 ottobre dice che è tutto sospeso". Ora, appunto lei,
attraverso questo decreto, mi aveva detto che erano più o meno 303
quelli che avevano avuto in qualche modo una risposta perché
probabilmente avevano presentato semplicemente la domanda prima del
4 ottobre; quelle escluse sono circa 47, e lei me le ha anche
dettagliate tra i vari mesi (ottobre, novembre e dicembre), sono
circa 47 che hanno portato la domanda e hanno preteso di avere
almeno il foglio su cui compariva che non veniva neppure presa in
considerazione la domanda. Ripeto: sono persone che avevano finito
i lavori prima del 4 ottobre, quindi avevano tutti i requisiti,
così come gli altri che li hanno ricevuti.
Ora, con questa mozione noi vi chiediamo, capendo tutta la
situazione economica del momento, capendo la situazione di crisi
nera che stiamo attraversando anche politicamente, chiediamo di
disporre un rimedio a questa iniquità, di considerarla e di
valutarla in sede di finanziaria 2016. I beneficiari che avevano i
requisiti per presentare le domande entro i termini di legge
regionale, cioè entro il 31 dicembre di quell'anno e che avevano
ultimato i lavori precedentemente al 4 sono stati quindi
discriminati ed esclusi dagli aiuti a causa di questa delibera di
Giunta, che è caduta dal cielo; ecco, sono stati esclusi dagli
aiuti esclusivamente per una questione temporale perché avete
deciso di farla cadere quel giorno; però avevano comunque i
requisiti, quindi sono stati discriminati e il trattamento è stato
iniquo per una delibera di Giunta e non per il non ottenimento dei
requisiti o per il non possesso dei requisiti oggettivi che la
legge stabiliva. Capiamo tutto, capiamo anche che siano cambiate
alcune norme rispetto ad allora, sicuramente ci sono delle
valutazioni in più da fare, però chiediamo veramente che si possa
porre rimedio. Ripeto: molti non hanno neppure più presentato
domanda dopo il 4 ottobre, o comunque non hanno ritenuto di
portarla, perché hanno capito che questa sospensione...ma a mio
avviso sarebbero molte di più le persone che sono state
escluse...sono 47 quelli che avete ritirato...ecco, provate a
valutare la possibilità di dare un trattamento equo a tutti.
Presidente
- Grazie. Altri colleghi che chiedono la
parola? Siamo in discussione generale. Chiudiamo la discussione
generale? Chiudiamo la discussione generale...aspettiamo ancora un
secondo? La parola al collega Bertschy.
Bertschy (UVP)
- Solo per scusarmi, ma uno dei due
interventi è previsto dal collega e lo stanno cercando.
Presidente
- Grazie. Collega Bertschy, si sta aspettando
il collega Nogara? Qualcuno chiede la parola? La parola al collega
Gerandin.
Gerandin (UVP)
- Merci Président. Je m'excuse.
Prendo semplicemente spunto da questa mozione che la collega
Certan ha spiegato per capire le aspettative che nascono da questa
mozione. Volevo magari condividere con tutti voi un percorso che
era iniziato un po' di tempo fa e che era riferito al discorso
dell'obbligatorietà dei tetti in lose. In una serie di audizioni in
commissione c'era stato l'impegno politico di approfondire le
conseguenze al fatto che la legge obbligava a costruire tetti in
lose nelle zone ricadenti nel tipo A, quelle individuate nei piani
regolatori. Nel contesto valdostano, dall'entrata in vigore della
legge, abbiamo avuto diverse applicazioni. Abbiamo avuto dei
Sindaci che si sono premurati di estendere l'obbligo di questo
vincolo, ma sono ben pochi, per cui abbiamo una situazione
valdostana a macchia di leopardo.
Ora, sarebbe interessante sentire magari da parte del Governo se
c'è eventualmente la volontà di rivedere questa legge, perché è
stato più volte evidenziato che se i tetti in losa vengono
veramente valorizzati per quelli che sono, sono un valore aggiunto
e non una spesa. Soprattutto ci è stato evidenziato e spiegato
molto bene che ci sono delle possibilità di riutilizzo anche del
materiale, quello che viene in parte sostituito. Ora, noi saremmo
interessati, perché è una nostra volontà quella di chiedere che a
livello regionale, almeno per gli edifici ove vi è già la copertura
in losa esistente, si proceda e si continui con queste coperture in
losa. È una prerogativa della Valle, è una bellezza della Valle, e
vedere che in più ambiti, in più interventi effettuati dopo
l'entrata in vigore di questa legge, vi siano dei tetti a macchia
di leopardo non è un bel messaggio, nemmeno per la valorizzazione
del territorio valdostano. Ora, per non andare a riproporre magari
un'altra mozione, un'altra interrogazione o qualcosa del genere,
visto che c'è già una mozione che parla di tetti in lose, era
importante capire se c'era questa volontà; poi se ne parla su come
sono i termini di modifica, però...ecco, dare un segnale almeno per
gli edifici con i tetti in lose esistenti, che si abbia la
possibilità di continuare ad avere questa prerogativa e questa
bellezza che è di tutti i valdostani. Grazie.
Presidente
- Grazie collega. Non ho visto altre richieste
di intervento. Chiudiamo la discussione generale. Per la replica,
la parola all'Assessore Baccega.
Baccega (SA)
- Grazie Presidente. Buon pomeriggio a
tutti.
Consigliera Certan, se si vuole mettere sotto stress un bilancio
che già ha tutta una serie di problematiche che nascono da
atteggiamenti anche esterni - minori risorse, eccetera - è chiaro
che basta aggiungere passività, soprattutto passività che vengono
da un provvedimento - quello del 4 ottobre che lei ha citato - in
cui veniva sospesa la ricezione delle domande di tutti i contributi
regionali a fondo perso, non solo quelli dei tetti in
lose...sospensione che poi veniva confermata dall'articolo 12 della
legge 13 del dicembre 2013
,
che di fatto sanciva la fine
dell'indennizzo economico-regionale previsto dalla legge 13 per
sostenere i maggiori costi di costruzione dei tetti in lose nei
luoghi in cui è vigente l'obbligo di copertura, perché alla data
del 31 dicembre 2013 è cessata la competenza regionale nella
materia suppletiva a quella dei Comuni.
Qual è la motivazione per cui si è sospeso in modo così
perentorio? Non perché doveva piovere dal cielo qualcosa, ma perché
si era determinato, attraverso un approfondimento chiaro delle
partite di bilancio, che non c'erano più le risorse economiche per
sostenere questi contributi a fondo perso. È stata una svolta
piuttosto significativa per questo Consiglio, ma è stata una svolta
che ha determinato questo passaggio. È vero, dopo quella data gli
uffici dell'Assessorato non hanno più ritirato domande di
contributo, ma hanno cercato di censire coloro che avrebbero voluto
presentarle e da questo censimento risultano appunto 47 tentativi
di presentare la domanda di contributo; però non c'è stata nessuna
istruttoria e noi non sappiamo come avrebbe potuto finire questa
vicenda; condivido con lei che probabilmente ci sarebbero altri
utenti che avrebbero potuto presentarla. Delle domande pervenute
nei termini, nell'anno 2013...ne sono state liquidate 303, quelle
che sono risultate regolari; sono state liquidate a fine 2014 con
una ricerca di risorse piuttosto impegnativa e liquidate nella
misura massima di 24,70 euro al metro quadrato, quindi in misura
decisamente inferiore a quella degli anni passati.
Rispetto alle sollecitazioni che l'Associazione valdostana
losisti aveva fatto in quei mesi...riunioni alle quali ho anche
partecipato, li ho ricevuti in Assessorato con il Presidente...mi
sembra che la loro sollecitazione non era tanto una protesta contro
la sospensione del contributo, ma andava nella direzione di cercare
una sensibilizzazione degli Enti locali e soprattutto anche dei
valdostani al mantenimento della tradizione e del valore
storico-culturale che un tetto in lose determina soprattutto nel
patrimonio abitativo valdostano.
Proprio questo
iter
che ho riassunto brevemente ci fa
dire che non è possibile accogliere questa mozione, perché i
contributi in tetti in lose sono stati trattati alla stregua di
molti altri contributi regionali - contributi a fondo perso - che
fino a quella data la Regione elargiva nei diversi settori.
Pertanto, qui, sì, si andrebbe a creare una vera discriminazione,
non solo tra le diverse casistiche degli aspiranti al contributo
non soddisfatti - le casistiche sono l'acquisto delle lose, la
certificazione delle lose, la denuncia di inizio lavori, la fine
della posa delle lose, la denuncia di fine lavori...insomma, tutta
una serie di processi che rientravano nella procedura -, ma anche e
soprattutto con tutti coloro non soddisfatti da altre contribuzioni
regionali a suo tempo sospese nel settore dell'agricoltura, nel
settore dell'industria, nel settore del commercio...tutte quelle
che sono state sospese appunto il 4 ottobre del 2013.
Non votiamo la mozione, però il Consigliere Gerandin fa una
riflessione di più ampio respiro in cui dice: cosa si può fare per
intervenire e mantenere questo concetto? È un'operazione alla quale
stiamo pensando, stiamo valutando attraverso la legge 3 - quella
sulla casa, con i mutui - per poter vedere una misura che possa
dare delle risposte in questo senso; l'approfondiamo insieme, ci
lavoriamo insieme volentieri, questa è un'apertura che ci può stare
tranquillamente. Quindi "no" alla mozione, ma "sì" ad un'apertura
nella direzione indicata dal Consigliere Gerandin. Grazie.
Presidente
- Grazie Assessore. Per i proponenti la parola
alla collega Certan.
Certan (ALPE)
- Assessore Baccega, capisco la sua
risposta, abbiamo parlato anche noi del valore aggiunto che
sicuramente questo patrimonio - che per anni è stato anche
sostenuto e favorito - ha per la Valle d'Aosta, e questo aspetto
che sollevava il collega Gerandin ci vede chiaramente favorevoli,
però capisce anche lei che è una misura, un sostegno, una cosa che
andremo a fare da adesso in poi in prospettiva, e va bene. Credo
che la mozione avesse nello specifico anche proprio un valore anche
sociale, no? In un momento in cui andiamo a preoccuparci tanto,
giustamente, per tutte le varie situazioni di difficoltà, di crisi
e di stenti, lei ci dice: "Se si vuole mettere sotto stress un
bilancio - un Assessore o una Giunta, aggiungo io - questo è il
modo migliore, perché è chiaro che un bilancio che già fatica a
prendere corpo, con una richiesta di questo genere, mettete sotto
stress un bilancio"...beh, scusi, ma io prima di pensare al
bilancio sotto stress penso al fatto che nessuno di voi si è
preoccupato di pensare allo stress creato nel 2010, nel 2013, e
anche dopo, a queste persone, a queste famiglie. Lei dice: "Non è
caduto dal cielo, questa delibera non era perentoria, è perché
eravamo veramente in un momento di difficoltà e quindi è stato
deciso che da quel giorno si sospendeva tutto e per tutte le
richieste che sono arrivate fuori quel tempo
...
- ripeto:
stabilito da voi in modo completamente aleatorio, perché non aveva
nessun fondamento quella data del 4 piuttosto che del 5, del 2 o
dell'uno, era semplicemente caduto di venerdì, giorno di Giunta, e
quel 4 ottobre, in modo perentorio è caduto così - da lì in poi c'è
stata la sospensione". Lei dice: "Non abbiamo più ritirato, anche
se alcune persone hanno voluto appositamente un foglio che
dimostrasse che loro avevano portato questa documentazione"; lei li
ha chiamati i "non tentativi", cioè i tentativi di richiesta, ma
non sono dei tentativi, queste persone li avevano i requisiti!
Avevano gli stessi esatti requisiti dei 303 ai quali voi li avete
dati! L'unica discriminante era quella data, che è caduta così,
perché era un venerdì, ed è caduto lì!
Perché la presentiamo oggi? Perché sapevamo che fino a fine 2014
stavate mettendo a posto su quel bilancio tutte le varie situazioni
in agricoltura, nell'edilizia, nel commercio... Tra le altre cose,
sul bilancio 2014, a dicembre 2013 eravamo andati a rivedere
insieme con degli indici e delle percentuali - come ci ricordava
lei, Assessore - molto inferiori a quelle che prevedeva già la
legge, ma almeno, "almeno" avete dato un piccolo aiuto! Non so se
non vi rendete conto! Mi viene a dire...Mi scusi, però bisogna
avere un bel coraggio per venire a dire: "Se volete mettere sotto
stress un bilancio questo è il modo migliore"...ma pensate a cosa
avete fatto a queste famiglie che si son fatte un preventivo perché
erano obbligate a fare il tetto in lose, hanno fatto tutti i lavori
nei tempi che imponeva la legge - il 31 dicembre e non prima -, che
hanno fatto tutto quello che la legge richiedeva e poi si sono
trovati a secco! Niente! Zero! Perché questi qui, che avevano gli
stessi requisiti degli altri, non hanno ricevuto niente! Ecco, io
penserei piuttosto allo stress creato a loro invece di pensare allo
stress che creiamo noi, oggi, al bilancio 2016!
Siamo d'accordo, noi di ALPE, di andare a rivedere e di vedere
come si può sostenere - l'ho anticipato io - questa obbligatorietà
di un patrimonio culturale architettonico che la Valle d'Aosta ha;
quindi se vogliamo andare a vederlo insieme siamo d'accordo, ma le
due cose sono disgiunte.
Io le chiedo quindi - avete poco tempo, ma ne avete ancora - di
rivedere, di andare almeno a trattare in modo equo quei cittadini
che, ripeto, avevano esattamente gli stessi requisiti degli altri a
cui avete dato - seppur in misura minore - parte di quello che
spettava loro. Altri non hanno ricevuto niente e sono altro che
andati in stress, hanno dovuto subire altro che lo stress!
Presidente
- Altri? Non ci sono altre richieste? Poniamo
in votazione la mozione. La votazione è aperta. La votazione è
chiusa.
Presenti: 33
Votanti: 33
Favorevoli: 13
Contrari: 20
Il Consiglio non approva.
Adesso passiamo all'esame del punto 36
collegato con il
punto 30, come concordato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK