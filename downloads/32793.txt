Consiglio Regionale della Valle d'Aosta - Oggetto del Consiglio n. 1354 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1354 del 22 settembre 2010 - Resoconto
OGGETTO N. 1354/XIII - Interpellanza: "Prospettive per una
migliore gestione delle risorse energetiche da parte della società
DEVAL S.p.A.".
Interpellanza
Evidenziato che il Consiglio regionale durante questa
legislatura si è fatto interprete dei disagi e dei contenziosi di
molti cittadini nei confronti della società Vallenergie;
Ricordato che, a partire dal 1º luglio di quest'anno,
l'Autorità per l'Energia ha stabilito la graduale introduzione del
sistema di prezzi biorari per tutti i consumatori dotati dei nuovi
contatori elettronici riprogrammati, in grado cioè di misurare i
consumi nelle diverse fasce della giornata;
Ricordato inoltre che nella nostra regione i nuovi contatori
installati sono ormai il 90% e quindi con una copertura in linea
con i tempi stabiliti dall'Autorità;
Rilevato che la tariffazione bioraria anche se applicata
progressivamente dovrà essere accompagnata, oltre che dalle
segnalazioni in bolletta, da misure atte a facilitare la modifica
da parte dei consumatori di abitudini consolidate;
Considerato che questa "piccola rivoluzione" degli stili di
vita deve essere perseguita con l'indispensabile informazione ed il
coinvolgimento delle associazioni dei consumatori
valdostani;
Atteso che nella seduta del 26 maggio 2010 il Presidente
della Regione riteneva utile un confronto in Commissione in merito
alla gestione di Vallenergie ma anche sul futuro della risorsa
energia con una visione prospettica;
Evidenziato che per la popolazione anziana, che in Valle
d'Aosta cresce in maniera esponenziale, l'uso dell'energia
elettrica potrebbe rappresentare una fonte più sicura per gli usi
alimentari;
i sottoscritti Consiglieri regionali
Interpellano
il Presidente della Regione per sapere se e quando intende
convocare, di concerto con il Presidente, la Commissione competente
per discutere del futuro della società DEVAL s.p.a. e delle
concrete possibilità operative rispetto ai problemi oggi sul
tappeto.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente. Ci siamo lasciati a
maggio di quest'anno con l'impegno di discutere nella competente
commissione le problematiche riferite alla gestione più in generale
dell'energia elettrica, ma anche rispetto al futuro di DEVAL. È
evidente che per molti problemi aperti, grandi e piccoli, per forza
di cose, come ha detto il Presidente della Regione rispondendo in
aula, la soluzione è rappresentata anche dalla composizione del
tavolo di rappresentanza di DEVAL, ma credo che sia opportuno fare
il punto della situazione in una sede autorevole qual è quella
della commissione competente. A maggior ragione oggi, dopo la
lettura della nota dell'Ufficio stampa relativa ad un incontro,
svoltosi ieri, fra il Presidente della Regione e l'Amministratore
delegato di ENEL... dimenticavo, c'era anche il Senatore Fosson.
Forse può sembrare fuori luogo parlarne oggi, quando sappiamo bene
che non c'è l'interlocutore principale, colui che ha la potestà di
decidere: il Ministro dello sviluppo economico, che manca da 140
giorni e da altrettanti giorni dura l'interim del Presidente del
Consiglio dei ministri. Ad oggi nessun segnale di novità, se non
qualche promessa qui e là. Un interim infinito, l'esatto opposto
dell'etimo della parola latina: "ministro ad interim" è infatti un
ministro che rimane per breve tempo. Un ministero, fra l'altro, con
una specifica area tematica: quella dell'energia appunto.
Leggendo le cronache di queste ore sull'uso che il Presidente
del Consiglio dei Ministri fa di un possibile rimpasto di Governo,
di posti da Ministro e Sottosegretario vacante, non si può fare a
meno di pensare a tante cose, io preferisco pensare al gioco
dell'oca. Lascio a voi giudicare se per il Ministero dello sviluppo
economico, casella cardine di un Governo degno di questo nome e
tuttavia vuota da mesi, sia giusto chiamare la persona con le
migliori competenze, il curriculum, l'esperienza che serve, oppure
se sia conveniente liberare la casella del Ministero degli affari
regionali, al momento occupata, perché nel gioco dell'oca si liberi
la casella buona per un altro nome. Si parla di "vasa vasa", lui sì
che va bene per gli affari regionali, così va il nostro bel
Paese!
Torniamo alla nostra interpellanza. Se manca l'interlocutore,
credo diventi difficile programmare la nostra azione, ma è bene che
i contatti siano stati ripresi, è bene continuare quel cammino che
ci eravamo proposti di intraprendere. Tant'è questo Consiglio - si
legge nel comunicato - ha la responsabilità di dare comunque
risposta a tutta una serie di problemi piccoli e grandi che
interessano i cittadini valdostani anche in questo importante
settore. Provo allora ad elencare alcuni di questi problemi piccoli
o grandi, che potrebbero far parte dell'ordine del giorno di quella
riunione della commissione competente. Tematiche che sono state
oggetto di discussione in quest'aula, di contenziosi, di disagi e
di cui non si riusciva a venire a capo. Primo, credo sia doveroso
il punto sulla gestione oggi di Vallenergie: oggi ci sono le
condizioni politiche più serene per un confronto sul passato, ma
anche sulle prospettive. Secondo, la tariffa elettrica bioraria:
prezzi differenziati a seconda dei diversi orari della giornata;
qualcuno l'ha chiamata una piccola rivoluzione che potrebbe
cambiare le abitudini e gli stili di vita delle famiglie. Terzo, i
vincoli di potenza che talvolta fanno "scattare" il contatore
quando si usano più elettrodomestici contemporaneamente, ma se si
devono usare più elettrodomestici di sera, è chiaro che
scatterebbero in tale caso i contatori (è evidente che questo terzo
punto è strettamente collegato all'ipotesi che vogliamo praticare
rispetto alle tariffe elettriche biorarie). Quarto punto, una
società con una popolazione anziana che cresce e vincoli familiari
che sempre più si allentano, deve ripensare all'abitare delle
persone anziane e sole, ancora parzialmente autosufficienti, con
un'attenzione particolare alla loro sicurezza e a quella di chi li
circonda: parlo degli elettrodomestici alimentati a gas, in
particolare delle cucine, potenziali pericoli. Guardiamo a quella
che sarà la società del domani per l'incolumità delle persone e
proprio sabato scorso, durante l'interessante manifestazione per i
dieci anni del Corpo regionale dei vigili del fuoco, è stato fatto
presente che uno degli incidenti in ascesa come numero è quello
relativo al gas.
Sugli argomenti sopra richiamati occorre chiamare al confronto e
al coinvolgimento le associazioni dei consumatori valdostani, che
in questi anni, in questi mesi sono state molto attente a tali
problematiche. Dobbiamo sensibilizzare le famiglie (ma non penso
basti quella nota a margine delle bollette, che ci deve essere per
legge,e che le società inviano ai cittadini), occorre aiutarle a
districarsi sul consumo più opportuno dell'energia elettrica, anche
così credo che aiutiamo i cittadini a spendere con oculatezza e
così aiutiamo la società ad usare le risorse energetiche con
maggiore intelligenza. È evidente che non è secondario, rispetto
alle problematiche sopra elencate come ricordato nel comunicato, il
peso decisivo dell'Amministrazione regionale all'interno di DEVAL.
Questo nodo ancora non risolto.
"Alcuni passi sono stati
compiuti ieri"
si dice; avevo scritto che non si vedono
prospettive positive, allora vediamo quali sono queste prospettive,
ma credo che dobbiamo metterci a lavorare su tale tema, la
commissione potrebbe essere la sede più opportuna. Dobbiamo
cominciare a lavorare, perché lo dobbiamo ai cittadini che hanno
eletto questa Assemblea e che si attendono da noi le risposte ai
loro problemi quotidiani, perché molte volte questi sono problemi
quotidiani. Il senso dell'interpellanza è tutto qui: vuole essere
uno stimolo per un confronto su uno degli aspetti non secondari
della vita della nostra comunità. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente.
Sul tema ricordato, che ha avuto da parte del collega Rigo
un'illustrazione molto puntuale le ricadute del non funzionamento
totale, in particolare di Vallée Energie, che è figlia della
situazione DEVAL, ossia una situazione che a livello di
partecipazione vede la Regione minoritaria al 49 percento... Voglio
ricordare che questo punto era - rispondo prima e poi farò alcune
considerazioni - stato oggetto di una discussione in quest'aula,
con l'approvazione di un ordine del giorno approvato all'unanimità
che andava nella direzione di fare il possibile, affinché si
potesse arrivare ad una definizione della quota societaria, oggi
minoritaria, che diventasse maggioritaria o totalitaria per poter
risolvere i problemi che il collega ha bene illustrato: il fatto
che ci sono delle difficoltà di rapporto con l'utenza per quanto
riguarda Vallée Energie; per quanto riguarda DEVAL, il fatto che ci
sia nell'effetto distribuzione... nella rete distributiva
un'attenzione al fatto che siamo un paese di montagna con una serie
di problemi; voglio ricordare che la rete di Lillianes è stata
rifatta con interventi regionali e CVA e poi data in gestione a
DEVAL. Questo per dire che ci sono una serie di problemi.
Su tale tema sicuramente c'è stata e c'è tutta l'attenzione. A
seguito dell'ordine del giorno approvato in questo Consiglio, c'è
stata una nota, inviata al Ministero competente, per chiedere che
vi fosse un intervento. Nell'incontro che si è tenuto a Roma -
quindi vengo alla parte relativa alla politica - con il Senatore
Fosson e con una delegazione del gruppo del PdL, con la presenza di
Lattanzi e Zucchi, con il Presidente del Consiglio... questo
incontro - che era stato previsto già prima delle vacanze, poi
c'erano stati tutti i problemi che conosciamo... - non è avvenuto a
Palazzo Chigi, ma nella sede della Presidenza del Consiglio:
Palazzo Grazioli e naturalmente c'è stato l'invito a partecipare
per spiegare quali potevano essere le problematiche di particolare
interesse per la Regione e che in qualche modo ci vedessero
preoccupati. In quella occasione abbiamo fatto presente una serie
di temi: quelli legati al federalismo fiscale; quelli legati alle
norme di attuazione, di cui parleremo fra poco; quelli legati
all'attivazione di meccanismi collegati a leggi regionali, in
particolare al problema della DEVAL, dicendo in modo chiaro che, se
non c'era un input politico, la soluzione non si sbloccava, perché
l'Amministratore Conti, con cui avevo avuto un colloquio, aveva
detto:
"Se non c'è da parte della politica un intervento, noi
non ci muoviamo, nel senso che non c'è nessuna volontà da parte
nostra di andare a cedere la rete"
. Noi avevamo fornito la
documentazione che è a vostre mani, sia l'ordine del giorno
approvato all'unanimità, sia un'analisi di tutti i percorsi fatti,
le difficoltà e le problematiche che conoscete bene, a questo punto
abbiamo sollecitato un incontro, che è avvenuto in tempi brevi per
fortuna, ieri, con l'Amministratore Conti, il quale ha voluto una
spiegazione sul perché e sul come. Abbiamo anche sottolineato che
questa situazione non è solo della Valle d'Aosta, il Trentino l'ha
risolta nel 2007 con un accordo, anche lì politico, che aveva fatto
inserire una norma nella finanziaria che prevedeva la possibilità
del passaggio della rete di distribuzione in capo alla Regione.
Evidentemente questa non è la situazione della Valle d'Aosta, noi
non abbiamo una norma; abbiamo comunque chiesto che ci fosse tale
intervento, che c'è stato, tant'è che, grazie ad esso, la risposta
dell'Amministratore delegato è stata:
"Rimango in senso generale
della mia idea, che ci deve essere un collegamento comunque
continuo; prendo atto della situazione della Valle d'Aosta"
.
Noi abbiamo ribadito che, nel momento del
black out
nazionale, chi ha fatto la riaccensione è stato il sistema Valle
d'Aosta, quindi che non vogliamo essere fuori dal sistema, vogliamo
solo che ci sia una gestione a livello locale fatta in un certo
modo, ma sicuramente interconnessa con il resto del Paese. Queste
motivazioni non sarebbero state sufficienti in mancanza dell'input
politico, che c'è stato, tant'è che la risposta dell'Amministratore
è stata:
"Riapriamo il tavolo di lavoro"
, che aveva a suo
tempo portato già una valutazione del
quantum
previsto come
partecipazione, quindi per la cessione totale delle quote. La
riapertura di quel tavolo, iniziata nel 2005 in forza dell'accordo
con la cessione delle centrali che prevedeva la possibilità... che
poi è stato interrotto, vuol dire arrivare a definire finalmente il
nodo su cui abbiamo insistito, che è necessario per risolvere
questi problemi, altrimenti non vi riusciremo mai, anche perché c'è
una diaspora da parte degli eventuali dirigenti, c'è una continua
rotazione dei dirigenti all'interno di DEVAL che non porta ad avere
una tranquillità e una continuità gestionale, senza nulla togliere
alla competenza di quelli che vengono, ma arrivano e dopo tre mesi,
come iniziano a capire qualcosa, cambiano posto, evidentemente è
più difficile gestire una procedura così complicata. Questo per noi
è sicuramente un fatto molto importante, che va nell'ottica
auspicata da tutto il Consiglio ed è un fatto molto positivo.
Tornando alla parte più politica, stamani non ne ho dato notizia
per una ragione molto semplice: che se fosse stato - come
probabilmente c'è... - un incontro ufficiale, a quel punto
l'incontro avrebbe avuto la dimensione dell'ufficialità, con
l'invito delle figure istituzionali che di norma partecipano agli
incontri ufficiali; essendo stato un incontro con chiaramente una
richiesta politica... come penso tutti facciano... credo abbiate
letto cosa è successo per Durnwalder, che ha dei colloqui, così
come le altre Regioni cercano di avere dei colloqui con la
Presidenza del Consiglio e con i Ministri competenti. Questo è
quanto è avvenuto, quindi credo che correttamente venendo
l'occasione... lo dico tranquillamente, perché non c'è nulla di
segreto, non si è parlato di nulla se non di problemi specifici,
abbiamo fatto una disamina fornendo un dossier al Presidente del
Consiglio, che lo trasmetterà ai responsabili dei singoli
dicasteri. Per quanto riguarda l'atteggiamento delle forze
politiche, siamo lieti se, da parte del Governo, c'è un'attenzione
alle problematiche della Valle d'Aosta, lo diciamo pubblicamente:
ben contenti di avere delle risposte sulle domande che
presentiamo.
Tornando alla risposta, credo che la situazione possa, grazie a
questo nuovo passaggio, essere sbloccata e dare le risposte che il
collega Rigo chiedeva, con un piccolo inciso: sicuramente c'è una
parte di tutte le osservazioni fatte dal collega che possono già
andare avanti lo stesso, perché tutta una serie di abitudini sul
discorso orario vanno previste già da oggi, doveva essere già da
ieri, ma dico "da oggi" per dire che recepiamo questo messaggio e
lo facciamo proprio al di là delle discussioni che seguiranno.
Grazie.
Président
- La parole au Conseiller Rigo.
Rigo (PD)
- Ringrazio il Presidente per le informazioni
date, in particolare per la puntualizzazione relativa al rapporto
Regione-ENEL e il fatto che di questo ne avete parlato anche con il
Presidente del Consiglio dei Ministri. Ho cercato di leggere in
questi giorni, con attenzione, i resoconti giornalistici
dell'incontro avvenuto a Roma ora ricordato e non ho trovato cenno
nei resoconti giornalistici della questione dei rapporti con ENEL.
Ho letto i resoconti, si è parlato di tante cose, anche il collega
Zucchi ha parlato in questa intervista di cose che sono state
discusse attorno a quel tavolo di lavoro, ma questo tema non è
stato puntualizzato, o almeno io non l'ho notato. Ecco perché mi
sono permesso di rilevare che era importante l'incontro di ieri con
l'Amministratore delegato, ma ancora più importante era un incontro
per definire dal punto di vista politico quali erano i margini di
manovra di un possibile accordo. Per questo ne ho fatto cenno e la
puntualizzazione del Presidente Rollandin andava proprio in quella
direzione. Anche noi, tutti i valdostani sono molto lieti se c'è da
parte del Governo oggi una maggiore attenzione rispetto ai problemi
della nostra Regione, questo e gli altri posti all'ordine del
giorno di quell'incontro. Ne siamo molto lieti. Discuteremo di
questo più avanti, ci tenevo a sottolineare questo fatto.
Tornando invece all'interpellanza, per quanto riguarda i lavori
del Consiglio regionale, rispetto a questi temi, auspicherei un
incontro del Presidente con la commissione anche per definire un
tavolo di lavoro, perché, come giustamente diceva il Presidente
Rollandin, alcune delle problematiche sollevate oggi in questo
Consiglio potrebbero trovare non dico soluzione domani, ma
potrebbero trovare una calendarizzazione dei lavori, affinché al
più presto si possano definire gli ambiti di azione delle varie
società, fra queste anche Vallenergie e DEVAL. Credo che un
incontro in commissione sia importante per fare il punto della
situazione più in generale, ma anche per definire con chiarezza i
passi che vogliamo fare come Amministrazione regionale per quanto
riguarda la risoluzione di alcuni dei problemi della nostra
comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK