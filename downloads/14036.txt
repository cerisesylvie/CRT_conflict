Consiglio Regionale della Valle d'Aosta - Oggetto del Consiglio n. 559 del 23 marzo 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula
Oggetto del Consiglio n. 559 del 23 marzo 1994 - Resoconto
OGGETTO N. 559/X - Situazione amministrativa e societaria
dell'INVA S.p.A.. (Interpellanza).
Interpellanza - Vista la grave crisi di mercato che sta
attraversando il settore dell'informatica;
Considerato che la Regione Autonoma Valle d'Aosta detiene una
rilevante quota azionaria dell'"INVA S.p.A." con sede in Aosta;
A conoscenza che la stessa "INVA S.p.A." sta attraversando un
difficile momento sotto l'aspetto amministrativo e societario.
Il sottoscritto Consigliere regionale
Interpella
la Giunta regionale per conoscere:
1) qual è la reale situazione della società "INVA S.p.A.";
2) quali sono i suoi intendimenti in merito al futuro della
stessa Società per azioni.
F.to: Viérin
Presidente -
La parola al Vicepresidente Viérin
Marco.
Viérin M. (PpVA) -
Ringrazio il Presidente. Questa
interpellanza viene posta in un momento in cui si discute sempre
più sulla finalità della par­tecipazione pubblica in alcune
società. Non c'è dubbio che ci sia una grave situazione nel mercato
dell'informatica e quindi in questo settore e che la Regione
partecipi al 40 percento in que­sta società denominata "INVA".
Sappiamo anche che l'"INVA" sta attraversando un difficile momento
dal punto di vista am­ministrativo e societario e alcuni giorni fa,
dopo che già avevo presentato questa interpellanza, è anche giunta
una lettera dei dipendenti che denuncia una situazione piuttosto
grave. Le mie domande tendevano a sapere qual è veramente la
situazione di questa società e quali sono gli intendimenti di
questa Giunta in merito al futuro della stessa, visto che le
finalità originali che hanno determinato nel 1989 la costituzione
dell'INVA S.p.A. non sono ancora state perseguite. Visto che si è
parlato in que­sta Giunta di continuità, dico che nel 1993 una
proposta di ri­organizzazione del comparto informatico che era
stata approva­ta dalla Giunta Lanivi è stata annullata dalla Giunta
Viérin. Voglio quindi capire i motivi che hanno determinato questa
dif­ferenziazione di vedute quando, come dicevo, si era parlato di
continuità. Vorrei una risposta chiara e mi riservo di interveni­re
più tardi.
Presidente -
Risponde l'Assessore del bilancio e
delle finanze, Lévêque.
Lévêque (Ass.tec.) -
La società INVA è stata
costituita sulla base della legge regio­nale n.81 del 1987, con
l'intento di favorire lo sviluppo dell'in­formatica nella regione,
di coordinare le iniziative dei diversi Enti pubblici, di
costituire un riferimento per la formazione e l'aggiornamento del
personale nell'utilizzo di nuovi strumenti informatici, nella
ricerca, nella didattica, cose rivolte soprattut­to alle esigenze
della pubblica amministrazione. L'avvio opera­tivo della società è
avvenuto nel 1988 dopo che la Regione ave­va selezionato gli altri
azionisti nelle persone giuridiche dell'Olivetti capogruppo, con il
40 percento del capitale, e della società consortile Intesa che
raggruppa alcune società locali di informatica e detiene il 20
percento.
Attualmente la società ha un capitale sociale di un miliardo
interamente versato. In questi anni la società ha presentato i
risultati economici che dirò ed ha avuto accesso a mercato
ex­tra-regionale per le percentuali che dirò.
Ricavi del 1989: 1843 milioni; ricavi del 1990: 2473 milioni;
ri­cavi del 1991: 3861 milioni; ricavi del 1992: 4866 milioni;
ricavi del 1993, dati di bilancio provvisorio approvati dal
Consiglio di amministrazione, ma in attesa di approvazione da parte
dell'assemblea dei soci: 4610 milioni. Il risultato di esercizio
per il 1993 atteso è una perdita di 9 milioni di lire circa a
seguito di un risultato del 1992 che era stato in utile per 17
milioni. I tre esercizi precedenti avevano invece fatto registrare
perdite complessive per circa 210 milioni di lire, da attribuire in
via prevalente agli investimenti di avviamento dell'attività. Per
quanto riguarda la ripartizione del fatturato della società, è da
indicare che è crescente la presenza di commesse o ordini non
dipendenti dall'amministrazione regionale pur in presenza di un
fatturato totale in crescita. I dati sono: nel 1989 il fatturato
interamente per la Regione, nel 1990 un 18 percento extra-re­gione,
nel 1991 un 25 percento, nel 1992 un 30 percento. I dati del 1993
raggiungono un 48 percento di fatturato extra-regione. Attualmente
nella società sono in forza 18 persone di cui 7 lau­reati e 11
diplomati. Nel corso del 1993, con l'entrata in vigore delle nuove
normative relative all'acquisizione di beni e servizi da parte
della pubblica amministrazione, il rapporto tra Regio­ne e società
ha richiesto una revisione nelle procedure e nella collocazione
strategica della società per le difficoltà crescenti derivanti
dalle modalità per le quali le assegnazioni di specifi­che attività
alla società con la formula della trattativa privata non risultano
percorribili. Di fronte a tali difficoltà la società ha cercato ed
ha ottenuto nuove attività, nuove commesse sui mercati esterni alla
regione seppure il mercato, come ricordava il Vicepresidente
Viérin, sia caratterizzato a sua volta da una situazione di
generalizzata e diffusa difficoltà, più forte per quanto attiene al
settore dell'hardware, ma significativamente evidente anche per
quanto riguarda il settore del software e dei servizi. Ho qui
infatti alcuni dati che sottolineano come nei di­versi comparti
dell'economia la situazione sia stazionaria: nella pubblica
amministrazione gli investimenti del 1993 rispetto a quelli
dell'anno precedente sono diminuiti del 5 percento a li­vello
nazionale, nelle pubbliche amministrazioni locali sono diminuiti
del 2 percento, nel settore dell'industria e delle attivi­tà
produttive industriali gli investimenti di informatica sono
diminuiti di circa il 2 percento e sono aumentati per importi
lievissimi, intorno al 3,4 percento nel settore banche,
assicura­zioni e distribuzione.
La Giunta regionale, in considerazione della situazione e
con­scia del valore strategico che il settore informatico riveste
sia per le attività che esso genera sia per le professionalità che
esso contribuisce a creare, ha manifestato il proprio orientamento
secondo le seguenti linee guida. La Regione per il proprio
am­modernamento ha necessità di fare largo uso di sistemi e mezzi
innovativi tra i quali quelli delle tecnologie informatiche. É
stata quindi ribadita la necessità per la Regione di individuare un
partner di fiducia soprattutto per le attività di ideazione,
progettazione dei propri sistemi informativi e per le attività
le­gate alla gestione di alcune particolari attività e servizi.
Questo naturalmente compatibilmente con quelle che sono le norme
che presiedono agli affidamenti di incarichi. Tale impostazione
riteniamo che consenta la valorizzazione di INVA, società a
partecipazione regionale, come società di engineering all'in­terno
della quale siano valorizzate quelle professionalità che servono
all'amministrazione per concepire, ideare e progettare il
cambiamento amministrativo che sta dietro all'innovazione
tecnologica informatica.
Secondo: la necessità complessiva di modernizzare ed integrare
con tecnologie informatiche la pubblica amministrazione nel suo
insieme, ha consigliato la Regione di estendere le finalità
pubbliche di questa società anche a quello che è il comparto degli
enti locali, per cui la Giunta regionale nella seduta del 17 marzo
scorso ha approvato un disegno di legge di modifica dell'attuale
legge istitutiva dell'INVA che consente di aprire l'azionariato
possibile della società anche agli enti locali: co­muni, comunità
montane e consorzi, consentendo loro di entra­re a far parte del
capitale sociale della stessa. Dietro a questa modifica c'è la
volontà, ove le comunità locali siano interessate, di avere un
partenariato più ampio all'interno della società, in modo da
procedere in maniera più strutturata ed organica a quel processo di
informatizzazione che deve interessare l'am­ministrazione
regionale, ma anche il sistema delle comunità lo­cali. In aggiunta
a questo disegno di legge che sarà presentato in Consiglio
prossimamente, l'altra modifica intervenuta è la previsione che
ogni anno la Giunta regionale debba approvare un piano operativo
delle proprie attività in campo informatico, sulla base del quale
sia possibile pianificare gli interventi la stessa società INVA
possa in qualche modo programmare la fornitura di quella attività
di intelligence, di engineering di cui parlavo prima e che la
Giunta ha ritenuto indispensabile. Tali linee dovranno
operativamente consolidarsi possibilmente in un rapporto
contrattuale ed organico tra la Regione e la società, in modo tale
che siano assicurate per entrambe sia la qualità delle attività sia
la loro programmazione sia la continuità del rapporto di
collaborazione tra i due soggetti.
In sostanza la Giunta ritiene di poter valorizzare la società
IN­VA sia per le attività di modernizzazione specifica della
propria struttura sia come riferimento per specifiche iniziative
che ten­dano ad uno sviluppo concreto del settore informatico e del
settore delle telecomunicazioni in Regione.
Riguardo alla continuità, nella sostanza non mi sento di
soste­nere che ci sia una significativa discontinuità nella scelta
di questa Giunta rispetto a quanto la Giunta Lanivi aveva in
qualche modo approvato; si trattava allora di una proposta di
organizzazione societaria tendente a costituire un unico gruppo
controllato da INVA al quale venivano affidate due missioni: la
capogruppo aveva la missione di engineering di cui parlavo prima e
doveva raggruppare un numero limitato di professio­nalità e di
progettisti con i quali instaurare un rapporto fidu­ciario
dell'amministrazione. Le società facenti parte di quel gruppo
avrebbero dovuto operare sul mercato in modo autono­mo e seguendo
quelle che sono le procedure per gli affidamenti. La scelta che la
Giunta ha fatto adesso è analoga: rapporto di fornitura di idee ed
alta consulenza per quanto riguarda INVA, l'equivalente della
capogruppo di quella ipotesi, e volontà di as­secondare e
promuovere forme di riorganizzazione, di collabo­razione, di
joint-venture fra le società del settore informatico operanti in
Valle d'Aosta, senza che per questo ci sia un legame societario fra
la società INVA e le unità operative del settore. Quindi
mantenimento della stessa filosofia, vedere INVA come partner di
fiducia sui livelli di alta progettazione e sullo svilup­po
dell'amministrazione e promuovere comunque una forma di
ammodernamento organizzativo e di mercato da parte del set­tore,
ammodernamento che a modo di vedere sia dei consulenti interpellati
sia della Giunta stessa è necessario in quanto la struttura
dell'offerta in questo settore deve in qualche modo ri­organizzarsi
e consolidarsi per il futuro, in modo da poter af­frontare le sfide
che il mercato richiede.
Presidente -
La parola al Vicepresidente Viérin
Marco.
Viérin M. (PpVA) -
Non sono per niente soddisfatto
della risposta e direi qui che si continua come prima. L'Assessore
per quasi la totalità del suo intervento ha ripreso i documenti che
ci sono stati consegnati, alcuni giorni fa, dai dipendenti
dell'INVA. Vedo dunque che ri­sposte effettive non ce ne sono.
Dobbiamo smetterla di girare intorno al problema; l'INVA è una
società che sta avendo dei buchi enormi, è una società che mette in
crisi gli stessi dipen­denti. Abbiamo iniziato, caro Assessore, a
dare dei dati senza affrontare i problemi veri. Partiamo dal
bilancio: mi chiedo, se l'INVA fosse una società privata, come
farebbe ad avere un bi­lancio di 4 miliardi con una spesa di oltre
300, 350 milioni per gli amministratori. Non può esistere una
società che sta in piedi in questo modo perché noi spendiamo per
l'INVA quasi 300 milioni per il Consiglio di amministrazione su di
un bilan­cio di 4 miliardi. Non può esistere che il Presidente del
Consi­glio di amministrazione percepisca di più di un Presidente
della Giunta regionale, è qui che dobbiamo intervenire, una
situa­zione del genere non è più fattibile e dobbiamo avere il
coraggio di dire queste cose. Sempre sul bilancio: ricerca
didattica, dice­va l'Assessore; la ricerca didattica ci sta bene,
ma da quello che ci risulta tale ricerca, se è stata fatta, è nei
cassetti e altri pr­ogetti dati prima all'INVA per essere preparati
sono poi stati dati a del personale esterno e la parte fatta
dall'INVA è rima­sta nel cassetto. Ci si può dunque chiedere se i
dipendenti dell'INVA non abbiano la capacità o se la Regione stia
perse­guendo un'altra strada che ha difficoltà ad esternare.
Andiamo avanti: negli ultimi tempi si è, come è giusto, arrivati
agli ap­palti, ma gli incarichi sono a discrezione
dell'amministrazione regionale e se l'amministrazione regionale è
detentrice al 40 percento di questa società non capisco perché
ultimamente 10 incarichi di questo tipo sono stati dati ad esterni
e non a questa società. Sul bilancio abbiamo poi ancora un problema
più grave rispetto a quello detto prima: il bilancio è secondo noi
fittizio, usato per evitare di fare delle scelte perché sappiamo
benissimo che ci sono stati dei problemi in questa società, dei
lavori non sono stati portati avanti, ad esempio il discorso sulle
fustelle, il rapporto con la Siemens. Abbiamo, in questo bilancio
che è stato approvato, dei crediti e dei debiti che non sussistono
per­ché si sa benissimo che questo rapporto ci vede perdenti e
quindi dovremmo pagare i danni alla società Siemens e l'INVA non
potrà avere quei crediti che attualmente proporrà nel pro­prio
bilancio. Altro problema: andiamo a vedere le consulenze che l'INVA
ha dato ultimamente e ci rendiamo conto che ha dato delle
consulenze all'ILVA COGNE, io chiederei all'Asses­sore di
accertarsene perché mi risulta che queste consulenze siano state
date a degli ex dipendenti o dipendenti dell'ILVA. Qui c'è una
situazione che è molto delicata ed è per questo che ho fatto
un'interpellanza e ho chiesto di sapere qual è la reale situazione
di questa società e no la cronistoria degli ultimi quattro anni
perché, purtroppo, la conosciamo tutti e dico pur­troppo perché è
il classico esempio di come stanno andando avanti le cose.
Quindi tutto questo continua ad essere portato avanti per non
arrivare al nocciolo del problema che è o di ri­capitalizzazione
dell'INVA e perseguire degli obiettivi chiari oppure di non
ricapitalizzazione. Perché dico questo? Perché, se queste cose
emergono dal bilancio in maniera reale, la Regione deve decidere se
ricapitalizzare o meno la quota capitale dell'INVA. Basta
consultare il codice civile: se si va sotto 1/3 del capitale
interamente versato si deve decidere o di sciogliere la società o
di ricapitalizzarla ed è qui che sta il nocciolo del pro­blema. É
inutile che diciamo che la Giunta ha predisposto questo disegno
perché questo disegno di legge del 18 marzo è il risultato della
situazione che ho esposto. Io speravo che l'Asses­sore fosse più
concreto nelle sue risposte, invece ha girato in­torno al
problema.
Oltretutto, parliamoci chiaro, senza usare una terminologia
complicata per evitare di affrontare concretamente i problemi:
esiste una commissione della Regione in merito al discorso
dell'informatica che non è mai stata convocata, e dico mai. Mi
dispiace che non sia presente il Presidente della Giunta, visto che
l'Assessore ha sostenuto una continuità tra la Giunta pre­cedente;
io speravo che non ci fosse continuità in altri sensi perché in
queste situazioni bisogna applicare il criterio della
discontinuità, altrimenti continueremo a ripetere gli errori del
passato. Io aspetterò comunque che arrivi in aula il disegno di
legge per poi affrontare in maniera completa questo problema e
chiedo che l'Assessore lo affronti in maniera più dettagliata per
verificarlo concretamente. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK