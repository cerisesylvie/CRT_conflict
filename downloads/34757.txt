Consiglio Regionale della Valle d'Aosta - Oggetto del Consiglio n. 2452 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2452 del 6 giugno 2012 - Resoconto
OGGETTO N. 2452/XIII - Interpellanza: "Soppressione del
servizio di autotrasporto Verrès-Scarmagno".
Interpellanza
Appreso che la Società di Autotrasporti VITA S.p.A. ha
comunicato, con un cartello per gli utenti, che a decorrere dal 30
di giugno è soppresso il servizio Verrès-Scarmagno riservato in
particolare agli operai dell'ex Olivetti Jet di Arnad, trasferiti
coattivamente alla Wirelab S.p.A. di Scarmagno;
Atteso che non vi sono altri mezzi di trasporto pubblico che
consentano di collegare in tempi ragionevoli da Verrès l'azienda
Wirelab di Scarmagno;
il sottoscritto Consigliere regionale
Interpella
l'Assessore competente per sapere se intenda confermare la
soppressione del servizio di autotrasporto Verrès-Scarmagno in capo
alla Vita S.p.A. e, oltre a motivarne le ragioni, indicare quali
soluzioni alternative possono essere messe in campo per garantire i
lavoratori, già penalizzati dalla trasferta quotidiana.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, sarebbe interessante rintracciare un attimo
l'importanza della storia del lavoro nella Bassa Valle e nel
Canavese dagli inizi del 900 a oggi e del percorso che ha seguito
un'azienda come l'Olivetti, che, nata nel 1908, ha compiuto oltre
100 anni nel 2008, che raggiunse gli oltre 60.000 dipendenti e fu
modello industriale, eccetera. Oggi viviamo purtroppo le miserie di
un arretramento della cultura industriale del nostro Paese, della
fuga non solo dei capitali, ma degli insediamenti industriali
all'estero, quindi viviamo questa strana vicenda di Paesi che, da
una parte, devono accogliere tanti stranieri per far fronte al
lavoro, dall'altra, spostano il lavoro altrove e a noi tocca
gestire le macerie di questa realtà. Macerie di una realtà che si
manifestano anche su cose più piccole, come quella di lavoratori
che, occupati prima negli stabilimenti della regione, a seguito di
ristrutturazioni, si trovano poi ad operare nel Canavese.
Per attenuare in parte le difficoltà di questa realtà, molto
opportunamente l'Amministrazione regionale aveva messo a
disposizione dei lavoratori se non altro almeno un mezzo di
trasporto pubblico per raggiungere sedi come quella di Scarmagno,
dove non è possibile con un solo mezzo pubblico raggiungere la sede
di lavoro e negli orari di lavoro degli operai non è possibile
raggiungere la sede attraverso più mezzi pubblici. La società si
muove secondo altre logiche e altre esigenze e quindi il fatto di
avere avuto in questi anni l'opportunità di un mezzo di trasporto
pubblico per raggiungere la Valle d'Aosta, quindi un servizio che
da Verrès portava gli operai fino a Scarmagno, ha costituito la
possibilità per alcuni operai, in una situazione di enorme
difficoltà, di rimanere agganciati ad un lavoro, sapendo che, se si
dovessero muovere con un mezzo privato, il già basso reddito che
deriva da questa attività lavorativa sarebbe decurtato al punto da
mettere a rischio di non poter svolgere più l'attività lavorativa:
un impoverimento nell'impoverimento, ecco. È per questo che quando
un pezzo di cartone è comparso sul pullman degli operai che vanno
da Verrès a Scarmagno con la scritta a mano:
"il 30 giugno si
chiude la baracca"
, cioè è finita, si sospende il servizio,
grande è stato l'allarme per questi lavoratori. Perché non è la
chiusura di un'azienda, però non siamo lontani dal fatto di mettere
nella condizione - oggi che abbiamo parlato di Olivetti, di Cogne
Acciai Speciali - alcuni lavoratori di non poter lavorare, perché
difficilmente riusciranno a raggiungere la sede di lavoro e,
qualora lo facessero, difficilmente avrebbero un reddito tale da
garantire la possibilità alle loro famiglie di vivere serenamente
la loro vita. Sappiamo che i salari sono bloccati, sappiamo che c'è
un'inflazione che cresce: ecco perché ci rivolgiamo con una certa
apprensione all'Amministrazione regionale chiedendo di fare il
possibile per salvare questo servizio. È un problema di costo
eccessivo? Vediamo di trasformare almeno una tratta di questo
servizio in una tratta pubblica anche che possa trasportare almeno
nel tratto valdostano magari altre persone, per renderlo diciamo
meno oneroso per l'Amministrazione regionale. Qui è in gioco anche
una questione di trasporto pubblico, quindi di logica di dire:
"difendiamo il trasporto pubblico e non andiamo sul mezzo privato",
ma è soprattutto in gioco l'opportunità per alcuni valdostani di
nuovo di non perdere il posto di lavoro, di non aggiungere alle
difficoltà enormi che viviamo in Valle d'Aosta un'ulteriore
difficoltà, perché torno a dire che per questi lavoratori sarebbe
molto oneroso raggiungere la sede di lavoro e quindi siamo a
rischio di creare nuova disoccupazione in Valle d'Aosta.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
L'interpellanza del collega Donzel si riferisce ad una
situazione che si sta venendo a creare, che l'Assessorato conosce,
perché ha ricevuto da parte di un rappresentante degli operai, una
raccolta di firme, che davano evidenza di questo problema e quindi
personalmente ho avuto la possibilità di incontrare la
rappresentante che mi ha lasciato tale documentazione, così come ho
avuto l'occasione di incontrare un rappresentante sindacale, nello
specifico il dottor Enrico Monti, che, a nome del sindacato, ha
rappresentato la situazione all'Assessorato. Abbiamo quindi avuto
modo di affrontare e condivido con il collega Donzel che questa è
una situazione che deve vedere l'amministrazione coinvolta.
La soluzione, tuttavia, non è così semplice e cerco di
ricostruire la situazione. La gara di appalto per l'affidamento del
trasporto pubblico locale automobilistico in Valle d'Aosta non
prevedeva più servizi lavorativi con origine o destinazione fuori
Valle. La motivazione di tale scelta era dovuta: da un lato, ad un
contenimento delle percorrenze complessive del trasporto
automobilistico; dall'altro, alla considerazione che le linee di
trasporto autobus per lavoratori delle aziende situate fuori Valle
avrebbero dovuto essere pagate dalle aziende medesime. Nello
specifico il piano di bacino di traffico che abbiamo approvato in
Consiglio regionale nel 2010, sulla base del quale è stato poi
impostato l'appalto, ha individuato i poli industriali da servire,
tutti in territorio regionale, introducendo però una norma del
seguente tenore:
"sarà inoltre possibile attivare servizi per
lavoratori residenti in Valle d'Aosta, aventi sedi di lavoro al di
fuori del territorio regionale qualora il rilascio delle
concessioni rientri in territorio regionale"
, ossia la maggior
percorrenza in Valle d'Aosta. Nel caso specifico la percorrenza da
Verrès a Scarmagno è di 16 chilometri in Valle d'Aosta e 27 in
Piemonte, quindi la maggior parte è in Piemonte, per cui siamo al
di fuori della prescrizione che il Consiglio si è dato per la
deroga. Per renderla autorizzabile dal punto di vista della
concessione ai sensi del nuovo piano del bacino di traffico,
occorrerebbe quindi prevedere che la linea partisse da Châtillon, a
quel punto avremmo 29 chilometri in Valle e 27 fuori Valle.
Ovviamente avere la linea Châtillon-Verrès sarebbe del tutto
inutile, perché le persone che lavorano in quel contesto fanno
riferimento a Verrès.
Dal punto di vista dei costi, a titolo informativo il servizio
attuale Verrès-Scarmagno ha determinato finora un costo annuo di
56.000 euro lordi a totale carico della Regione. Tale importo, se
applicato a partire dal primo luglio prossimo venturo, qualora
l'appalto possa partire con le nuove regole, in virtù degli sconti
e delle riduzioni, potrebbe essere ridotto e anche partendo da
Châtillon potremmo arrivare a 48.000 euro. Tenete presente che
quello che paghiamo è un prezzo a chilometro e gli utenti pagano un
corrispettivo che finisce alle aziende, quindi, anche aumentando il
numero di utenti, l'Amministrazione regionale non ne avrebbe un
beneficio, perché pagherebbe sempre un chilometraggio pari ai
chilometri di andata e ritorno.
Dal punto di vista dei dati, volevo rappresentare che, dai dati
di traffico in possesso degli uffici, risulta che l'attuale
servizio è utilizzato mediamente da poco più di 12 persone, la
media esprime il decimale, perché, dividendo per giorni, si ha 12,4
persone, ma questa è la media, di queste otto valdostane e quattro
piemontesi. Sostanzialmente, come ho detto ai sindacati, noi
paghiamo ad oggi 56.000 euro base annua per portare otto
persone.
Sto cercando di capire con gli uffici se abbiamo altre
soluzioni, sicuramente rispetto a questo ci sarà una richiesta, me
l'hanno già annunciata i sindacati, per chiedere un tavolo di
confronto diciamo fra le istituzioni valdostane, gli Assessori
all'industria e ai trasporti sia della Valle d'Aosta che della
Regione Piemonte, con le aziende interessate, per capire se c'è una
soluzione degli strumenti. Sicuramente come piano di bacino di
traffico quella situazione che abbiamo espresso è una situazione
che ad oggi ci permette poco. Ho fatto una verifica su una
possibile proroga, ma, se parte l'appalto, non abbiamo lo strumento
neanche per fare la proroga, perché sarebbe in contrasto sia con
l'appalto, sia con le norme indicate nei nostri riferimenti
normativi.
Presidente
- La parola al Consigliere Donzel.
Donzel (PD)
- Grazie Presidente. Ringrazio l'Assessore
per la cura che ha messo nel dare una risposta puntuale
all'interpellanza e perché ha rilevato anche lui l'importanza che
ha il problema che vogliamo trattare. Proverò allora con
altrettanta cura, e con le mie limitate possibilità, di replicare
ad alcune sue considerazioni.
Siamo abbastanza avvezzi al fatto che esistano dei vincoli
burocratici rispetto ai quali, quando fa comodo, nelle riunioni
importanti si dice: "noi spazziamo via tutta questa burocrazia che
ci impedisce di fare...", mentre vengono poi assunti questi vincoli
quasi come per dire: "c'è una questione di 19 chilometri, Châtillon
29", ossia questa è pura burocrazia! Questo per dire: è possibile
che la cura che è stata messa per fare il bacino di traffico non
abbia tenuto conto che la nuova norma avrebbe fatto saltare la
possibilità di appaltare quella linea? Non mi venga a dire questo,
perché o i suoi uffici non hanno fatto il lavoro, oppure lei doveva
venire in quest'aula e rappresentare che con il nuovo piano di
bacino del traffico sarebbero saltate quelle linee, cosa di cui non
si è discusso in quella sede, non ci sono documenti in questa
linea; quindi, da questo punto di vista, cerchiamo di uscire dalla
burocrazia.
Giustamente lei deve fare i conti con il bilancio e sicuramente
il costo di 56.000 euro annui è molto oneroso. È chiaro che si
tratta di media di persone che salgono su un pullman, la media non
dice che alle volte sono 15, noi sappiamo che sono circa una
ventina gli operai coinvolti in questo tipo di trasporto e un
ragionamento ci porta a dire che una ventina di operai, ritenendo
basso, bassissimo il loro stipendio, supera i 200.000 euro di
valore. Se queste persone non vengono messe nella condizione di
lavorare in quel di Scarmagno, ce li ritroviamo come disoccupati in
casa nostra. Qual è il costo sociale di altre 10 famiglie senza
lavoro, di famiglie che magari viaggiando con un mezzo privato non
sono in grado di avere il reddito necessario ad andare avanti,
quindi quanto costa poi all'Amministrazione pagare gli affitti, non
poter far pagare a queste famiglie la tassa dell'acqua o dei
rifiuti, perché questo avviene in quanto i Comuni devono far fronte
alle esigenze sociali, queste persone non lavorano e sono esonerate
dal pagare le tasse. Quanto ci costa la disoccupazione in Valle
d'Aosta? Certo costano i trasporti, ma qui parliamo di trasportare
gente che lavora!
Altro problema: è vero che su queste tratte ci viaggia poca
gente, ma lei sa meglio di me che, quando un utente vuole salire a
Verrès per andare fino a Pont, gli dicono che non può salire,
perché è un trasporto riservato. Quel pullman quindi porta poche
persone, perché è un pullman riservato e l'utente normale che deve
fare Verrès-Pont non può salirci, deve guardare il pullman che
passa e aspettarne uno di linea. È possibile, nell'ambito
dell'immensa burocrazia che abbiamo e che questo Governo regionale
si è impegnato a spazzare via, ridurre i vincoli burocratici, che
questa linea Verrès/Pont-Saint-Martin, o nel caso di una nuova
linea che parte da Châtillon, possa anche far salire qualche altro
utente diventando una linea che per almeno quel pezzo di tratta
svolge un servizio che non è solo un servizio che costa? Sono
convinto come lei che questo trasporto rimane oneroso, però, se
diventa un servizio che risponde ad un bacino più ampio che non un
gruppetto di operai, magari assume un significato diverso.
Concludo allora ringraziandola per il fatto che è in contatto
con i sindacati e sta collaborando con loro e che sta lavorando con
i rappresentanti dei lavoratori, ma il mio dovere è rappresentare
che davvero bisogna fare ogni sforzo affinché il 30 giugno questo
servizio non sia sospeso. Dalle sue parole ho come inteso: "siamo
molto preoccupati e addolorati, però il 1° luglio prendetevi
l'automobile, il cavallo, la bicicletta o quel che volete e
viaggiate".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK