Consiglio Regionale della Valle d'Aosta - Oggetto del Consiglio n. 2905 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2905 del 25 luglio 2007 - Resoconto
OGGETTO N. 2905/XII - Eventuale avvio delle procedure per
l'istituzione della sezione regionale della Corte dei Conti.
(Interrogazione)
Interrogazione
Preso atto delle informazioni fornite dal Presidente della
Regione in merito all'attuazione della legge regionale n. 10/2005,
finalizzata all'istituzione di un'Autorità di Vigilanza con il
compito di "assicurare il controllo sulla corretta gestione delle
risorse collettive da parte della Regione, degli enti locali, dei
loro enti ed aziende strumentali";
Ricordato che tale legge era stata impugnata dal Governo in
quanto l'Autorità di Vigilanza pareva sovrapporsi alle funzioni del
controllo proprie della Corte dei Conti;
Appreso che è stato risolto positivamente per la Regione
Valle d'Aosta il ricorso alla Corte Costituzionale da parte del
Governo, in quanto l'Autorità di Vigilanza - secondo quanto
affermato dalla stessa Regione nella memoria difensiva depositata
presso la Corte Costituzionale - lungi dal sostituire le competenze
proprie della Corte dei Conti, si muove proprio nell'ottica del
confronto collaborativo, giacché introduce "uno strumento parallelo
rispetto all'attività propria della Corte dei Conti, atto a
monitorare da vicino le dinamiche gestionali rispetto agli
interessi ed alle esigenze proprie della collettività, non solo a
livello regionale, ma anche a livello locale, senza con ciò ledere
l'autonomia degli enti locali";
Preso atto pertanto che la Regione potrà avvalersi di due
organismi preposti al monitoraggio e al controllo della spesa
pubblica;
Considerato che - sempre citando la sentenza della Corte
Costituzionale n. 267/2006 - "lo Stato e la Regione Valle
d'Aosta/Vallée d'Aoste dovranno dunque provvedere, secondo la
procedura di cui all'articolo 48-bis dello statuto valdostano,
all'istituzione della sezione regionale di controllo della Corte
dei Conti";
la sottoscritta Consigliera regionale
Interroga
il Presidente della Regione per conoscere:
1) se sono gia state, o se saranno, avviate le procedure
perché la Commissione Paritetica sia investita della questione
dell'eventuale istituzione di una sezione regionale della Corte dei
Conti;
2) se esistono già delle indicazioni su possibili contenuti
di tale specifica norma di attuazione dello statuto.
F.to: Squarzino Secondina
Presidente
- La parola al Presidente della Regione,
Caveri.
Caveri (UV)
- Il Consiglio regionale, dando seguito al
programma di maggioranza, ha adottato, mediante la legge 19 maggio
2005, n. 10, una disciplina regionale idonea a soddisfare
l'esigenza di vigilare sulla corretta gestione delle risorse
finanziarie destinate ai bisogni della propria collettività, così
come riconosciuto proprio dalla Corte costituzionale nella sentenza
n. 267 del 6 luglio 2006 (punto n. 5 del "Considerato in diritto").
L'attuazione di tale legge spetta al Consiglio regionale. Lo Stato,
ritenendola non sufficiente a soddisfare le proprie esigenze di
controllo sulla Regione, ha contestato la disciplina in questione.
La Corte costituzionale ha invece affermato che esistono 2 piani e
2 esigenze distinte: statali e regionali. L'Autorità di vigilanza
pertanto è pienamente idonea a soddisfare le esigenze di controllo
in ambito regionale, mentre, così ritiene la Corte, le esigenze
statali sono soddisfatte dalla Corte dei Conti. Una soluzione
"ponziopilatesca" e, per quel che mi riguarda, l'insieme di questa
logica di controlli deve intelligentemente avvenire senza
ridondanza e duplicazioni di competenza e di spese.
Le garanzie di controllo e trasparenza cui si riferisce il
programma di maggioranza sono dunque soddisfatte con l'adozione
della disciplina regionale, mentre è esclusivo interesse statale
quello volto all'istituzione di una sezione di controllo della
Corte dei Conti, tema che per noi non è un tabù avendone discusso
pubblicamente nel corso di un convegno e anche in sedi tecniche,
avendo personalmente contezza per quel che mi riguarda del
"perimetro" e delle possibili, originali soluzioni che potrebbero
riguardare l'istituzione di una sezione di controllo della Corte
dei Conti in Valle d'Aosta. Tuttavia la Regione non ha un interesse
proprio ad attivare la procedura volta a ciò, spettando quindi
eventualmente allo Stato di manifestare il proprio nella sede della
Commissione paritetica e non le nascondo che cercheremo nei mesi a
venire di capire quali siano gli indirizzi e gli intendimenti
governativi.
Sul ruolo di controllo della Corte dei Conti diversi esponenti
governativi si sono espressi in maniera molto differenziata. La
Corte costituzionale, peraltro, non ha posto alcun termine per
l'adozione della normativa di attuazione, riconoscendo pertanto che
la materia è nella piena disponibilità delle parti.
Infine parrebbe autolesionista che fosse la Regione a
sollecitare la Paritetica a porre in discussione un argomento di
tale portata nel momento in cui l'ordine del giorno è ancora
nutrito di questioni urgenti e di enorme ricaduta, soprattutto
nelle materie che devono comportare un risparmio, perché questa è
la logica con cui attualmente noi indirizziamo la discussione delle
norme di attuazione, seguendo i dettati della legge finanziaria del
2008. Devo dire quindi che, essendo questo un esclusivo interesse
statale, spetta alla parte statale proporre degli eventuali
articolati e le ripeto che non abbiamo oggi un atteggiamento
pregiudiziale; pur criticandole o non condividendole, ci atteniamo
doverosamente alle sentenze della Corte costituzionale, ma
riteniamo che spetti alla parte statale oggi prendere
l'iniziativa.
Presidente
- La parola alla Consigliera Squarzino
Secondina.
Squarzino (Arc-VA)
- Giustamente il Presidente della
Regione ha posto l'accento sul risparmio, nel senso che è uno degli
obiettivi di una corretta gestione della cosa pubblica. La
questione che abbiamo sollevato con tale interrogazione - la
questione di criteri e strumenti di controllo - attiene proprio
all'azione di prevenzione di dispendio di risorse. L'affermazione
"risparmio" dovrebbe attuarsi anche con altri strumenti, non solo
con le norme di attuazione, mi spiego. Vi è sicuramente un'azione
preventiva, che è nell'aiutare l'amministrazione pubblica a ben
funzionare, ma qui abbiamo visto che la Regione non ha controlli
interni, non ha attivato valutazioni interne, quindi su questa
parte è carente e non ha attivato neanche quelli del sistema a
campione che era stato chiesto dalla famosa Commissione presieduta
dal collega Fiou, come non sono stati ancora attivati i controlli
interni previsti nella revisione della legge n. 45. Vi sono almeno
questi controlli esterni. Il Presidente diceva che sono 2 le
"braccia" di tale controllo: una che è più regionale e ha fatto 2
affermazioni che sono in parte vere e in parte no, quando ha detto:
"abbiamo già adottato questa disciplina, la famosa legge regionale
n. 10 del 2005, siamo a posto, abbiamo attuato il nostro compito",
ma lei sa bene, Signor Presidente, che non basta votare una legge
perché questa si attui. Se una legge è approvata, ma rimane lì
inerte... non è vero che la Regione ha adottato una disciplina, ce
l'ha formalmente, ma non la realizza... quindi è come se non lo
facesse.
Seconda cosa: lei ha detto che lo Stato ha contestato il fatto
che potessimo avere un nostro strumento autonomo di controllo, ma è
la Regione stessa che ha dato questi strumenti, nel senso che è la
stessa Regione che, nel momento in cui si presenta alla Corte
costituzionale, dice che non si è attribuita a tale autorità
nessuna delle competenze della Corte dei Conti. È la Regione stessa
quindi che ha dato alla Corte costituzionale la soluzione, nel
senso che la Corte costituzionale aveva detto che questa autorità
regionale non poteva svolgere la funzione della Corte dei Conti, la
Regione dice: "certo, ma l'autorità regionale ha una funzione
diversa dalla Corte dei Conti". È la Regione allora che ha scelto
questa strada "pilatesca", come lei dice, ma lo strumento
dell'autorità regionale non l'ha attivata.
Rispetto allo strumento della sezione della Corte dei Conti, qui
leggo dalla relazione del Presidente della sezione giurisdizionale
della Regione Valle d'Aosta della Corte dei Conti, 7 febbraio 2007,
in cui nel controllo dice:
"il pronunciamento della Corte dei
Conti non risolve il problema della sezione, ma allo stato attuale
non rimane alla Corte dei Conti che rimarcare ancora una volta
l'ingiustificata anomalia, propria solo della Regione autonoma
Valle d'Aosta, e formulare un auspicio perché Stato e Regione
provvedano a colmare questo vuoto, stimandosi assolutamente
necessaria la presenza di un organo terzo e imparziale a servizio
dello stato comunità..."
- perché lo Stato non è un ente
romano, Presidente, ma lo Stato rappresenta i cittadini -
"...
che garantisca una corretta e trasparente gestione delle pubbliche
risorse e il rispetto dell'equilibrio unitario della finanza
pubblica complessiva".
Ho concluso la lettura della citazione, questo per dire che
rimane un grosso problema, tant'è vero che esisteva già - lo dice
la Corte dei Conti - un'avanzata elaborazione in sede di
Commissione paritetica fra Stato e Regione Valle d'Aosta di una
specifica norma integrativa delle norme di attuazione dello
Statuto, volta a prevedere proprio l'istituzione di una sezione
regionale di controllo della Corte dei Conti nella Regione. Credo
sia molto grave che la Regione non si attivi per attuare degli
organi di controllo esterni a sé, che consentano al cittadino di
verificare la trasparenza e la correttezza della pubblica
amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK