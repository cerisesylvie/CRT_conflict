Consiglio Regionale della Valle d'Aosta - Oggetto del Consiglio n. 1380 del 29 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1380 del 29 luglio 2015 - Resoconto
OGGETTO N. 1380/XIV - Interrogazione: "Disposizioni vigenti
in materia di certificati medici per l'attività sportiva non
agonistica".
Presidente
- Per la risposta, la parola all'Assessore
Fosson.
Fosson (UV)
- Sì, grazie.
È un settore, quello dei certificati medici sportivi, che ha a
che fare con norme che non sempre fanno chiarezza che comunque non
promuovono quanto descritto nelle premesse dell'interrogazione, che
condivido, nel senso di stimolare all'avviamento sportivo e al
mantenimento delle pratiche sportive, agli stili di vita corretti
per tutti i giovani. Anzi, in questo caso, il sistema nazionale,
che è vincolante per noi, ha, in tema di certificati e di
responsabilità, complicato sicuramente la questione, perché il
decreto dell'8 agosto 2014, n. 243, prevede appunto che ci sia una
regolamentazione per tutti i certificati per l'attività non
agonistica e sottolineo non agonistica.
Riprendo il decreto legge 21 giugno 2013 in cui è contemplata la
norma finalizzata a ridurre la spesa per certificati inutili,
sospendendo l'obbligo per i certificati ludico-sportivi. Quindi il
discorso si gioca proprio tra ludico-sportivo e non agonistico. Che
cosa vuol dire? C'è stata una nota esplicativa del Ministero, il 16
giugno di quest'anno, in cui si precisa, appunto, cosa vuol dire
non agonistico e però non ludico-sportivo, quindi tutta una serie
di certificati medici che si devono fare per l'attività non
agonistica. Cos'è l'attività non agonistica? Sono ad esempio tutte
le attività parascolastiche. Cioè per la frequenza scolastica non
si deve fare, però se la scuola organizza un torneo di pallavolo o
pallacanestro, al di fuori dell'orario scolastico, bisogna produrre
un certificato medico che è vincolante, nel senso che è valido per
1 anno e prevede tra l'altro un elettrocardiogramma,
eccetera...
Io sono per una certificazione esami preoperatoria molto seria,
ma su una popolazione selezionata. È inutile coinvolgere tante
persone perché allora si intasano gli ambulatori e si fanno degli
esami inutili. È poi intervenuta adesso, ed è citata
nell'interrogazione, questa risoluzione del 7 luglio 2015, che pone
una domanda se la condivido o meno. Rispondo che la condivido
sicuramente, anche se lei sa che le risoluzioni parlamentari sono
un dato politico importante, però non sempre si traducono in un
atto legislativo che ponga chiarezza finalmente sulla dicitura "non
agonistico" e quando bisogna fare questi esami.
La cosa importante, però, della nota esplicativa del 16 giugno
2015 del Ministero, richiesta anche dal CONI, e che per ottobre di
quest'anno, ci sarà una classificazione delle attività non
agonistiche, rimandando il tutto all'organo competente. Certo che
questa certificazione per certificati non agonistici ha portato
sicuramente a un lavoro e anche a un'entrata maggiore, per chi fa
questi certificati non agonistici, mentre erano stati resi non
necessari quelli ludico-sportivi. In questa confusione, noi abbiamo
fatto delle note esplicative, attenendoci al decreto 43. Tra
l'altro, sono le società sportive, per prime, a preoccuparsi di
questo e quando organizzano questi tornei parascolastici richiedono
per la partecipazione degli studenti proprio il certificato in
questione.
Noi abbiamo rivisto non la modalità, perché non compete a noi,
ma la tariffazione di questi certificati, all'inizio di quest'anno,
proprio almeno per mettere chiarezza in questo e per riconfermare
come in Valle d'Aosta certi certificati, soprattutto per la pratica
sportiva-agonistica, non siano indispensabili proprio per
facilitare queste attività. Allora mi si chiede quali siano le
modalità in Valle d'Aosta: la certificazione all'attività
pratica-sportivo agonistica costa 45 euro per gli utenti ma sono
esclusi, appunto, quelli dagli 8 ai 18 anni. Questo per favorire
l'introduzione allo sport agonistico a questo livello. L'esenzione
è anche prevista per gli ultra sessantacinquenni e i portatori di
handicap. Esiste poi una certificazione di idoneità alla pratica
sportiva non agonistica, introdotta appunto con questo nuovo
decreto che noi abbiamo stabilito in 30 euro, comprendendo anche
l'elettrocardiogramma, cercando di limitare, o comunque limare una
norma che non elimini questa possibilità. Stiamo aspettando questo
pronunciamento del Coni, per l'ottobre del 2015, sperando di avere
un quadro più preciso anche in funzione, conseguentemente, di
questa risoluzione approvata all'unanimità il 7 luglio di
quest'anno.
Presidente
- Per la replica, la parola alla Consigliera
Morelli.
Morelli (ALPE)
- Merci Président. Assessore, la ringrazio
per la risposta.
Noi abbiamo avuto modo di apprendere di questo dibattito che si
stava svolgendo a livello parlamentare sull'obbligatorietà dei
certificati medici e sulla diagnostica per l'attività sportiva non
agonistica e abbiamo appreso che c'è questa difficoltà di
interpretazione tra quello che è attività sportiva non agonistica e
attività ludico-motoria. Ciò porta poi però a conseguenze negative
per i cittadini che, pur non praticando attività agonistica, devono
sottoporsi a visite, a certificazioni e anche ad un
elettrocardiogramma.
Naturalmente, ci è sembrato opportuno sollevare questa questione
in Consiglio regionale poiché, e ci fa piacere che lei condivida
questa nostra visione, riteniamo che l'attività ludico-motoria sia
un'attività da favorire perché porta a stili di vita corretti e
porta, naturalmente, conseguentemente, anche a una riduzione della
spesa sanitaria. Per quanto riguarda la commissione affari sociali,
hanno voluto giustamente evidenziare le criticità per le quali,
appunto, molte associazioni sportive e palestre, non essendovi
distinzione fra attività non agonistiche e ludico-motorie in
termine di impegno fisico del praticante, richiedono comunque una
certificazione medica, la quale risulta quindi spesso
inappropriata. Qui andiamo in controtendenza rispetto a quanto
invece, a livello di sanità, si cerca proprio di evitare, andando
ad agire sull'appropriatezza degli esami clinici e diagnostici e
poi abbiamo rilevato che tra gli operatori il requisito
obbligatorio dell'elettrocardiogramma, una volta nella vita, è
considerato un intervento di scarsa efficacia e di nessuna utilità.
E anche questo ha un costo.
Apprendiamo che la nostra Regione deve però adeguarsi a questa
normativa e quindi, Assessore, proprio in virtù del fatto che lei
condivide quanto è stato sollevato a livello parlamentare, quanto
abbiamo cercato di riportare con questa nostra iniziativa in
Consiglio regionale, la invitiamo a intervenire, naturalmente nelle
sedi opportune affinché queste storture possano venire corrette.
Grazie.
Presidente
- Punto 10 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK