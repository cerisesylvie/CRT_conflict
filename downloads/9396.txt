Consiglio Regionale della Valle d'Aosta - Oggetto del Consiglio n. 435 del 3 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 435 del 3 aprile 1989 - Resoconto
OGGETTO N. 435/IX - MANCATO COMPLETAMENTO DELL'ORGANICO
DELL'UNITA' OPERATIVA PER L'ASSISTENZA AI TOSSICODIPENDENTI E
MANCATA UTILIZZAZIONE DELLA COMUNITA' DI TALAPE'
(Interpellanza).
PRESIDENTE: Do lettura dell'interpellanza in oggetto, presentata
dai Consiglieri Mafrica e Bajocco ed iscritta al punto 9
dell'ordine del giorno dell'adunanza odierna.
INTERPELLANZA
In risposta ad una precedente iniziativa del Gruppo comunista,
relativa ai supporti terapeutici per la lotta alle
tossicodipendenze, l'Assessore alla Sanità aveva assicurato che
sarebbe stato completato al più presto l'organico dell'Unità
operativa per l'Assistenza ai Tossicodipendenti e che ai primi di
gennaio 1989 sarebbe stata aperta la Comunità Terapeutica di
Talapé.
Poiché l'organico dell'UOAT non è ancora completo (in
particolare occorre risolvere il problema del responsabile
dell'Unità Operativa) e poiché risulta che ancora non sia
utilizzabile la Comunità di Talapé,
i sottoscritti Consiglieri regionali del Gruppo comunista
INTERPELLANO
l'Assessore competente per conoscere:
1) 1 motivi che hanno indotto a procrastinare gli impegni
presi;
2) 1e intenzioni della Giunta per la completa attivazione delle
strutture sopra ricordate.
PRESIDENTE:
Ha chiesto la parola Consigliere Mafrica; ne
ha facoltà.
MAFRICA (PCI):
Alcuni mesi fa avevamo sollevato in
Consiglio il problema dei supporti terapeutici per la lotta alle
tossicodipendenze. In quella circostanza l'Assessore alla Sanità
aveva assicurato che in tempi brevi sarebbe stato completato
l'organico e che ai primi di gennaio sarebbe stata aperta la
comunità terapeutica di Talapé.
Alcuni concorsi sono stati effettuati, ma ci risulta che non sia
stato ancora espletato quello relativo al responsabile della
comunità. Ora, siccome il responsabile di una comunità operativa ha
una sua particolare funzione, mentre noi siamo ancora sotto tutela
esterna, credo che sarebbe opportuno conoscere i tempi entro i
quali verrà completato l'organico dell'unità operativa per
l'assistenza ai tossicodipendenti. Se ci fosse anche qualche
informazione sul lavoro fatto, credo che la cosa potrebbe tornare
utile al Consiglio.
Vorremmo anche sapere come mai c'è stato questo ritardo
nell'apertura della comunità terapeutica di Talapé, quanti posti
sono disponibili e se saranno prevalentemente utilizzati da giovani
residenti in Valle d'Aosta oppure se verranno utilizzati come
posti-scambio con altre comunità.
Faccio un'ultima considerazione particolarmente curiosa. Martedì
scorso l'Assessore alla Sanità non è venuto in Commissione ed il
programma di iniziative di lotta alle tossicodipendenze ci è stato
illustrato dal funzionario responsabile del settore sanità, il
quale ci ha detto che non poteva illustrarci niente, nel senso che
il programma esisteva, ma non poteva essere portato a conoscenza
dei Consiglieri prima che fosse stato esaminato dagli Assessori.
Vorremmo sapere se effettivamente esiste questo programma e quando
gli Assessori daranno una loro risposta.
E' stato un caso un po' strano: si convoca la Commissione per
illustrarle il programma di iniziative per la prevenzione delle
tossicodipendenze, le si fa vedere una bozza di documento, ma non
glielo si consegna. Mi pare che in quell'occasione ci sia stato
detto: "La bozza è stata consegnata agli Assessori alla fine di
gennaio e, finché non ci dicono qualcosa in merito, noi non
possiamo farla vedere ai Consiglieri".
Assessore, prima di metterci in queste condizioni, veda di far
convocare la Commissione quando c'è qualcosa di più concreto,
perché abbiamo fatto una figuraccia tutti quanti...
(...Interruzione dell'Assessore Lanièce...)
... Ma allora il Presidente della Commissione non parla con
l'Assessore, perché, se il documento era ancora "top secret", era
del tutto inutile chiamarci per farci vedere che esisteva. Noi
vorremmo sapere quando sarà reso noto il programma di lotta alle
tossicodipendenze.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Per quanto concerne la comunità di Talapé,
tengo a precisare che con delibera n. 13363 del 9 dicembre 1988 è
stata decisa l'assegnazione della struttura alla Cooperativa
agricola San Grato di Signayes.
Successivamente, portata a termine la fase di contrattazione e
messa a punto la definizione dei reciproci rapporti, la Giunta
regionale ha approvato lo schema di contratto tra Regione e
Cooperativa. Dopo l'accordo, la Cooperativa San Grato si è
insediata ufficialmente nella struttura. Occorre ora un atto di
convenzione tra la San Grato e l'USL per la regolarizzazione dei
rapporti relativi agli aspetti gestionali degli interventi
riabilitativi, sia a livello generale sia con riferimento ai
singoli assistiti.
Oggi la comunità è in grado di accogliere, anche subito,
soggetti in regime residenziale con la necessaria gradualità. E'
ovvio che, disponendo solo di 16 posti, non può accogliere più di
16 soggetti, ma in ogni caso è già in grado di accoglierne
alcuni.
Si precisa che l'unità operativa per l'assistenza ai
tossicodipendenti è competente in ordine all'ammissione e sta
preparando gli elenchi dei soggetti che potranno essere inseriti
nella struttura. Come ho già detto, i posti sono sedici e, tenendo
nel debito conto le indicazioni dell'unità operativa, si sta
esaminando l'opportunità o meno di riservarli tutti e sedici
esclusivamente ai tossicodipendenti valdostani, in quanto
potrebbero rivelarsi oltremodo opportuni degli scambi con altre
realtà regionali, per cui sarebbe conveniente riservare alcuni
posti per tossicodipendenti provenienti da altre regioni.
Veniamo ora alla questione dell'organico dell'unità operativa. I
concorsi banditi stanno seguendo il loro normale iter ed in questi
primi mesi dell'anno ne sono già stati espletati diversi. In
particolare: hanno già preso servizio un medico ed uno psicologo,
mentre due assistenti sociali potranno iniziare il rapporto
lavorativo nei prossimi giorni; potranno altresì essere espletati
entro breve termine i concorsi relativi all'aiuto medico ed
all'assistente sociale coordinatore.
Il bando di concorso per n. 2 posti di assistente sociale
coordinatore, ruolo tecnico, presso l'USL della Valle d'Aosta è
scaduto il 17 marzo 1989 in quanto, con provvedimento del 10
gennaio, la Giunta aveva autorizzato la riapertura dei termini per
la presentazione delle domande di partecipazione. L'avviso di
riapertura era stato pubblicato per estratto nella Gazzetta
Ufficiale della Repubblica n. 8 in data 31 gennaio 1989 e la nuova
scadenza era stata fissata al 17 marzo. Le domande pervenute sono
cinque ed ora ne viene accertata la validità per preparare la
relativa delibera di ammissione; quanto prima verrà espletato anche
il concorso.
Il bando per il concorso di aiuto psichiatra era scaduto
addirittura il 7 ottobre 1988. Con delibera di Giunta del 4
novembre 1988 erano stati ammessi i candidati in regola, ma poi ci
sono stati dei problemi per formare la commissione esaminatrice.
Tali problemi sono ora superati, per cui questo sarà il primo
concorso ad essere espletato. Alcuni dei componenti la Commissione,
che erano stati sorteggiati, non hanno accettato ed hanno fatto
slittare i termini.
Il problema più importante, quello della nomina del responsabile
del servizio, non è stato ancora risolto neanche a livello di USL,
in quanto in Valle d'Aosta non ci sono persone idonee a ricoprire
tale incarico, per cui si dovrà ricorrere a personale esterno. In
questo momento ci stiamo guardando attorno per esaminare cosa c'è
sul mercato; neanche l'USL ha ancora chiesto la copertura del posto
apicale. In poche regioni, infatti, esiste la figura del primario
come responsabile dell'unità per la lotta alle tossicodipendenze,
perché di solito tale funzione è affidata ad un aiuto. Poiché però
le nostre disposizioni prevedono che tale funzione sia affidata ad
un primario, come ho detto prima ci stiamo guardando intorno per
osservare il materiale umano a disposizione ed evitare di andare
incontro ad amare sorprese. Data questa situazione rimane tuttora
valido, anche se finalizzato più alla formazione degli operatori
che al coordinamento ed al controllo dell'attività, l'apporto
professionale dei consulenti esterni.
Rispondendo alla mozione presentata a suo tempo dal Consigliere
Aloisi, avevo assunto l'impegno che, quando fosse stato pronto il
documento elaborato dalla Commissione tecnica, io sarei andato a
relazionare in merito alla Commissione competente allargata ai
Capigruppo consiliari. Questo non è avvenuto, perché tale documento
non era ancora pronto. Comunque, chi ha relazionato in sede di
Commissione consiliare non era un funzionario qualsiasi ma era il
coordinatore della Commissione tecnica, che è stato mandato proprio
perché si era pensato che si volesse fare una panoramica sulla
situazione, senza entrare nel merito del documento.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi auguro che, con un eventuale accordo tra
Assessori alla Pubblica Istruzione ed alla Sanità e Presidente
della Commissione, si riesca ad organizzare una riunione produttiva
e non si sia costretti a rinviare il tutto ad un'ulteriore riunione
per carenza di documentazione.
Le due domande dell'interpellanza avevano proprio lo scopo di
conoscere la situazione. Mi sembra che si stiano facendo dei passi
in avanti, ma questi passi vengono compiuti con una certa lentezza,
per cui io credo che si debbano accelerare le procedure che
rallentano l'effettiva operatività di queste strutture.
Per quanto concerne la figure del responsabile dell'unità
operative, io credo che si possa comunque cominciare a bandire un
concorso per verificare se ci sono delle richieste in merito. Non
so se gli attuali consulenti abbiano titoli idonei, ma forse
potrebbero partecipare anch'essi al concorso...
(...Interruzione dell'Assessore Lanièce...)
... Comunque la responsabilità di tale unità operativa va
assunta da qualcuno, perché in certe situazioni occorre assumere
delle decisioni.
Mi auguro poi che possa essere definita al più presto la
convenzione tra l'U.S.L. e la Cooperativa S. Grato per la gestione
della comunità di Talapé innanzitutto perché c'è una certa
aspettativa per tale struttura e poi perché si tratta di
verificarne concretamente il funzionamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK