Consiglio Regionale della Valle d'Aosta - Oggetto del Consiglio n. 142 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 142 del 22 ottobre 2008 - Resoconto
OGGETTO N. 142/XIII - Interpellanza: "Intendimenti in merito
alla gestione del Poligono comunale di Aosta".
Interpellanza
Preso atto che risultano presenti sul territorio regionale
alcune strutture per l'attività di esercitazione al tiro dei corpi
di polizia e affini e che talune di esse svolgono anche un ruolo
rispetto alla pratica sportiva e alla caccia;
Considerato il disagio provocato nella numerosa utenza dalle
condizioni di inagibilità di talune di queste strutture, fra cui in
particolare il Poligono di Aosta;
Appreso dagli organi di stampa che il Comune di Aosta
intenderebbe affidare all'Amministrazione regionale la gestione
dell'impianto sito in Regione Saumont, attualmente inagibile per
cause legate alla sua gestione;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) quali sono le intenzioni della Giunta rispetto alla
gestione del Poligono comunale di Aosta;
2) quali politiche si intendono adottare per garantire e
migliorare la pratica sportiva del tiro in tutte le sue variabili e
per assicurare l'esercitazione dei corpi di polizia.
F.to: Bertin - Morelli Patrizia
Président
- La parole au Conseiller Bertin.
Bertin (VdAV-R)
- Come è noto, il Poligono comunale di
Aosta, per intendersi quello situato in Regione Saumont, è
attualmente chiuso; il Sindaco Grimod ha motivato la chiusura in
modo piuttosto vago, cito da un'ANSA di qualche giorno fa:
"Ritengo che si tratta di una situazione piuttosto complessa,
nella quale è coinvolta anche l'Amministrazione regionale".
In
un primo momento, leggendo i giornali, sembrava che il Poligono non
fosse più agibile, in seguito è ridiventato agibile e attualmente
pare si voglia consentire la riapertura dell'impianto prorogando di
tre mesi l'attuale convenzione.
Al di là del fatto che gli amministratori comunali di Aosta mi
paiono decisamente confusi, ma non è soltanto legato a questo
dossier
, è una confusione un po' generale, anche
l'Amministrazione regionale non è stata particolarmente chiara
riguardo al Comune di Aosta. Nella passata legislatura infatti
sembrava volesse assumere direttamente la gestione dell'impianto,
ma poi niente. La situazione è comunque complicata e le conseguenze
potrebbero essere piuttosto gravi; in effetti, tutti coloro che
prestano servizio armato presso enti pubblici o privati sono
obbligati ad iscriversi a una sezione di tiro a segno nazionale e
devono, per mantenere il porto d'armi, seguire dei corsi ed
esercitarsi regolarmente. Coinvolge questo obbligo un numero
significativo di persone: le guardie forestali, le guardie del
parco, i guardiacaccia, gli agenti di Polizia locale, le guardie
giurate, eccetera, e una parte anche concernente il comparto unico
dell'Amministrazione regionale.
Le sezioni di tiro a segno nazionali, oltre ad essere una
federazione sportiva affiliata al CONI, sono delegazioni
dell'Unione italiana di tiro a segno, che è un ente pubblico
nazionale posto sotto la sorveglianza del Ministero della difesa e
dell'interno. Attualmente in Val d'Aosta l'unica sezione in cui si
può esercitare per ragioni professionali è quella del Poligono
comunale di Aosta. Sono dunque del tutto evidenti le conseguenze
che la chiusura del Poligono comporta per tutte le categorie sopra
citate ed è per questa ragione che vorremmo conoscere gli
intendimenti del Governo regionale riguardo al Poligono di Aosta e,
in generale, cosa l'Amministrazione regionale intende fare per
garantire e migliorare la pratica sportiva del tiro in tutte le sue
forme e per assicurare l'esercitazione dei Corpi di Polizia e delle
altre categorie che sono coinvolte da questa chiusura.
Président
- La parole au Président de la Région,
Rollandin.
Rollandin (UV)
- Grazie, Presidente.
In merito al Poligono di tiro, non posso che concordare sul
fatto che disagi siano evidenti a seguito di chiusura, riapertura o
comunque a situazioni che hanno rappresentato una incertezza
nell'ambito della possibilità dell'utilizzo dell'attuale Poligono
di tiro che - come è stato ricordato, ed è una delle ragioni
dell'incertezza per quanto riguarda l'utilizzo della stessa - ha
una duplice funzione: una per la parte sportiva (infatti è stato
richiamato che l'attività di tiro è a sua volta rappresentata in
una federazione); l'altra riguarda il discorso di tutti gli agenti
che operano a vario livello (ivi compreso quelle che sono state
ricordate per quanto riguarda l'Amministrazione regionale il Corpo
forestale, oltre che, per i Comuni, i vigili) e che devono
utilizzare un Poligono per l'esercizio e la preparazione alla loro
attività. Avevamo, già nell'incontro avvenuto con la Giunta
comunale, posto all'attenzione del Comune questo tema, tenendo
conto del fatto che c'era questa commistione nella proprietà dei
terreni nell'ambito della gestione del Poligono.
C'è un progetto per una revisione del Poligono che va nella
direzione di ampliare l'attività e renderla più disponibile,
seguendo queste indicazioni già venute dalle varie associazioni e
dalle stesse rappresentanze d'arma, e quindi, avuto conferma
dell'indirizzo anche da parte del Corpo forestale di un uso
importante della struttura, ci sembra corretto prevedere un
collegamento diretto fra Regione e Comune, cioè di arrivare ad un
accordo per la gestione che debba essere fatto dopo un intervento
di ristrutturazione generale e di ampliamento. Questo permetterà di
risolvere definitivamente il problema in quanto attualmente il
disagio, come ricordava l'interpellante, dovrebbe essere risolto
entro fine mese con una proroga di questo contratto che permetta
l'utilizzo provvisorio della struttura. La soluzione definitiva
passa però attraverso questo contratto fra Regione e Comune per la
gestione che adesso verrà esaminato nell'ambito degli accordi che
stiamo discutendo nell'insieme dei rapporti fra Comune e
Regione.
Président
- La parole au Conseiller Bertin.
Bertin (VdAV-R)
- Ringrazio il Presidente per la
risposta; pertanto vi sarà la ristrutturazione del Poligono
comunale di Aosta con le funzioni sia sportive che di tiro
obbligatorio, da quel che ho capito. Personalmente vedrei meglio
per il Poligono di Aosta forse una destinazione, una vocazione più
sportiva che di tipo obbligatorio per scopi militari, anche perché
va a situarsi, in prospettiva, in un parco pubblico. Pertanto la
vocazione in sé sarebbe - ad avviso personale - quella di lasciarlo
ad uso sportivo, che si presterebbe di più, e realizzare un
Poligono esplicitamente per le Forze di Polizia, che peraltro
avrebbe un compito giustamente regionale, non tanto del Comune di
Aosta.
Prendo atto della risposta; ne avrei preferita un'altra, ma
grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK