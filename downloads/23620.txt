Consiglio Regionale della Valle d'Aosta - Oggetto del Consiglio n. 2692 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2692 del 9 maggio 2007 - Resoconto
OGGETTO N. 2692/XII - Intenzioni circa la realizzazione di un
impianto funiviario Punta Indren/Dente di Bors.
(Interpellanza)
Interpellanza
Preso atto delle dichiarazioni del Presidente della Regione,
rilasciate ad un settimanale locale, dalle quali si evincerebbe la
volontà da parte dell'Amministrazione regionale di autorizzare il
completamento del collegamento funiviario con Alagna attraverso la
realizzazione della funivia Punta Indren - Dente di Bors;
Evidenziato che tali dichiarazioni risultano di una gravità
inaudita anche per il fatto che, a tutt'oggi, non risulta
depositato alcun progetto di collegamento funiviario e che nella
Valutazione di Impatto Ambientale non pare esistere la procedura
dello "stand-by";
Considerato che il progetto riguarda un settore di alta
quota, il cui territorio è tutelato a seguito dell'approvazione
dell'elenco dei siti proposti dall'Unione Europea come siti di
importanza comunitaria per la costituzione della rete ecologica
europea, denominata natura 2000, ai sensi della Direttiva 92/43
CEE;
Constatato che la realizzazione di un qualsiasi progetto
insistente su un SIC non deve pregiudicare l'integrità del sito e
che l'opera stessa deve essere ritenuta indispensabile per
realizzare specifici obiettivi imperativi di rilevante interesse
pubblico anche di natura sociale od economica;
Considerato, inoltre, che il territorio su cui si vorrebbe
costruire la funivia è anche Zona di Protezione Speciale (ZPS)
perché riconosciuta come area di particolare interesse per gli
elevati limiti altitudinali raggiunti dalle fanerogame (sono state
segnalate oltre 60 entità floristiche, tra specie e varietà) e che
nella delibera di approvazione viene indicato come uno dei fattori
di vulnerabilità la progettazione di ulteriori
infrastrutturazioni;
il sottoscritto Consigliere regionale
Interpella
Il Presidente della Regione per sapere:
1. quali sono i motivi che hanno spinto il Presidente della
Regione a considerare "cosa fatta" la costruzione della funivia
Punta Indren-Dente di Bors;
2. se esistono accordi tra l'Amministrazione regionale e la
Monterosa S.p.a. per "concludere l'iter per la costruzione del
troncone di funivia Punta Indren-Dente di Bors" senza presentare il
progetto agli uffici regionali competenti.
F.to: Venturella
Presidente
- La parola al Consigliere Venturella.
Venturella (Arc-VA)
- Quando si leggono i giornali,
soprattutto quelli locali e all'interno di articoli che riguardano
dei progetti, delle intenzioni, si notano delle dichiarazioni che
parrebbero essere dichiarazioni riportate alla lettera, di fronte a
queste dichiarazioni, un Consigliere dovrebbe subito, se vi fosse
la possibilità, presentare un'interrogazione, il "question time",
quello che in Parlamento è utilizzato abbastanza bene, perché non
pone tutti i problemi di termini di presentazione. Abbiamo letto su
un settimanale locale le dichiarazioni del Presidente Caveri
rispetto a un progetto dell'Amministrazione comunale di Macugnaga
sul tunnel sotto il Monte Rosa e ci siamo subito preoccupati,
perché cosa riporta...
(interruzione del Presidente della Regione, fuori
microfono)
... mi pare sia "La Vallée Notizie". Lei è in posizione quasi da
vero attore, sembra Carmelo Bene e ha lo sguardo verso il sol
dell'avvenire...
Dichiarazioni del Presidente Caveri.
"Il Presidente
Caveri..."
- riporta l'articolista -
"... rispetto a questa
ipotesi del tunnel sotto il Rosa, si è dimostrato freddino..."
,
ma cosa sembra affermare il Presidente? Dice:
"già in passato
Macugnaga aveva avanzato un progetto simile e all'epoca incontrai
le autorità vallesane che rinviarono l'iniziativa al mittente,
consigliando Macugnaga di rifare prima i loro impianti del tutto
obsoleti..."
e qui arriva la notizia che a noi - che abbiamo
presentato delle osservazioni già ad aprile 2006 alla famosa
funivia della Cresta Rossa - ci ha fatto sobbalzare, perché cosa
afferma?
"Bisogna prima pensare a finire..."
- dice -
"... il collegamento con Alagna, proprio in questi giorni si sta
concludendo l'iter della Monterosa S.p.a. per la costruzione del
troncone di funivia Punta Indren-Dente di Bors"
. Infatti cosa
dice a commento l'articolista? Dice che questo riferimento ai
progetti presentati al VIA messi in "stand-by" è anche riportato su
un altro settimanale locale non del Presidente Caveri, ma
dell'Amministratore delegato delle "Funivie Monterosa S.p.a.", che
dice:
"il secondo tronco per ora è in stand-by"
. Cosa dice
quindi l'articolo di metà aprile di questo settimanale? Dice:
"la realizzazione del secondo tronco della funivia messa in
"stand-by" nel maggio 2006 per il protrarsi dell'istruttoria del
Comitato tecnico regionale per l'ambiente per il VIA, la zona è
stata dichiarata sito di interesse comunitario e quindi in
dirittura di arrivo"
. Riferimento alle dichiarazioni del
Presidente Caveri, sul fatto che il secondo tronco è in dirittura
di arrivo.
Lei avrà apprezzato il fatto che abbiamo interpellato il
Presidente della Regione, ossia, basandoci su una dichiarazione,
abbiamo chiesto quali sono i motivi che hanno spinto il Presidente
della Regione a considerare cosa fatta la costruzione della funivia
Punta Indren-Dente di Bors. Ricordo al Consiglio che il progetto
originale presentato nel gennaio 2006 della "Monterosa S.p.a."
prevedeva 2 tronchi: il primo tronco è Passo Salati-Punta Indren,
il secondo tronco Punta Indren-Dente di Bors, ebbene il secondo
tronco non era stato presentato. Non so quale sia il termine
tecnico, ma era stato ritirato, per cui ho anche telefonato
all'Assessorato - tra l'altro, sul sito dell'Assessorato vi è
l'elenco dei progetti presentati nel 2006-2007, ho visto il
riferimento al primo tronco, ma il secondo tronco non l'ho visto -
e ho chiesto al responsabile se "Monterosa S.p.a." aveva presentato
la VIA per il secondo tronco e ho avuto risposta negativa. Ci siamo
quindi preoccupati e vogliamo sapere:
"quali sono i motivi che
hanno spinto il Presidente della Regione a considerare "cosa fatta"
la costruzione della funivia"
e
"se esistono accordi tra
l'Amministrazione regionale e la Monterosa S.p.a. per "concludere
l'iter per la costruzione del troncone di funivia Punta
Indren-Dente di Bors" senza presentare il progetto agli uffici
regionali competenti"
. È una richiesta fatta sulla base delle
dichiarazioni virgolettate del Presidente Caveri, rimaniamo in
attesa della gentile risposta.
Presidente
- La parola al Presidente della Regione,
Caveri.
Caveri (UV)
- Le consiglierei di presentare
l'interpellanza a Oriana Pecchio de "La Vallée Notizie", perché è
lei l'esegeta delle mie parole, io mi assumo sempre di fronte ai
giornalisti le mie responsabilità perché, appartenendo alla
categoria, non posso fare che come San Sebastiano, quindi le frecce
me le prendo io e non la Dott.ssa Pecchio. Quando la Dott.ssa
Pecchio mi ha telefonato, vi deve essere stato un equivoco, perché
mi riferivo a Passo Salati-Punta Indren, ossia mi riferivo
all'impianto che in queste ore è stato chiuso con un accordo assai
faticoso, su cui abbiamo lavorato in molti, riguardante l'accordo
con la "Monterosa 2000". Perché fino a quando la "Monterosa 2000"
non avesse deciso di smantellare la vecchia funivia dell'Indren,
non avremmo potuto concessionare la Passo Salati-Punta Indren. Oggi
non vi è nessuna intenzione di proseguire, vi era un problema con
gli amici di Alagna Valsesia che riguardava la possibilità di
sfruttare la pista "La Balma", che loro considerano essere
particolarmente strategica e devo dire che è sfruttabile
aggiungendo all'arrivo di Punta Indren - su questo esistono 2
ipotesi tecniche come potrebbe spiegare l'Assessore Pastoret - o
una piccola manovra, o un piccolo "skilift", quelli di Alagna
Valsesia preferirebbero avere un piccolo "skilift", questo
piccolissimo allungamento (60-80 metri) consente di raggiungere le
piste "La Balma", pertanto è vero che il secondo impianto
teoricamente era stato presentato, ma è dormiente.
Per quel che mi riguarda, ritengo che per l'attuale
soddisfacimento degli impianti di risalita sia più che sufficiente
realizzare fino a Punta Indren con questo piccolo addendo della
manovia dello "skilift". Mi dispiace quindi di aver fatto incorrere
la collega Pecchio in un errore, quello che consideravo Passo
Salati-Punta Indren lei lo ha scambiato per il proseguimento, ossia
Punta Indren verso il Bors, ma non è questa la circostanza. Ci
tengo a dire che la realizzazione Passo Salati-Punta Indren è
un'opera molto importante, abbiamo molto pazientemente con le
autorità della Valsesia raggiunto un'intesa complessiva che
consentirà di avere un completamento intelligente dei collegamenti
reciproci e devo dire che questo è qualcosa di concreto. Rispetto
all'ipotesi di Macugnaga, ho incontrato il Sindaco e gli
Amministratori di quel luogo, ma la realizzazione che loro
ipotizzano verso Zermatt è un sistema i cui costi oscillano attorno
ai 330 milioni di euro. Ho fatto loro tanti auguri, ma mi sembra
che con i "chiari di luna" attuali è meglio che ci limitiamo a
consolidare l'esistente. In effetti, Passo Salati-Punta Indren
consolida un'offerta e va a chiudere un vecchio accordo fra la
nostra Regione e il Piemonte.
Presidente
- La parola al Consigliere Venturella.
Venturella (Arc-VA)
- In un desueto linguaggio militare,
quando si incrociava una sentinella, vi era questo scambio di
battute:
"sentinella all'erta"
,
"sempre all'erta
sto"
. Qualsiasi suo "battito d'ali" che sia riportato sugli
organi di stampa, sul suo forum ora chiuso quindi è sempre
attentamente valutato, perché lei non rappresenta naturalmente solo
sé stesso, ma rappresenta la Regione Valle d'Aosta. In questo caso
abbiamo ritenuto indifferibile chiedere conto, siamo un po' più
tranquilli, ma non rilassati rispetto a questa ipotesi che lei ha
sostenuto, ossia che il progetto è dormiente. Speriamo che il sonno
di questo progetto dormiente del secondo tronco sia un sonno
eterno, perché la prosecuzione creerebbe dei gravi problemi di
salvaguardia di un sito di importanza comunitaria, in quanto il
secondo troncone andrebbe a riguardare un settore di alta quota, un
sito di importanza comunitario, deliberato dall'UE e per noi... con
una deliberazione di Giunta approvata... è diventato un "SIC" e
zona di protezione speciale. Crediamo che tale zona - che ha una
sua storia e che dovrà avere un suo futuro come piano di gestione,
che deve garantire l'integrità ambientale del sito stesso - debba
essere tutelata. Il fatto che in alcuni settori di questa Regione,
sia politici che imprenditoriali, si risponda ai cambiamenti
climatici pensando di costruire sempre più impianti e sempre più in
alto, potenziando impianti di innevamento artificiale nonostante i
seri problemi di emergenza idrica che si stanno ormai palesando con
tutta la loro pericolosità per l'economia agricola e per
l'approvvigionamento idrico delle popolazioni, presentando progetti
che pensano a sfruttare ora le parti medie dei siti glaciali e poi
si andrà fino alle punte, ci fa dire che apprendiamo con
soddisfazione che lei non aveva affatto parlato di Punta
Indren-Dente di Bors, ma aveva parlato di Passo dei Salati-Punta
Indren. Siamo soddisfatti della sua risposta, ma non rilassati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK