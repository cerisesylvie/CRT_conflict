Consiglio Regionale della Valle d'Aosta - Oggetto del Consiglio n. 2367 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2367 del 20 aprile 2023 - Resoconto
OGGETTO N. 2367/XVI - Interpellanza: "Avvio di interlocuzioni
con gli enti competenti per adeguare il bivio autostradale, tra
l'uscita di Aosta Est e prosecuzione per il Monte bianco, ad un
corretto effetto luminoso".
Bertin (Presidente) -
Punto n. 45. Ha chiesto la parola
il consigliere Distort per l'illustrazione, ne ha facoltà.
Distort (LEGA VDA) -
Ci sono questioni che rientrano
semplicemente nella dimensione del dettaglio, tra l'altro, però i
dettagli fanno la differenza. Questa è una situazione sicuramente
di dettaglio.
È indubbio che esistono tanti problemi prioritari per la Valle
d'Aosta rispetto all'illuminazione di un bivio autostradale, questo
è del tutto evidente, però è altrettanto evidente che da parecchi
anni il capoluogo regionale mostra un sistema di illuminazione che
potremmo definire critico come biglietto da visita, è questo
l'elemento importante, è come il biglietto da visita a chi lo
raggiunge in autostrada e, tra l'altro, è la maggioranza assoluta
in attesa che la linea ferroviaria permetta di guadagnare 30
secondi sulla tratta... comunque, al di là di questa divagazione,
sta di fatto che l'autostrada rimane ancora la via di accesso
prioritaria al nostro territorio e, quando ci troviamo al bivio tra
l'uscita di Aosta Est e la prosecuzione verso il Monte Bianco, ci
imbattiamo in un sistema di illuminazione del bivio e dei cartelli
indicatori consistente in una torre faro, che non solo iper
illumina il tratto, ma lo illumina pure male, creando una sorta di
ombra sui pannelli indicatori delle direzioni. Tra l'altro, in
altre occasioni avevamo già evidenziato in quest'aula attraverso la
mia voce, a nome del mio gruppo, che l'iper illuminazione è un
elemento che definisce la cattiva illuminazione, e questo è un
esempio iconico.
Questo biglietto da visita con cui noi presentiamo la via di
accesso da Aosta Est al capoluogo, se lo poniamo in confronto con
la nostra storia e con il modo nel quale la nostra storia ha
scritto e ha disegnato l'importanza delle vie di ingresso agli
spazi insediati, ci accorgiamo di una distanza infinita non solo in
termini cronologici, ma veramente dal punto di vista del
significato, dal punto di vista della sensibilità. Se noi, senza
voler fare delle divagazioni storiche, immaginiamo soltanto
l'accesso all'Augusta Praetoria che avveniva dal susseguirsi di
elementi, di costruzioni, che rivelavano l'immagine, rivelavano il
senso, rivelavano il significato dell'approccio all'insediamento,
Ponte romano, Arco, ultimi tratti di accesso e la Porta Praetoria.
Se noi immaginiamo come in antichità si sia costruita una semantica
della percezione del paesaggio e poi la mettiamo in confronto con
quello che succede oggi... tra l'altro, l'
excursus
storico
può essere anche arricchito da quello che è successo nel Medioevo,
dove le diverse figure, sia nobili, sia appartenenti a ordini
religiosi, gareggiavano a conferire al territorio proprio un
aspetto gerarchico, un aspetto comunicativo e noi oggi ci troviamo
invece ad avere delle disponibilità decisamente superiori a quelle
del passato e poi a essere ostaggio di una tecnologia che non
risponde esattamente ai requisiti, qualcosa evidentemente è andato
storto.
Noi quindi ci ritroviamo ad assegnare un modello comunicativo,
perché questo è quello che fa, un elemento di illuminazione, un
bivio, un'indicazione di uscita, la prima nomenclatura del
capoluogo, a chi percorre la strada; tutto questo, che sembra un
fatto puramente teorico, in realtà sta comunicando, sta raccontando
esattamente la percezione del paesaggio, la percezione del
capoluogo, la sensibilità con cui noi stiamo vendendo e proponendo
il nostro territorio. Sempre in tema sicuramente teorico, ma una
teoria che racconta in che modo essere pratici... Dostoevskij
diceva: "la bellezza salverà il mondo", quindi il tema
dell'estetica non è un fatto così secondario, un orpello,
l'estetica e l'apparenza rivelano la sostanza delle cose.
Il pensare quindi che questo sistema di illuminazione, che da
anni e anni esiste nel suo ruolo, sia di sicurezza per la
percorrenza stradale... perché chiaramente è un elemento di
sicurezza poter avere la chiarezza immediata, la distanza... di
qual è l'indicazione da prendere per imboccare l'uscita Aosta Est,
piuttosto che per proseguire verso il Monte Bianco, quindi la
capacità con cui i pannelli indicatori possono essere comunicativi
a distanza diventa un elemento importante, importante per la
sicurezza, oltre che dal punto di vista dell'immagine.
Io ribadisco che quest'aspetto dell'immagine è un aspetto che
non è assolutamente secondario, soprattutto in un territorio come
il nostro che vive di turismo e il turismo è costruito sulla base
dell'attrattività e l'aspetto estetico, l'aspetto di apparenza
incide tantissimo sull'attrattività di un territorio. Saper gestire
quindi questi elementi, soprattutto laddove soltanto una certa
scelta tecnologica tecnica può andare a costruire la differenza tra
una soluzione non adeguata e una buona soluzione. Questo rivela
semplicemente la nostra volontà di analizzare il territorio, di
esaminare, riconoscere sicuramente le priorità, ma nello stesso
tempo rendersi conto che, ribadisco come ho detto in apertura, i
dettagli sanno fare la differenza e attraverso i dettagli noi
comunichiamo una sensibilità che è estremamente importante.
Noi, tra l'altro, come residenti, tendiamo ad abituarci, noi ci
assuefiamo, c'è questo concetto di assuefazione, lo ripeto in
quest'altra forma per non incorrere nella conflittualità formale
del termine, però il fatto che noi ci abituiamo a delle situazioni
che non sono esteticamente di buon livello e comunicativamente
soprattutto di buon livello non vuol dire che dobbiamo perdere
attenzione a questi dettagli e non vuol dire assolutamente che
dobbiamo passarli in secondo piano.
Alla luce di queste riflessioni, a nome del gruppo Lega Vallée
d'Aoste, quindi interpelliamo il Governo regionale per sapere se è
noto e condiviso l'inadeguato effetto di illuminazione del bivio
autostradale in questione e se l'Amministrazione regionale, a
fronte delle criticità illuminotecniche prodotte dal sistema torre
faro descritto, ha dato corso a interlocuzioni con gli enti
competenti per adeguare il bivio autostradale a un corretto effetto
luminoso, comprendendo anche l'ipotesi di una sostituzione del
corpo illuminante con un nuovo dispositivo, con ottiche più idonee
e in caso con quali termini e con quali intenzioni future. Grazie
per l'attenzione e per la risposta.
Presidente -
Risponde il Presidente della Regione.
Testolin (UV) -
Non sapevo se dirlo in fondo o iniziare
con una piccola premessa, nel dire che apprezzo la sua capacità
quasi poetica di rappresentare una problematica molto semplice ma
di coinvolgere comunque ambiti, situazioni e periodi storici
differenti, è stato comunque piacevole ascoltarla. Io mi scuso in
anticipo se la mia risposta sarà molto più tecnica e un po' fredda,
come le luci del faro di cui parliamo, però vado dritto al punto,
però ci tenevo a sottolineare questa cosa e non lo faccio con
secondi fini, lo provo veramente.
Non faccio fatica però neanche a rispondere che non era noto al
Governo regionale che l'illuminazione del bivio autostradale in
questione fosse inadeguata; peraltro questa criticità non era nota
neanche alla società Autostrade Valdostane a cui, ovviamente,
abbiamo chiesto lumi. La SAV ci ha comunicato che l'impianto in
argomento è stato realizzato nel 2003 sulla scorta di un progetto
conforme alle normative stradali e illuminotecniche vigenti,
garantendo un'illuminazione omogenea dell'intera ampia area di
separazione delle due direttrici e tenendo conto che si tratta di
un'area già fortemente infrastrutturata e urbanizzata, nonché dei
vincoli derivanti dalla vicinanza dell'aeroporto. Nel corso dei
vent'anni di esercizio dell'impianto lo stesso è stato
correttamente manutenuto e si è dimostrato idoneo in termini di
corretta e omogenea illuminazione della sede autostradale e della
conseguente prevenzione di incidenti in corrispondenza della
cuspide che separa le due direttrici.
La SAV aggiunge inoltre che non sono mai state riscontrate
criticità agli effetti della sicurezza della circolazione né da
parte del concedente Ministero delle infrastrutture e dei
trasporti, nel corso di diverse visite ispettive effettuate, né da
parte della sezione di Polizia stradale che opera sulla tratta;
soprattutto non risulta in quel tratto alcun incidente occorso
durante l'orario notturno di attivazione, che era una delle cose
che mi premeva effettivamente verificare e attestare nel suddetto
impianto, né segnalazioni di criticità per l'eventuale ridotta
visibilità della segnaletica stradale.
Presidente -
Per la replica, ha chiesto la parola il
consigliere Distort.
Distort (LEGA VDA) -
Grazie presidente Testolin per la
risposta, la ringrazio anche per i complimenti che colgo con
sincerità. Le posso anticipare che, se vuole, io posso adottare
questo tipo di espressione formale un po' per tutto, d'altronde la
retorica fa parte dell'arte del persuadere. È chiaro che l'elemento
principale per persuadere è la bellezza, o comunque il concepimento
di qualcosa che riesca ad affascinare. Fortunatamente ho avuto
degli ottimi insegnanti nella mia vita, che ringrazio formalmente e
questo è quanto succede.
Comunque, detto questo, io immagino invece che cosa sarà
successo nel momento in cui quest'interpellanza è stata condivisa
con il personale di dirigenza, o funzionari, o comunque operanti
nella SAV, secondo me, si stanno chiedendo che cosa sta animando la
mia mente, probabilmente si stanno chiedendo se c'è della genialità
o della follia.
Siccome io ho un dispositivo Telepass, immagino che in qualche
modo possano attuare una sorta di indagine per capire quando passo,
quando non passo, per attuare gli opportuni scongiuri, comunque io
non volevo drammatizzare le cose, e so perfettamente che in ambito
illuminotecnico c'è un piano normativo che dà tutta una serie di
indicazioni e che non metto in dubbio che sia stato rispettato
l'aspetto normativo; quello che però è importante è che qualcuno
dovrà prendersi la responsabilità per capire, per interloquire
sulla gestione dell'ambito illuminotecnico per quanto riguarda
soprattutto la tecnica di illuminazione del paesaggio, perché
l'illuminazione del paesaggio è il modo attraverso il quale noi
presentiamo il nostro territorio in fase notturna. Immaginate
quindi un tecnico dell'illuminazione in un teatro, è fondamentale;
il tecnico di illuminazione in un film è fondamentale, perché c'è
il rapporto tra capacità di comunicazione dell'immagine, della
scena, e l'illuminazione è fondamentale, e noi dobbiamo porcelo. È
nostra competenza, vogliamo prenderlo in considerazione, non ce la
sentiamo? Qualche decisione però la dobbiamo mettere in atto,
perché se noi accettiamo supini solo ed esclusivamente un piano
normativo, noi saremo sempre e solo vittime di questa dimensione
normativa, che è una pura questione ingegneristica, di calcolo, ma
che non prenderà in considerazione tutto il resto del mondo
dell'illuminotecnica, della disciplina dell'illuminotecnica, che
parla di ottiche, di fasci, di individuazione, di gradazione
dell'illuminazione, oltre che di temperatura dei corpi illuminanti,
ma non entro nell'aspetto della temperatura, mi limito alle
ottiche.
Ribadisco però che suggerirei di andare a effettuare un
sopralluogo notturno per rendersi conto della diversa intensità
luminosa che si verifica sul bivio, quindi sulla sede stradale, e
non sui pannelli di indicazione delle direzioni.
Io mi ricordo quando una volta esisteva un nastro neon al di
sopra dei pannelli indicatori che illuminavano con il metodo
Wall Washing
i pannelli stessi, era sicuramente rudimentale
ma li illuminava in maniera indiscussa.
Ora, un'iper illuminazione data da una torre faro, dà la
possibilità di illuminare uno stadio ma sicuramente non permette
una gerarchia di illuminazione degna di un territorio che ripone
nella sua immagine un elemento della sua capacità attrattiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK