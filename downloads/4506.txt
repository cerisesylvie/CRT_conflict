Consiglio Regionale della Valle d'Aosta - Oggetto del Consiglio n. 181 del 7 aprile 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 181 del 7 aprile 1982 - Resoconto
OGGETTO N. 181/VII - LIMITAZIONE DEL NUMERO QUOTIDIANO DI
PRESTAZIONI AMBULATORIALI EFFETTUATE DAL LABORATORIO DI ANALISI
DELL'OSPEDALE DI AOSTA - (Interpellanza)
PRESIDENTE:
Do lettura dell'interpellanza presentata dal
Consigliere Carlassare:
Venuto a conoscenza del fatto che il laboratorio di analisi
dell'Ospedale a partire dal 23.2.1982, ha limitato il numero dei
pazienti ambulatoriali a n. 60, dandone avviso pubblico (TG3) solo
in data 11.3.1982;
Considerato che in epoche anteriori, in situazione di personale
e automazione inferiori all'attuale, si effettuavano prelievi in
numero di gran lunga superiore;
Constatato che non si è verificata alcuna situazione nuova di
una tale gravità da giustificare riduzione del servizio;
Tenuto conto del grave disagio al quale sono sottoposti utenti
di ogni età e spesso provenienti (a digiuno) da lontano, e del
fatto che sono sballottati tra l'Ospedale e l'Igiene e Profilassi
(che talvolta li rimanda indietro);
INTERPELLA
l'Assessore alla Sanità ed Assistenza Sociale per
sapere:
1)
Per quale motivo il primario del Laboratorio di
Analisi, dopo aver affisso in laboratorio un avviso di limitazione
a partire dal 23.2.1982 ha dato comunicazione al Capo del servizio
n. 4, al Presidente dell'U.S.L., all'Assessore alla Sanità e agli
organi di informazione solo il 10.3.1982;
2)
come sia possibile che il Primario di un servizio
di tale importanza possa, del tutto autonomamente, senza alcuna
consultazione, nè all'interno, nè all'esterno della struttura,
limitare l'accesso al servizio;
3)
come sia possibile giustificare una limitazione di
analisi in una situazione come quella del Laboratorio non certo
povera nè di personale nè di macchinari (taluni recentemente
acquistati);
4)
che cosa intende fare l'Assessore affinché tali
episodi, sempre più frequenti, non abbiano a ripetersi.
PRESIDENTE:
Il Consigliere Carlassare ha la parola per
l'illustrazione dell'interpellanza.
CARLASSARE - (Dem. Prol. - Nuova Sin. ):
Per illustrare
questa interpellanza vorrei, se me lo concedete, descrivervi una
situazione cui mi è toccato di assistere e partecipare. Ho avuto
necessità di fare delle analisi al Laboratorio di Analisi
dell'Ospedale: arrivo lì a digiuno, come tutti quelli che devono
fare dei prelievi o devono farsi analizzare le urine e mi trovo
circondato dalla gente che in genere fa questo tipo di analisi. Si
tratta in primo luogo di diabetici, donne incinte, malati di vario
genere, con vari gradi di invalidità. Naturalmente tutti sono
digiuni. Si scende nell'integrato dell'ala nuova dell'Ospedale, e
ci si trova in mezzo ad un gruppo di persone che sgomita per
riuscire ad ottenere la compilazione del bigliettino e della scheda
con cui poi si va ad effettuare il prelievo; insomma, visto che
manca sia una regolamentazione generalizzata che l'educazione, per
cui c'è sempre il furbetto, si crea una situazione di tensione,
tutti controllano chi era arrivato prima e chi dopo per non farsi
passare avanti.
Una prima riflessione che viene in mente è questa: perché non si
regolamenta il flusso facendo sedere le persone e destinando
un'impiegata alla compilazione delle schede, cosicché l'ordine
viene stabilito automaticamente e ciascuno verrà chiamato al
momento che tocca a lui? Oltretutto, le impiegate lavorano
decisamente male con un gruppo di venti, trenta persone affollate
davanti allo sportello!
Ma tornando ai fatti dell'altro giorno, ad un certo punto esce
un'impiegata dall'ufficio e dice che da quel momento si accettano
non più di venti pazienti, e distribuisce venti foglietti numerati
alle persone presenti. Momento di panico, perché tutti cercano di
prendere un biglietto; dopo questa operazione ho notato che oltre a
queste venti persone già in coda ce n'erano praticamente
altrettante escluse, le quali vociando per un motivo o per l'altro
sollevano il problema che le analisi le devono fare perché devono
prendere il posto di lavoro o perché chi arrivava da fuori c'era
già stato il mattino prima e non era riuscito a farle per altri
motivi. A quel punto interviene un medico, il quale spiega a una
dopo l'altra di queste persone non comprese tra i venti fortunati
che si sono alzati tre minuti prima o abitano 30 Km. più vicino
all'ospedale, che possono andare a farsi effettuare i prelievi al
Laboratorio di Igiene e Profilassi.
Ora mi domando come sia possibile che si verifichi un fatto di
questo genere, come sia possibile avere quella coda allo sportello,
come sia possibile che a un certo punto si intervenga e si dica che
non si fanno più analisi, quando il cartello esposto in bellavista
stabilisce che le analisi si fanno fino a una certa ora, mi pare
fino alle 9, mentre erano le 8.15 o le 8.20. Il problema va
considerato, secondo me, da due punti di vista: il primo è che
siamo di fronte a persone che hanno necessità di fare delle analisi
(non lo fanno sicuramente per piacere o per comodo loro); sono
persone che, come ho detto prima, sono digiune, e per alcuni questo
fatto è grave, perché, per i diabetici per esempio è consigliata
una precisa regolamentazione delle ore dei pasti e il saltare la
colazione o il farla più tardi può anche determinare effettivamente
delle condizioni di malessere; ci sono anche donne incinte che
stanno lì in piedi, magari mezz'ora a far la coda senza riuscire a
prenotarsi e debbono quindi andare al Laboratorio di Igiene e
Profilassi.
L'altro aspetto è quello di dare funzionalità a questo servizio,
perché io penso che si potrebbe evitare l'ammassarsi di persone
davanti allo sportello se si mettessero quattro panche e si
distribuisse un numero alle persone man mano che queste scendono in
Laboratorio; l'impiegata potrebbe chiamare un paziente alla volta,
appena disbrigata la pratica precedente e nel frattempo tutti
sarebbero comodamente seduti.
Ora, tenuto conto che da quanto mi è stato detto dai personale
medico e paramedico che opera all'interno del Laboratorio non
abbiamo una situazione di crisi per quanto riguarda il personale, o
per lo meno non una situazione più grave di tante altre volte;
tenuto conto che le apparecchiature funzionano regolarmente, anzi
c'è stata anche una maggiore automatizzazione rispetto agli anni
addietro; tenuto conto del fatto che il Primario del Laboratorio ha
comunicato con molto ritardo di aver emanato un ordine di servizio
affiggendo un cartello al vetro dello sportello dove si compilano
le schede, ho formulato le domande, contenute nell'interpellanza e
che non sto ad illustrare perché sono praticamente il senso del
discorso che ho fatto, per vedere se si prevede di riuscire a
superare questa situazione che probabilmente si può risolvere senza
una eccessiva spesa e senza un eccessivo impegno da parte
dell'Assessore o delle strutture sanitarie.
PRESIDENTE:
Risponde l'Assessore alla Sanità ed
Assistenza Sociale Rollandin. Ne ha facoltà.
ROLLANDIN - (U.V.):
Dall'esposizione che è stata fatta
dal Consigliere Carlassare, ho avuto un quadro delle persone che
aspettavano di fare le analisi: fra queste diabetici, donne incinte
ed invalidi. Ora io non metto in dubbio che tra le persone che
aspettavano ci fossero anche queste, ma per quanto riguarda i
diabetici sappiamo che gli esami vengono fatti regolarmente non al
Laboratorio dell'Ospedale, ma al Laboratorio di Igiene e
Profilassi; se c'era qualche diabetico era la prima volta che si
sottoponeva agli esami, perché a tutti gli altri vengono fatti
regolarmente. Non solo, ma siccome c'è una organizzazione di
prelievi a livello periferico, mi stupisce che il Consigliere
Carlassare abbia parlato di 30 Km., perché la distanza massima è
quella di Châtillon, e non sono 30 Km. .... INTERRUZIONE ....
Carlassare, non è il chilometro in più o in meno, possono anche
essere venti, ma faccio per dire che il discorso dei prelievi è
legato all'organizzazione che si è già data a livello dell'asse
centrale della Valle per evitare che si verifichi quel fenomeno di
cui tu parlavi, cioè l'accentramento in una struttura che è
relativamente ridotta. Questa organizzazione prevede un servizio
decentrato a Morgex, a Châtillon, a Verrès, a Pont-Saint-Martin e a
Saint-Vincent, e stiamo per creare punti di prelievo anche nelle
valli laterali, in modo da evitare che la gente debba venire
all'Ospedale di Aosta per fare i prelievi. Non solo, ma
ultimamente, ad esempio per gli anziani, si va direttamente a fare
il prelievo nelle abitazioni.
Seconda questione: tu portavi una soluzione che sarebbe
razionale, cioè anziché tenerli tutti in piedi, li facciamo
accomodare e diamo a ognuno il numero; nulla da eccepire. Ma il
discorso è risolvibile se si evita innanzitutto di fare accedere
tutti in una struttura che diventerebbe insufficiente; se tu una
mattina hai tempo e provi ad andare a vedere cosa succede negli
ambulatori che sono nell'ex ingresso dell' Ospedale, vedrai che
sono state sistemate delle panche dove puntualmente gli interessati
sono invitati a sedersi e ad aspettare il proprio turno, perché
tanto non si può passare avanti ad esempio per togliere il gesso
oppure per fare una visita ambulatoriale; eppure sono tutti
ammassati davanti alla porta, malgrado ci sia uno spazio adeguato
che è completamento vuoto, con le panche vuote, e ci sono tre
passi, misurati! Questo per dire che malgrado tutto non è così
semplice spiegare che non passa chi è più svelto o chi fa il
furbetto e cerca di infilarsi nella coda; questa, come dicevi, è
questione di educazione, ma non è mettendo un cartello "sedetevi
tutti" che si risolve il problema, perché tutti stanno in piedi e
sono convinti che chi è in piedi passa prima o cose di questo
genere.
Comunque questi sono problemi organizzativi, e penso che con il
discorso cui accennavo prima di organizzare in modo corretto il
prelievo zona per zona, si può evitare il disagio di cui parlavi,
cioè che ci sia gente che viene da una certa distanza per fare
questa operazione. Si deve però tenere presente l'altro grosso
problema di coordinare l'attività del Laboratorio di Igiene e
Profilassi con l'attività dell'Ospedale. Per inciso, è bene
precisare che adesso si stanno facendo le operazioni concorsuali,
essendo stato superato il problema di come fare i concorsi: finora
era tutto bloccato e il posto è oggi vacante, c'è un aiuto che fa
cento funzioni. Ma indipendentemente dalla copertura del posto, il.
problema è innanzitutto quello di evitare che si facciano esami
superflui; in secondo luogo, quello di individuare aree degli
esami, vale a dire: se io devo fare un normale controllo senza
scadenze, è un conto, e può essere programmato, se io devo fare
esami determinati per la diagnosi, è un altro discorso; ed ecco che
il Laboratorio dell'Ospedale deve essere essenzialmente legato a
una attività diagnostica che può portarmi un domani ad avere dei
presupposti per un ricovero. Mi spiego: se io sono andato dal
medico per avere una diagnosi e il medico per poterla fare richiede
degli esami, è giusto che io li faccia nel Laboratorio
dell'Ospedale, perché tenuto conto che le metodiche sono unificate,
se disgraziatamente a seguito della diagnosi io dovessi essere
ricoverato, ho già delle analisi fatte lì e all'esame successivo ho
un riscontro. Altrimenti, è come se arrivassi in Ospedale per la
prima volta: quindi c'è uno spreco di tempo, di denaro oltre che di
analisi. Questo è un problema essenziale; ormai sappiamo che la
tecnica nel Laboratorio di Analisi è avanzata ed evoluta; ci sono
macchine sofisticate che sono giustificate al momento in cui c'è un
notevole numero di analisi. Però le analisi vanno mirate perché,
attualmente succede che, per arrivare a certe diagnosi, vengono
richieste serie di analisi che comprendono praticamente tutti gli
esami possibili, anche quelli che non servono a niente. C'è
l'urgenza di arrivare ai cosiddetti "protocolli diagnostici", vale
a dire, a seconda del tipo di indagine che si vuole fare, deve
essere richiesta una determinata serie di esami e non tutti quelli
possibili ed immaginabili. Questo è un altro grosso spreco, ed è
un'altra delle rivendicazioni che si porta avanti a livello
nazionale; bisogna considerare che siamo l'unica Regione che non ha
ambulatori convenzionati, mentre tutte le altre Regioni spendono
miliardi per la convenzionata esterna; in Val d'Aosta si è
concentrato tutto a livello pubblico, e talvolta si notano dei
disservizi. Cercare di raggiungere una migliore organizzazione, mi
trova pienamente concorde; non solo, ma deve esserci un raccordo
tra l'attività all'interno e quella all'esterno, cioè del
Laboratorio di Igiene e Profilassi, perché altrimenti si rischia di
fare dei doppioni.
Ormai questo, per fortuna, non succede più; ma prima succedeva
che lo stesso individuo faceva l'analisi al Laboratorio d'Igiene e
Profilassi, poi ad un Laboratorio privato e poi ancora al
Laboratorio dell'Ospedale: faceva tre esami nel giro di un mese,
perché pensava sempre che non fossero fatti bene e ne faceva quindi
altri di controllo. Però poteva capitare che le condizioni di base
non fossero sempre le stesse è perciò i risultati erano diversi: la
conclusione del paziente era che le tecniche non sempre erano
corrette; perciò oltre allo spreco di denaro e di tempo, alla fine
il paziente stesso non era convinto dell'esame che gli era stato
fatto. Queste sono cose che al momento non succedono più; ci sono
però altri disguidi, core quello che ricordava il Consigliere
Carlassare, che sono risolvibili con una migliore organizzazione. A
questo proposito, teniamo anche conto di un dato di fatto
obiettivo, che nel Laboratorio dell'Ospedale le condizioni di
lavoro non sono ideali: io ho qui un pacco di grosse lettere che si
scrivono tra aiuti ed assistenti, tra assistenti e facenti
funzioni, tra facenti funzioni e primari; parlano di tutto, tranne
di lavoro; si danno delle lezioni di comportamento, si danno
dell'imbecille a vicenda, si fanno delle grosse lavate di testa
l'un con l'altro; il risultato è l'organizzazione attuale del
lavoro. E' chiaro che chi organizza un servizio deve anche
prendersi le responsabilità che ne conseguono; questo è l'aspetto
negativo di un laboratorio dove sono stati fatti dei notevoli passi
avanti, però a livello organizzativo ci sono ancora delle carenze.
Nel piano che si sta prevedendo c'è la necessità di avere, lo
ripeto, un coordinamento tra tutte le strutture che fanno le stesse
funzioni con modalità diverse, oppure all'acquisto di apparecchi
che potrebbero essere sostituiti da uno solo che fa il triplo di
esami, riducendo il numero di personale e il tempo di esecuzione;
questo è il lavoro che si sta attuando adesso in collaborazione tra
i responsabili dei due laboratori.
La situazione quindi può e deve essere migliorata in tal senso,
evitando anche che ci siano disguidi come quelli delle persone che
sbagliando vanno al Laboratorio dell'Ospedale, quando le loro
analisi devono essere fatte al Laboratorio di Igiene e
Profilassi.
Per quanto riguarda la questione degli ordini di servizio del
Primario, purtroppo nell'organizzazione di un lavoro succede anche
che vengano fatti degli ordini di servizio, seguendo una
determinata procedura che può essere più o meno accettata perché
forse non tutti concordano sul tipo di gestione del laboratorio;
sulla limitazione di analisi, io non mi preoccuperei tanto, mi
preoccuperei invece, come dicevo prima, di limitare le richieste ad
analisi giustificate, altrimenti si verificano ritardi nella
esecuzione di analisi effettivamente necessarie e urgenti: questo è
quello che accade adesso, perché molti medici purtroppo, lo ripeto,
per un mal di testa richiedono l'esame del sangue completo come se
uno dovesse essere operato il giorno dopo, senza magari nemmeno
ritirarle.
All'Ospedale, tu lo sai, ci sono delle analisi già fatte che poi
non vengono ritirate, quindi non sono utilizzate. Se ci fosse un
risparmio in questo senso, e penso che ci potrebbe essere,
sarebbero evitati questi disguidi di attesa e potrebbero essere più
funzionali le apparecchiature che attualmente sono già in
dotazione.
Per quanto riguarda la domanda sul concorso per il posto di
Primario, posso dire che sono già state fissate le date per
l'esecuzione delle prove.
PRESIDENTE:
La parola al Consigliere Carlassare per la
replica.
CARLASSARE - (Dem. Prol. - Nuova Sin. ):
Intanto vorrei
precisare che non è che i malati che accedono al Laboratorio di
Analisi dell'Ospedale sbagliano, perché nessuno gli ha detto dove
andare .... INTERRUZIONE .... Sì, sì, succede anche questo, però ti
assicuro che in quel caso nessuno gli aveva detto di andare al
Laboratorio di Igiene e Profilassi perché sennò questi ci sarebbero
andati per conto loro; io ho assistito alla discussione con i
medici che spiegavano dov'è il Laboratorio di Igiene e Profilassi,
e nessuno dei presenti era stato invitato, o gli era stato indicato
di andare al Laboratorio d'Igiene e Profilassi; questa è una
carenza esterna da regolamentare.
Il problema che io voglio sottolineare è che dal punto di vista
organizzativo - e l'hai riconosciuto - si potrebbe fare di meglio;
io ti assicuro che questi stessi malati appena hanno ricevuto lo
scontrino per fare poi successivamente il prelievo, stanno seduti
tranquillamente nelle panche che ci sono nella sala adiacente e
aspettano di essere chiamati per voce dall'infermiera che fa il
prelievo; non è che si accalcano, perché hanno un numero, hanno una
loro scheda precisa e devono solo stare in attesa di essere
chiamati. Come si potrebbe risolvere, e proprio banalmente, questo
problema? Tu hai detto che non stanno seduti; se uno non vuole
stare seduto, starà in piedi, sono affari suoi, però,
semplicemente, si può distaccare per due ore, dalle 7 alle 9,
un'infermiera generica o una qualsiasi altra persona che dia il
numero progressivo via via che la gente arriva, avvertendo che
possono sedersi e che al loro turno .... INTERRUZIONE .... Sì, ma
il problema c'era ugualmente, con tutta quella gente accalcata
davanti allo sportello; secondo me, col sistema del numerino, se si
mette una panca, le persone stanno sedute lì finchè non vengono
chiamate. Non so se tu ci sei mai andato, ma io quando ero
ragazzino andavo a fare la doccia, visto che non avevo la doccia ed
il bagno in casa, nei bagni pubblici, e lì le persone venivano
chiamate con il loro numero; uno andava, prendeva il suo numeretto,
e se c'era tanta gente andava a farsi un giro; così succedeva che
se avevano già chiamato il tuo numero rientravi in fondo alla coda:
è un sistema semplicissimo, e pensate che c'erano centinaia,
migliaia di persone mentre di bagni pubblici ce n'erano pochissimi.
Era un sistema estremamente lineare, senza nessun costo.
C'è poi un altro aspetto: è vero, che si deve coordinare, che
non debbono esserci doppioni, che le analisi debbono essere mirate
e non generalizzate, sono perfettamente d'accordo, però non si può
far ricadere su quel- le persone colpe non loro! Se è vero che vi
erano anche persone molto prestanti, devo dire però che vi erano
persone di salute malferma, malati che, tutto sommato, sono anche i
più rispettosi
e
timorosi nei confronti dell'autorità che le
spedisce da un Laboratorio all'altro, non mostrando nei loro
confronti quel rispetto che loro invece hanno nei confronti della
struttura sanitaria.
E così, senza grosse difficoltà, si potrebbero risolvere altri
piccoli inconvenienti: se per motivi che io non sto a sindacare non
si possono fare più di 60 esami, quando si arriva al 60°
bigliettino staccato, si potrebbe dire subito agli altri di
servirsi di un'altra struttura senza far fare mezz'ora di coda
inutilmente!
PRESIDENTE:
Passiamo alla trattazione dell'oggetto
iscritto al n. 12 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK