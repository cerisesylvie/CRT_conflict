Consiglio Regionale della Valle d'Aosta - Oggetto del Consiglio n. 2958 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2958 del 19 settembre 2007 - Resoconto
OGGETTO N. 2958/XII - Problematiche relative a progetti di
derivazione di acque nei Comuni di Cogne e Valsavarenche.
(Interrogazione)
Interrogazione
Appreso dello svolgimento di una Conferenza di servizi in
sede istruttoria per una prima analisi di un progetto di doppia
derivazione delle acque dei torrenti Grand Eyvia e Savara e di
costruzione di un bacino idroelettrico in loc.
Fontaines a
Cogne;
Considerato che l'introduzione all'argomento è stata condotta
per una buona parte dal Presidente della CVA, peraltro non invitato
alla stessa Conferenza ma solo informato;
Constatato che l'originale comportamento del Presidente della
Compagnia, unito alla mancata presa di posizione di chi avrebbe
dovuto garantire la correttezza (almeno formale) delle modalità di
svolgimento della riunione, pongono ulteriori e pressanti
interrogativi sul potere di ingerenza che il mondo "politico" ha
sulle attività delle aziende pubbliche a carattere economico e di
riflesso sul grado di autonomia che effettivamente possiedono gli
apparati sia aziendali che regionali;
Rilevato infine che a tale riunione, inspiegabilmente, non
era stato invitato il Sindaco di Valsavarenche;
i sottoscritti Consiglieri regionali
Interrogano
l'Assessore competente per sapere:
1) attraverso quali criteri vengono stabiliti i destinatari
delle convocazioni;
2) se gli interventi in premessa sono inseriti nel piano
energetico regionale;
3) se esistono altre richieste di derivazione nei tratti dei
torrenti interessati all'invaso e alle nuove prese di
captazione.
F.to: Venturella - Squarzino Secondina - Bortot
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- La "CVA" ha segnalato al Dipartimento
territorio, ambiente e risorse idriche, con nota dell'8 agosto, di
aver in corso di valutazione la possibilità di realizzare un bacino
di regolazione sul torrente Grand Eyvia, in località Les Fontaines
in Comune di Cogne, bacino che dovrebbe avere una capacità di
invaso di circa 100.000 metri cubi: questo dovrebbe servire per
adeguare l'impianto idroelettrico di Chavonne e aumentarne
l'efficienza in termini di produttività. La "CVA" ha quindi
richiesto di poter illustrare le proprie necessità e recepire tutte
le osservazioni in merito utili per l'iter progettuale. Ricordo
come la legge sulla conferenza dei servizi prevede che questa non
risponda solo all'esigenza di accelerare i tempi del procedimento,
rendendo contestuali le determinazioni spettanti a ciascuna
amministrazione, ma anche alla possibilità di consentire dialogo e
reciproca interlocuzione quale strumento idoneo a sviluppare e
rendere effettiva la cooperazione in vista di obiettivi comuni. La
conferenza viene così ad assumere il rilievo di un metodo che
caratterizza il procedimento di raccolta, di valutazione e di
espressione dei diversi interessi e come tale sicuramente
auspicabile per la valutazione preliminare di progetti che possono
avere un forte impatto sul territorio. In data 13 agosto il
Coordinatore del Dipartimento territorio, ambiente e risorse
idriche ha quindi convocato per il 27 agosto una conferenza dei
servizi istruttoria per esaminare l'idea progettuale della
"CVA".
Con riferimento al primo quesito, faccio presente che alla
conferenza sono stati inviati i rappresentanti di tutte le
strutture regionali, degli enti e delle agenzie che dovranno
esprimere un parere nel corso dell'istruttoria di approvazione del
progetto se e quando questo sarà presentato. Tali soggetti hanno
quindi fornito tutte le indicazioni e le valutazioni di fattibilità
preliminari utili alla "CVA" a predisporre una progettazione
coerente con le indicazioni e le esigenze manifestate. Alla
conferenza è stato poi invitato il solo Sindaco di Cogne, sul cui
territorio è ipotizzata la realizzazione del bacino e nel corso
della presentazione del progetto i tecnici "CVA" hanno evidenziato
come la riorganizzazione delle opere di derivazione di acqua che
afferiscono alla centrale di Champagne avrebbe interessato anche
una presa sul torrente Savara in Comune di Valsavarenche. La "CVA",
quale soggetto promotore, ha ricevuto la nota di convocazione alla
conferenza dei servizi per conoscenza e per essere resa informata
della data di svolgimento della conferenza, tra l'altro concordata
con questa, pur essendo ben specificato nel testo che avrebbe in
tale data dovuto presentare il progetto che intende realizzare e
fornire le indicazioni tecniche per la sua caratterizzazione che si
sarebbero rese necessarie. Nelle premesse dell'interrogazione viene
definito come originale il comportamento del Presidente della "CVA"
che ha introdotto l'argomento e viene criticato il comportamento di
chi doveva garantire "la correttezza - almeno formale - delle
modalità di svolgimento della riunione". La conferenza dei servizi
è stata condotta dal Coordinatore del Dipartimento territorio,
ambiente e risorse idriche che ha illustrato le motivazioni della
riunione e ha poi lasciato alla "CVA" la descrizione dell'idea
progettuale, oggetto della riunione stessa, come era ben chiarito
nella nota di convocazione e come peraltro adesso ho ricordato. Il
Presidente della "CVA" ha quindi "introdotto" il progetto
illustrando come esso si inserisca nel quadro di iniziative della
"CVA" per incrementare l'efficienza del sistema elettrico
regionale, fornendo quindi alcune indicazioni sugli obiettivi che
si pone il progetto stesso. La descrizione delle opere previste, il
loro dimensionamento e le misure di mitigazioni degli impatti sono
invece state descritte dai tecnici della "CVA" quando il Presidente
aveva già lasciato la riunione dopo circa 20 minuti dal suo inizio,
senza quindi partecipare all'intera conferenza dei servizi, né alle
sue conclusioni, dichiarando che gli aspetti tecnici dovevano
essere visti e approfonditi tra i tecnici. Lo svolgimento della
riunione è stato pertanto del tutto trasparente e corretto non solo
formalmente, ma anche dal punto di vista sostanziale, permettendo
ai diversi soggetti intervenuti di illustrare i propri dubbi e le
proprie esigenze senza la preoccupazione di un progetto già redatto
o di scadenze vincolanti dal punto di vista temporale.
Rispetto al secondo quesito, il Piano energetico regionale del
2003 non individua puntualmente tutti gli interventi da realizzare,
ma cita solo quelli per i quali era stata presentata una richiesta
e manifestato un interesse. Il progetto del quale stiamo discutendo
si presenta come un potenziamento di una derivazione già in atto al
servizio di una centrale esistente e nel paragrafo 6.2.1 - dove si
esaminano le fonti energetiche alternative - gli interventi
derivanti sul parco impianti esistente sono definiti come
auspicabili in quanto massimizzano l'efficienza del sistema nel suo
complesso. Le caratteristiche del progetto presentato sono quindi
coerenti con il Piano energetico e nel corso della conferenza dei
servizi sono state fornite indicazioni specifiche per verificare e
attuare la coerenza anche con gli altri strumenti di pianificazione
territoriale regionale e con il Piano di tutela delle acque in
particolare.
Rispetto al terzo quesito, per il tratto a valle della
derivazione di acqua dall'invaso proposto sono state presentate 3
richieste di captazione: 1 della "CVA" per una potenza di 5.437 kW
e 2 di altre società private per una potenza rispettivamente di
2.930 kW e di 8.090 kW.
Président
- La parole au Conseiller Secrétaire
Venturella.
Venturella (Arc-VA)
- L'interrogazione attiene a 2
criticità, nonostante la risposta dell'Assessore Cerise: la prima è
su cosa s'intenda per conferenza dei servizi, perché lei ha
ragione, Assessore, quando dice che la conferenza dei servizi
potrebbe essere utilizzata come strumento principe per la
condivisione delle idee che hanno le amministrazioni di diverso
livello sulle progettazioni in generale - ed è un dialogo che deve
essere fatto precedentemente fra amministrazioni, serve per
"oliare" bene i meccanismi amministrativi per poi poter velocemente
andare a conclusione -, questa potrebbe essere una cosa positiva,
ma, quando in una conferenza di servizi, che è essenzialmente un
dialogo fra tecnici e amministratori di enti locali, si inserisce
invece il Presidente della "CVA", come a voler significare che
dietro questo progetto esiste una precisa volontà di portarlo
avanti... questo è sembrato essere un intervento in fuori gioco, un
intervento quasi di assunzione di forte responsabilità senza
esserne né il soggetto, né l'oggetto. In definitiva è sembrato che
vi fosse una specie di pressione - volontaria o involontaria questo
non lo sappiamo - nei confronti dei diversi responsabili dei
servizi, da parte di chi è stato nominato della politica in "CVA" e
questo è un primo problema: su chi fa che cosa. Per conferenza dei
servizi abbiamo sempre inteso un incontro, uno scambio di opinioni
fra tecnici, casomai all'interno vi sono i responsabili degli enti
locali interessati agli interventi, mai e poi mai credo sia stato
organizzato un incontro anche con i rappresentanti politici; sembra
questa un'indebita ingerenza e sembra questo un originale
comportamento.
Veniamo poi al progetto. Il progetto prevede un invaso che sì è
stato dichiarato come potenziamento, ma l'invaso è costruito "ex
novo", è un invaso di 100.000 metri cubi in un territorio che è
parte importante e sfiora il territorio di un'area protetta o
tutelata. È un intervento che ha una sua caratteristica
particolare, che avrà delle ricadute. Sappiamo che per qualche
servizio, proprio perché si è da parte del Presidente di "CVA"
dichiarato che un soggetto era già stato sentito, vi è stata una
correzione, in quanto era stato sentito in maniera molto informale.
Crediamo che vi sia stata in generale una deviazione dei
comportamenti verso un comportamento che non è né illegittimo, né
non corretto, ma molto originale, che in definitiva la dice lunga
sul potere effettivo di ingerenza che ha il mondo politico sia
sugli apparati aziendali, sia su quelli regionali. Solleviamo in
questo Consiglio la nostra estrema preoccupazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK