Consiglio Regionale della Valle d'Aosta - Oggetto del Consiglio n. 125 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 125 del 11 marzo 1981 - Resoconto
OGGETTO N. 125/81 - DISEGNO DI LEGGE CONCERNENTE: "NUOVE NORME
PER LA CONCESSIONE DELL'INDENNITÀ GIORNALIERA PER RICOVERO
OSPEDALIERO A FAVORE DEI COLTIVATORI DIRETTI, DEGLI ARTIGIANI E
DEGLI ESERCENTI ATTIVITÀ COMMERCIALI".
Relazione
Con legge regionale 5 giugno 1974, n. 16 è stata prevista la
concessione di una indennità giornaliera, in caso di ricovero
ospedaliero per malattia, alle unità attive dei coltivatori diretti
ed agli artigiani, titolari d'impresa e rispettivi
collaboratori.
La successiva legge regionale 20 giugno 1978, n. 45, ha
esteso tale indennità ai commercianti e ai loro collaboratori
d'impresa.
Per fruire del beneficio assistenziale è stato fissato il
requisito dell'iscrizione dei lavoratori autonomi alle rispettive
casse mutue di malattia.
È noto che, in applicazione dell'articolo 1 del decreto legge
1° luglio 1980, n. 285, convertito con modificazioni nella legge 8
agosto 1980, n. 441, è cessata l'attività di assistenza sanitaria
da parte degli enti mutualistici e quindi anche la tenuta dello
schedario dei rispettivi iscritti.
Di conseguenza si rende necessario prevedere nuovi requisiti
amministrativi di assistibilità per gli aventi titolo all'indennità
giornaliera.
Nell'occasione di dover modificare le norme regionali in
materia, la Giunta regionale ritiene di proporre un nuovo testo di
legge unificato che, pur mantenendo i contenuti fondamentali già
fissati dalle precedenti leggi, introduce quei perfezionamenti
integrativi che scaturiscono dall'esperienza di applicazione della
precedente legislazione.
Tali modificazioni integrative consistono:
1°) nell'ammissione all'indennità giornaliera dei pazienti
ricoverati, oltre che per malattia, anche in seguito ad incidenti
per i quali non vi sia responsabilità di terzi;
2°) nell'escludere dal beneficio i ricoverati per la cura
della tbc o per infortunio agricolo, nei quali casi operano altre
leggi regionali, rispettivamente la n. 42 del 20 agosto 1976 e la
n. 30 del 31 agosto 1972 e successive modificazioni;
3°) nel prolungare a sei mesi dalla data di dimissione
ospedaliera, anziché a due mesi, il termine per la presentazione
delle domande di indennità;
4°) nel prevedere la possibilità di liquidare agli eredi
l'indennità giornaliera, nel caso di sopravvenuto decesso del
paziente.
Quanto sopra premesso, la Giunta regionale propone che il
Consiglio regionale approvi l'allegato disegno di legge regionale
recante: "Nuove norme per la concessione dell'indennità giornaliera
per ricovero ospedaliero a favore dei coltivatori diretti, degli
artigiani e degli esercenti attività commerciali".
Presidente
- Colleghi Consiglieri, io darei la parola
all'Assessore Rollandin per l'illustrazione, tenendo conto che c'è
il parere della Commissione Consiliare per la Sicurezza
Sociale.
Lo dico subito in modo che se ci sono in sede di discussione
generale delle obiezioni, queste vengano fatte in sede di
discussione generale stessa; all'art. 4 una proposta di emendamento
che viene dalla Commissione.
La parola all'Assessore alla Sanità ed Assistenza Sociale,
Rollandin, per l'illustrazione.
Rollandin (UV)
- Nella relazione si dice che con legge
regionale n. 16 del 5.6.1974 era prevista una concessione di
indennità giornaliera per ricovero ospedaliero per malattia alle
unità attive dei coltivatori diretti, artigiani, titolari di
impresa e ai rispettivi collaboratori.
Questa norma era stata estesa, con legge successiva - la n. 45 -
anche ai commercianti e ai loro collaboratori d'impresa.
Per avere la possibilità di fruire di questo beneficio
assistenziale era necessario il requisito di iscrizione alle casse
mutue che, come è noto, sono state abolite. Per l'applicazione
corretta dell'art. 1 del decreto 285, poi modificato in legge n.
441, è cessata l'attività di assistenza sanitaria da parte degli
Enti mutualistici in base alle categorie e secondo il tipo di
lavoro.
Di conseguenza era necessario rivedere la normativa delle leggi
esistenti. Ma la parte sostanziale di questa legge tiene conto
dell'esigenza, più volte fatta presente da parte degli interessati,
di avere un margine di tempo superiore per presentare l'istanza per
il riconoscimento di questa indennità riconosciuta, perché il
termine previsto antecedentemente - cioè i 60 giorni - era troppo
ristretto. Difatti le modificazioni principali consistono
nell'ammissione all'indennità giornaliera dei pazienti ricoverati
oltre che per malattia, come lo era finora nelle norme delle leggi
che ho richiamato prima, anche in seguito ad incidente dove non vi
siano responsabilità di terzi, cioè dove non ricadano già sotto le
previdenze delle forme assistenziali delle leggi vigenti;
nell'escludere poi dal beneficio i ricoverati per la cura della tbc
o infortunio agricolo, per i quali operano le leggi regionali di
previdenza integrativa a quelle statali. Queste modificazioni
consistono anche nel prolungare a sei mesi dalla data di dimissione
ospedaliera, anziché ai due mesi previsti in precedenza, il termine
per la presentazione delle domande di indennità, proprio per
favorire quella richiesta che menzionavo prima; ed infine nel
prevedere la possibilità di liquidare agli eredi l'indennità
giornaliera nel caso di sopravvento decesso del paziente, casi che
purtroppo ci troviamo ad affrontare in quanto sovente, quando i
parenti dell'assistito deceduto presentavano istanza per
l'ottenimento dell'indennità, questa non poteva essere elargita
perché questo caso non era previsto dalla normativa.
Quindi penso che i 4 punti che ho ricordato siano essenziali e
sostanziali, e vadano incontro alle esigenze delle categorie
interessate, formate interamente da lavoratori che svolgono varie
attività, e possano supplire ad alcune deficienze delle leggi che
ho citato prima.
Per il resto la normativa è abbastanza semplice e non penso che
abbisogni di ulteriori spiegazioni.
Presidente
- È aperta la discussione generale. Ha chiesto
di parlare il Consigliere Minuzzo, ne ha facoltà.
Minuzzo (PSDI)
- Bisogna dire che è apprezzabile
l'impegno dell'Assessore per far sì che gli artigiani, i
commercianti, gli agricoltori vengano agevolati soprattutto, come
ha sottolineato l'Assessore , nei tempi di presentazione della
domanda per quest'indennità.
Volevo chiedere all'Assessore se era possibile introdurre
all'art. 4 un meccanismo tale per cui questo rimborso di indennità
venga effettuato, diciamo così, automaticamente. Siccome per il
ricovero è necessaria un'impegnativa, sia per il ricovero che poi
per la degenza, a cui segue poi la dimissione dall'istituto
ospedaliero, chiedevo, a titolo informativo e senza voler creare
grossi problemi, se non vi è la possibilità di introdurre un
meccanismo per cui questa indennità fosse corrisposta senza la
necessità di dover presentare delle domande, in quanto chiaramente
il tempo di ricovero è documentato, perciò una persona non potrà
avere delle indennità che non le spettano, in quanto c'è
l'impegnativa di ricovero ed il successivo documento di dimissioni
dall'istituto ospedaliero.
Presidente
- Ci sono altri in sede di discussione
generale? Ha chiesto di parlare il Consigliere De Grandis, ne ha
facoltà.
De Grandis (PRI)
- Se non ho compreso male, si tratta di
erogare un'indennità giornaliera ai coltivatori diretti, agli
artigiani, ai commercianti quando, per effetto di un ricovero
ospedaliero dovuto a malattia o incidenti non cautelati da altre
forme di tutela, subiscono una perdita economica, nel senso che non
hanno più la capacità di produrre il loro reddito.
Se così stanno le cose, mi sembrerebbe opportuno che questa
indennità fosse ancorata alla dichiarazione IRPEF di queste
categorie. Vale a dire che non mi sembra corretto che un
commerciante, un artigiano, un coltivatore diretto che non ha
reddito, per effetto del fatto che è ricoverato in ospedale, ne
acquisisca uno che lavorando non ha.
Allora vorrei che l'art. 2 fosse emendato in questo senso:
l'indennità giornaliera è prevista in misura pari a un trecentesimo
del reddito denunciato con la dichiarazione IRPEF dell'anno
precedente, la cui misura massima può essere fissata in base
all'art. 213 del T.U. del 1924; questa potrebbe essere una strada.
Oppure, per dare un carattere più equo a questo tipo di indennizzo,
rapportare a un trecentesimo l'indennità giornaliera e fissare un
limite più elevato all'indennizzo di quello che è previsto da
questo tipo di legge.
Questo mi sembrerebbe un modo di procedere più morale per
indennizzare chi in effetti subisce il danno di non poter produrre
il proprio redito per malattia o per un qualsivoglia incidente che
lo costringe in ospedale. Ma evitiamo di premiare i furbi: in tempi
in cui evadere è diventata una norma di cui ci si vanta credo che
scoraggiare forme di questo tipo, ed in qualunque occasione, sia
opportuno. Non voglio certamente dire che i coltivatori diretti, i
commercianti e gli artigiani siano per antonomasia degli evasori
fiscali, me ne guardo bene, però ce ne sono anche in queste
categorie, e credo che questi casi non debbano essere premiati.
Presidente
- Altri che chiedono la parola? Il Consigliere
De Grandis è pregato di formalizzare l'emendamento. Altri che
chiedono la parola?
L'Assessore alla Sanità ed Assistenza Sociale, Rollandin, ha
facoltà di parlare, non per la conclusione della discussione
generale, ma sulla proposta De Grandis, che si riserva di
formalizzarla.
Rollandin (UV)
- Penso che le osservazioni avanzate dal
Consigliere Minuzzo e dal Consigliere De Grandis siano in antitesi:
mentre da una parte c'è la proposta della massima semplificazione,
dall'altra c'è la proposta non dico di complicare, comunque di
adoperarsi al massimo perché questo indennizzo sia ancorato a dei
parametri che possono avere una loro giustificazione. Minuzzo
infatti diceva che l'indennizzo dovrebbe essere automatico per una
persona che vada in ospedale, abbia la dichiarazione di ricovero
del medico, la presenti e ottenga quindi automaticamente il
rilascio di questa indennità. Questo non viene fatto, e quando si è
alzato De Grandis pensavo che volesse già rispondere, perché
essendo stato all'INAIL da tempo sa quale sia la prassi
seguita.
Noi facevamo affidamento per la liquidazione sugli accertamenti
che venivano effettuati anche con quella procedura tramite l'INAIL,
per evitare che ci fossero - non voglio rubare terminologie - i
classici furbi che ne facevano domanda pur sapendo di non averne
diritto perché già godevano di altre previdenze. E senza questo
controllo che, come dicevo, nell'art. 4 riduciamo al minimo, non è
possibile, perché al livello ospedaliero si rifiutano di fare
questo controllo che effettivamente sarebbe funzionale, cioè il
fatto di prevedere che fosse rilasciato, al momento della
dimissione ospedaliera, un attestato che verifichi se il ricovero è
di fatto legato ad una causa - infortunio sul lavoro che è già
previsto sotto altre voci - oppure è al di fuori e quindi legato ad
una normativa che ha compreso queste eventualità.
Purtroppo questo non è possibile, e quindi di solito gli
accertamenti seguono questa trafila e si cerca di semplificare al
massimo la procedura: viene richiesta l'iscrizione allo SCAU (?) o
alle altre forme; difatti è stato presentato anche un emendamento
proprio per tener conto di questo aggancio con un minimo di
controllo.
Dalla parte opposta c'è la richiesta del Consigliere De Grandis
che - penso un po' per deformazione professionale - vuole
agganciare una Normativa regionale alle liquidazioni di indennità
INAIL, richiamandosi all'art. 213 ed al trecentesimo per stabilire
le indennità. Io non voglio entrare in quelle che sono le norme,
per carità, rispettabilissime, però dico che le pratiche che
vengono espletate - che tengono conto di questi casi il cui numero
è abbastanza limitato seguendo quell'accertamento che già facciamo
- dicevo, l'attestato che viene fatto e l'indennità che viene data
pensiamo che seguano un determinato indirizzo che è quello di dare,
per quel periodo, un indennizzo per la perdita di capacità
lavorativa. Non penso che si verifichi il caso per cui una persona,
stando all'ospedale, guadagni di più di quello che guadagnava
lavorando.
Al livello di agricoltura è difficile formalizzare in termini
precisi la diaria, così come è difficile al livello di commercio,
mentre nel caso del lavoratore dipendente la divisione matematica
ti può dare la diaria in termini abbastanza esatti; al limite
dovremmo essere rigorosi fino ad andare al periodo di produzione,
perché se ci si ammala nel periodo in cui il lavoro è intenso, se
per l'agricoltore o per il commerciante coincide con un determinato
periodo di attività più elevata, la perdita è maggiore.
Per dire che una sperequazione, comunque la si articoli, diventa
sempre estremamente difficile, anche con questo aggancio; capisco
l'aggancio all'IRPEF per verificare la somma guadagnata, ma qui non
si tratta di aggancio alla dichiarazione IRPEF. A nostro avviso è
corretto dare quest'indennità - che ha subito diversi aggiornamenti
perché è agganciata ad una determinata scala progressiva - che
dovrebbe, ripeto, essere abbastanza equa per queste categorie,
tenendo conto del fatto che prendiamo in considerazione il periodo
di ricovero ospedaliero.
Chiaramente, se lo avessi saputo prima, avrei potuto fare dei
confronti, perché a questo livello non so dire e non so fare delle
cifre su quella che potrebbe essere questa quantificazione, però
ritengo che, se questo dovesse essere fatto, non si arriverebbe
comunque ad una situazione di equità.
Noi riteniamo che come è parametrato al momento attuale
l'indennizzo sia abbastanza valido; mi riservo di fare questi
conteggi ed eventualmente apportare delle modifiche. Al momento
attuale non sono in grado di dare delle quantificazioni, e infatti
non è stata toccata la parte finanziaria per quanto riguarda la
normativa che assegna il quid, ma è stato rivisto il periodo, quei
punti; per il resto sono state solo riprese le varie leggi. Quindi
non so dare delle differenziazioni; non so se il Consigliere De
Grandis ha fatto dei calcoli su quali differenze risulterebbero
facendo un calcolo a campione, perché in questo caso è molto
difficile dal momento che si tratta di lavoratori autonomi per cui
non si può prendere in esame la busta paga e fare un parametro.
Almeno, quando mi sono avventurato in questo tipo di inventario mi
sono reso conto che ci sono delle difficoltà estreme; in
particolare, quando abbiamo voluto trovare dei parametri per certi
tipi di assistenza, anche ospedaliera, ci siamo resi conto che è
molto difficile arrivare a delle categorie che siano riportabili in
legge, perché molto sovente si diventa penalizzanti rispetto a
delle situazioni che poi di fatto analizzate, caso per caso, sono
abbastanza chiare. Con questo non voglio dire che l'osservazione
non sia giusta: ripeto, non ho elementi sufficienti per
formalizzare questo emendamento.
Non so se il Consigliere De Grandis può accettare queste
giustificazioni.
Presidente
- Ha chiesto di parlare il Consigliere De
Grandis ancora sulla discussione generale, ne ha facoltà.
De Grandis (PRI)
- Mi stanno bene alcuni chiarimenti
forniti dall'Assessore Rollandin, e dal canto mio mi scuso se non
ero presente all'ultima riunione pre-consiliare, per cause
indipendenti dalla mia volontà. Poi ho dovuto assentarmi da Aosta,
quindi non mi è stato possibile parlare prima di questo
problema.
In effetti non sono nemmeno io documentato su quello che è il
costo di questo testo di legge, e delle eventuali modifiche,
ragione per cui non mi sento di insistere nell'emendamento.
Però, siccome ritengo che la strada sia quella giusta, mi
riservo, dopo avere avuto dall'Assessore Rollandin una serie di
dati che mi interessano e aver fatto ricerche - d'altro lato - per
conto mio, eventualmente in un secondo tempo di proporre una
modifica al testo di legge, che per adesso lascio passare.
Presidente
- Colleghi, ci sono altri che intendono
prendere la parola? Non ci sono altri che chiedono la parola,
possiamo passare all'articolato.
Presidente
- Do lettura dell'art. 1.
Articolo 1
Alle unità attive dei coltivatori diretti, agli artigiani,
titolari d'impresa e rispettivi collaboratori; agli esercenti
attività commerciali, titolari e collaboratori d'impresa, è
corrisposta un'indennità giornaliera per ricovero ospedaliero
dipendente da malattia oppure da incidente per il quale non vi sia
responsabilità di terzi.
Sono esclusi i ricoveri ospedalieri per la cura della
tubercolosi o per infortuni sul lavoro per i quali provvedano altre
leggi.
Presidente
- Sull'art. 1 c'è qualche Collega che intende
prendere la parola? Nessuno intende prendere la parola.
Ci sono dichiarazioni di voto? Non ce ne sono.
Metto in approvazione l'art. 1.
Il Consiglio approva all'unanimità.
Presidente
- Do lettura dell'art. 2.
Articolo 2
L'importo della indennità giornaliera è parificata a quella
dovuta ai lavoratori in agricoltura per inabilità assoluta, per
infortunio sul lavoro, di cui all'art. 213 del D.P.R. 30 giugno
1965, n. 1124 e successive modificazioni.
L'importo è adeguato automaticamente ogni triennio, a norma
dell'art. 234 del soprarichiamato D.P.R.
Presidente
- Metto in approvazione l'art. 2.
Il Consiglio approva (con l'astensione del Consigliere De
Grandis)
Presidente
- Do lettura dell'art. 3.
Articolo 3
L'indennità giornaliera è concessa a partire dal quarto
giorno successivo a quello in cui è occorso il ricovero ospedaliero
e per un periodo massimo di centoottanta giorni di degenza
nell'anno solare.
Essa è liquidata in una unica soluzione, salvo che il
ricovero ospedaliero si protragga oltre il novantesimo giorno, nel
qual caso la liquidazione del beneficio può avvenire a trimestri
posticipati.
In caso di decesso dell'assistibile, l'indennità maturata può
essere corrisposta agli eredi, previa presentazione della
documentazione prescritta dalle norme che regolano le
successioni.
L'indennità giornaliera è concessa con deliberazione della
Giunta regionale, su proposta dell'Assessore regionale alla Sanità
ed Assistenza Sociale.
Presidente
- C'è qualcuno che chiede la parola sull'art.
3? Nessuno chiede la parola. Ci sono dichiarazioni di voto? Non ce
ne sono.
Metto in approvazione l'art. 3.
Il Consiglio approva all'unanimità.
Presidente
- Do lettura dell'art. 4.
Articolo 4
Gli aspiranti alla concessione dell'indennità giornaliera
debbono presentare all'Assessorato regionale alla Sanità ed
Assistenza Sociale domanda in carta libera, a pena di decadenza,
entro sei mesi dall'avvenuta dimissione ospedaliera, corredata da
una documentazione dell'ospedale o della casa di cura, attestante
il periodo di degenza e la natura dell'infermità e dal certificato;
di residenza anagrafica in un comune della regione.
Inoltre le categorie interessate debbono produrre:
- i coltivatori diretti, dichiarazione di iscrizione al
Servizio dei contributi agricoli unificati della Valle
d'Aosta;
- gli artigiani, dichiarazione di iscrizione all'albo
regionale delle imprese artigiane;
- gli esercenti attività commerciali, dichiarazione di
iscrizione all'elenco nominativo regionale degli esercenti attività
commerciali.
Presidente
- Metto in approvazione l'art. 4.
Il Consiglio approva all'unanimità.
Presidente
- Do lettura dell'art. 5.
Articolo 5
Le spese derivanti a carico della Regione dell'applicazione
della presente legge graveranno sul capitolo 41450 del bilancio
preventivo della Regione per l'anno 1981 il cui limite di spesa
rimane fissato dalle leggi regionali 5 giugno 1974, n. 16 e 20
giugno 1978, n. 45.
Presidente
- Metto in approvazione l'art. 5.
Il Consiglio approva all'unanimità.
Presidente
- Do lettura dell'art. 6.
Articolo 6
Le norme previste dalla presente legge hanno effetto dal 1°
gennaio 1981 e da tale data sono abrogati gli articoli 1, 2, 3,4, 5
e 6 della legge regionale 5 giugno 1974, n. 16 e l'articolo 1 della
legge regionale 20 giugno 1978, n. 45.
Presidente
- Metto in approvazione l'art. 6.
Il Consiglio approva all'unanimità.
Presidente
- Do lettura dell'art. 7.
Articolo 7
La presente legge è dichiarata urgente ai sensi del terzo
comma dell'articolo 31 dello statuto speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 7.
Il Consiglio approva all'unanimità.
Ci sono dichiarazioni di voto? Non ce ne sono. Il Consiglio è
chiamato a pronunciarsi per votazione segreta sul complesso della
legge.
Presidente
- Proclamo l'esito della votazione concernente
l'oggetto n. 23: approvazione del disegno di legge n. 249.
Votazione segreta
Esito della votazione:
Presenti: 27
Votanti: 27
Maggioranza: 14
Voti favorevoli: 24
Voti contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK