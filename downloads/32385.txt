Consiglio Regionale della Valle d'Aosta - Oggetto del Consiglio n. 1129 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1129 del 7 aprile 2010 - Resoconto
OGGETTO N. 1129/XIII - Interpellanza: "Integrazione del Piano
sanitario regionale con iniziative per la promozione della
sessualità consapevole e della procreazione responsabile".
Interpellanza
Preso atto dei risultati del rapporto Osservasalute 2009,
pubblicato dall'Osservatorio nazionale sulla salute nelle regioni
italiane presso l'Università Cattolica di Roma, che evidenzia come
la nostra regione detenga il primato negativo per il tasso di
ricorso all'aborto volontario da parte di minorenni (15-17 anni),
pari al 6,6 x 1000, a fronte di una media nazionale del
4,1;
Evidenziato che particolarmente rilevante è anche il dato
dell'aumento degli aborti volontari di donne straniere, passato dal
16 al 27% tra il 2005 e il 2006;
Considerato che questi dati dimostrano che occorre fare un
grande lavoro di educazione alla sessualità e di promozione della
cultura della maturazione emotiva e sessuale consapevole, anche dal
punto di vista concezionale, sia verso le adolescenti sia verso le
donne immigrate, che tentano di sfuggire al loro ruolo
tradizionale, senza tuttavia avere gli strumenti per una
contraccezione moderna e rispettosa della salute;
Tenuto conto che questo lavoro di educazione alla salute
poggia principalmente sulle strutture territoriali sanitarie
poliambulatoriali e consultoriali ed è teso a ridurre i ben più
costosi ricoveri ospedalieri;
i sottoscritti Consiglieri regionali
Interpellano
la Giunta regionale per conoscere se intenda:
1) tenere in buona considerazione i dati dell'Osservasalute
2009;
2) integrare il Piano sanitario regionale con nuove e più
rilevanti iniziative di promozione della sessualità consapevole e
della procreazione responsabile, sia diretta ai giovanissimi, sia
diretta ai cittadini stranieri;
3) conferire, per questi motivi e in accordo con l'Azienda
sanitaria valdostana, nuove e significative risorse umane e
materiali alle strutture territoriali perché possano compiere con
efficacia il loro compito di prevenzione.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Nelle settimane scorse è stato reso noto il rapporto
Osservasalute 2009, pubblicato dall'Osservatorio nazionale sulla
salute nelle regioni italiane presso l'Università Cattolica di
Roma, che evidenzia come la nostra regione detenga il primato
negativo per il tasso di ricorso all'aborto volontario da parte di
minorenni (15-17 anni), pari al 6,6 per 1000, a fronte di una media
nazionale del 4,1. Altrettanto rilevante è il dato dell'aumento
degli aborti volontari di donne straniere, passato dal 16 al 27
percento tra il 2005 e il 2006. Il primo di questi due dati
evidenzia una particolare fragilità delle donne adolescenti e ciò
può essere in rapporto ad una conoscenza insufficiente loro e dei
loro coetanei maschi della propria sessualità o anche ad un
approccio poco responsabile mediato ai primi rapporti sessuali. Il
secondo di questi dati evidenzia invece una volontà crescente delle
donne immigrate di sfuggire al loro ruolo tradizionale, ma anche la
difficoltà per queste donne di poter accedere ad una contraccezione
moderna e rispettosa della salute, sia per motivi di lingua che di
isolamento e scarsa conoscenza.
Sono quindi situazioni che possono e devono essere radicalmente
migliorate. Per fare questo vogliamo sapere dalla Giunta regionale
in che considerazione vuole tenere i dati dell'Osservasalute 2009;
in particolare se li ritiene sufficienti per un'azione decisa
dell'Amministrazione regionale e dell'USL per iniziative di
promozione della sessualità consapevole e della procreazione
responsabile, sia diretta ai giovanissimi, sia diretta ai cittadini
stranieri, ovviamente puntando a coinvolgere sia le persone di
sesso femminile che quelle di sesso maschile. Crediamo che questa
sia una delle azioni che possono dare più risultati in termini di
salute, con un minor costo rispetto a quello delle conseguenze che
le interruzioni di gravidanza volontaria comportano.
In questa prospettiva ci sembra assolutamente indispensabile
richiamare l'attenzione della Giunta per un potenziamento delle
strutture consultoriali e poliambulatoriali, sia in termini di
risorse umane che di strumentazione, ricordando che un euro speso
sul territorio riduce almeno di 5 euro la spesa ospedaliera. Grazie
per l'attenzione.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Ringrazio la collega
Fontana per aver sollevato questo problema. Questo dato che era
emerso in seguito alla divulgazione dei dati dell'Osservasalute
2009.
Se si intende
"tenere in buona considerazione i dati
dell'Osservasalute"
: sicuramente ne terremo conto, e ne stiamo
tenendo conto soprattutto in questo periodo, su cui stiamo
lavorando per il Piano sociosanitario, tenendo presente che sono
dati che si riferiscono al 2006. Infatti, in seguito all'uscita
dell'Osservasalute abbiamo rivisto qual è stato il trend dal 2006
al 2009 e, come già evidenziato, risulta che la corretta
interpretazione deve essere fatta sull'ultimo quinquennio, tant'è
vero che dai dati dell'Assessorato, che abbiamo visto e rivisto con
l'USL, se nel 2006 c'è stata questa tendenza all'incremento pari al
12 percento delle interruzioni volontarie di gravidanza,
fortunatamente vi è una tendenza di nuovo mutata nei due bienni
successivi, cioè nel biennio 2007-2008 c'è stato un decremento pari
al 22 percento, e nel 2008-2009 il trend si è ulteriormente
abbassato del 9,6 percento. Sono dati di cui tener conto, legati ai
dati del 2006, quindi valutare il trend negli anni, e gli ultimi
anni danno un decremento delle interruzioni volontarie di
gravidanza, anche perché - e correttamente lei ha citato il ruolo
dei mediatori interculturali, delle assistenti sociali, delle
assistenti sanitarie - si è visto, tenendo in considerazione
l'attività di queste professionalità, che nel triennio 2007-2009
all'assistente sociale (che è richiesto maggiormente per il
supporto del mediatore culturale per svolgere la propria attività)
sono arrivate 34 richieste nel 2007 di seguire le gravidanze in
minorenni, 62 nel 2008 e 111 nel 2009; all'assistente sanitaria 6
richieste nel 2007, 34 nel 2008 e 27 nel 2009; all'ostetrica 3 nel
2007, 18 nel 2008 e 16 nel 2009. Dal 2006 al 2009 le richieste di
accompagnamento e monitoraggio di utenti straniere nel periodo di
gravidanza sono passate da 5 nel 2006 e 2007, a 21 nel 2008 e a 15
nel 2009. Questo ci fa capire come ci sia sempre più fiducia delle
donne straniere nelle strutture sanitarie della nostra Regione.
Se si intende
"integrare il Piano sanitario regionale con
nuove e più rilevanti iniziative"
: la proposta trova
sicuramente l'Amministrazione regionale attenta, tanto da ritenere
urgente soddisfarla concretamente, ma è necessario precisare che
interventi di educazione alla salute, di cultura della procreazione
e del controllo delle nascite rientrano fra le prestazioni già
fornite dai consultori, oltre che da interventi specifici degli
operatori sanitari in altri ambiti e in special modo in quello
scolastico. È attivo inoltre, all'interno dell'area territoriale
dell'USL, un consultorio dedicato agli adolescenti, che si chiama
Il Pangolo, che attua interventi di educazione sanitaria, ma
soprattutto prende in carico adolescenti che presentano
problematiche che spaziano dal disagio all'uso di sostanze, ad
ansie di tipo sessuale, e così via. All'interno del Pangolo, oltre
agli operatori soprattutto psicologi ad esso dedicati, collaborano
attivamente e proficuamente operatori sanitari, ostetriche,
assistenti sanitarie, educatori e figure mediche specifiche quali
l'andrologo, il ginecologo, in modo da fornire la più completa e
professionale presa in carico di tutte le problematiche inerenti
l'adolescenza. Tuttavia si concorda che queste attività possano,
anzi, "debbano" essere migliorate e potenziate. Da oggi, e proprio
attraverso i professionisti che operano nei consultori, progetti di
educazione sessuale sono svolti nei diversi ambiti scolastici; si
conviene che forse possono esserci delle carenze progettuali per
gli ambiti relativi ai centri di formazione professionale e
lavorativi, ma non dimentichiamo che una buona attività di
prevenzione deve partire dalle fasce più giovani per avere speranza
di riuscita. Per questa ragione si ritiene che sia più corretto
insistere nel porre in essere interventi già previsti e magari
potenziarli, più che ipotizzare la realizzazione di nuovi progetti
specifici che potranno essere attuati su qualsiasi
problematica.
Se si intende
"conferire, per questi motivi e in accordo con
l'Azienda sanitaria valdostana, nuove e significative risorse umane
e materiali alle strutture territoriali"
per portare avanti
questa attività: il conferire nuove e rilevanti risorse umane potrà
avere una sua utilità, occorre però considerare che il vero
problema non sia potenziare le attività consultoriali, ma
rilanciare fra la gente e fra le donne, in primo luogo, la
frequentazione dei consultori stessi come luoghi nei quali cercare
una molteplicità di servizi e - non da ultimo - in cui "fare
prevenzione". Infatti nel consultorio si possono svolgere attività
di prevenzione, considerazione sulla quale si concorda totalmente,
tanto che la prevenzione è uno dei compiti principali dei
consultori stessi e la Regione Valle d'Aosta è una delle prime
regioni per quanto riguarda la distribuzione dei consultori sul
territorio, quindi sicuramente cercare di usare meglio queste
strutture. Grazie.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per la
tranquillità che mi dà per questi dati, logicamente quelli che
avevo dato io si riferivano al 2005-2006; mi ero veramente
preoccupata, perché è un dato da rabbrividire. Questi dati che lei
mi ha fornito mi rassicurano un poco, e vedo che c'è la buona
volontà di seguire tutta questa situazione.
Il nostro auspicio è che nei prossimi anni non saremo al primo
posto per un dato negativo, ma se veramente questo lavoro va in
porto e riusciamo a trasmettere ai giovani il lavoro che vogliamo
fare, saremo al primo posto proprio per il minor numero di aborti
che ci saranno. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK