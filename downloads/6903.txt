Consiglio Regionale della Valle d'Aosta - Oggetto del Consiglio n. 1406 del 26 giugno 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1406 del 26 giugno 1985 - Resoconto
OGGETTO N. 1406/VIII - INIZIATIVE PER LA REALIZZAZIONE E LA
GESTIONE DELLE RETI DI DISTRIBUZIONE DEL METANO.
(Interpellanza).
PRESIDENTE
: Do lettura dell'interpellanza presentata dai
Consiglieri Millet e Bajocco:
INTERPELLANZA
Nell'adunanza del Consiglio regionale del 2 e 3 maggio 1985,
si è discussa una interpellanza del Gruppo comunista inerente alla
realizzazione e alla gestione delle reti di distribuzione del
metano.' In quella seduta l'Assessore competente ha affermato che
dopo le elezioni amministrative del 12 maggio 1985 ci sarebbero
state iniziative concrete per predisporre gli strumenti necessari
per la realizzazione della rete di distribuzione del metano nei 28
Comuni previsti dall'accordo Regione e SNAM;
Ciò premesso i sottoscritti Consiglieri regionali
INTERPELLANO
l'Assessore competente per conoscere:
1)
quale accordo è stato raggiunto tra i 28 Comuni per
la realizzazione della rete di distribuzione del metano;
2)
quali sono le iniziative che la Giunta intende
intraprendere per un rapido avvio degli interventi necessari alla
soluzione di tale importante problema.'
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
L'interpellanza ha lo scopo di
sollecitare la Giunta regionale a prendere delle iniziative per
quanto riguarda la questione delle reti di distribuzione del
metano, perché a noi non risulta che ci siano state delle
iniziative in tal senso, salvo che l'Assessore competente oggi ce
ne dia notizia. Lo scopo dell'interpellanza è quello di verificare
se si sono prese delle iniziative in tal senso, oppure cosa si
intende fare nei prossimi mesi, tenuto conto che incomincia il
periodo estivo, con tutte le difficoltà connesse.
L'interpellanza nasce anche dall'esigenza di fare in fretta, in
quanto uno dei punti cruciali di fronte all'accordo Regione/SNAM,
in cui si decideva che entro l'autunno '86 sarebbero terminati i
lavori della canna principale, era quello di come distribuire
questo metano senza dover aspettare future iniziative.
Riassumendo, vorremmo sapere dalla Giunta che iniziative si sono
prese per trovare l'accordo fra i 28 Comuni, in quanto il Comune di
Aosta aveva dei dubbi in proposito. Inoltre vorremmo conoscere se
nell'ambito della progettazione delle reti si è fatto qualcosa, se
si sono presi dei contatti con la SNAM, oppure se si è in attesa
dell'accordo per la formazione di questo consorzio.
Sollecitiamo infine la Giunta affinchè si muova in questo mese,
prima delle ferie estive, in modo che in settembre si possa
cominciare a fare qualcosa di concreto.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Credo che l'interpellanza abbia il
significato che il Consigliere Millet le ha voluto dare, cioè un
promemoria per la Giunta regionale ad operare per la rete di
distribuzione del metano.
Si chiede cosa è stato fatto finora: è vero che i lavori per la
costruzione della rete principale sono già avviati ed i tempi
dovrebbero essere rispettati, cioè si prevede per la fine del 1986
l'arrivo della canna principale alle porte di Aosta. In più negli
ultimi mesi è avvenuta la definizione dei punti di stacco dalla
canna principale verso le reti di distribuzione. Per il resto non
abbiamo potuto procedere in quanto la titolarità delle concessioni
è comunale e la Regione aveva già in precedenza, prima del mio
periodo di responsabilità nell'Assessorato, invitato i Comuni
interessati a dare il loro assenso ad una formula che, anche se non
definita di gestione, potesse risultare di raccordo e di
solidarietà fra i Comuni interessati. Alla prima richiesta della
Regione di far parte di questa intesa Comune/Regione, tutti i
Comuni hanno dato l'assenso, meno uno che è il più importante: il
Comune di Aosta.
I mesi durante i quali la vicenda è rimasta in sospeso sono
dovuti al "no" iniziale del Comune di Aosta, che potrà modificarsi
e questo dipenderà dal nuovo Governo della città, e ad un assenso
di massima di tutti gli altri Comuni. Ci sono stati i rinnovi dei
Consigli comunali e la stragrande maggioranza dei Comuni
interessati hanno già provveduto a nominare i Sindaci e le Giunte,
quindi sono perfettamente funzionanti e in grado di decidere; in
una situazione diversa si colloca il Comune di Aosta, per cui
giocoforza dovremo attendere la nuova Giunta comunale per conoscere
la sua posizione su questo argomento che non necessariamente deve
tradursi in un consorzio.
La linea della Regione indicata è quella di una soluzione
concordata che veda solidali tutti i Comuni, anche per evitare
squilibri all'interno dei Comuni serviti dal metano sotto il
profilo delle tariffe applicate. L'Amministrazione regionale deve
operare per giungere a questo tipo di soluzione, la formula tecnica
la dovremo poi cercare, però pregiudiziale è la decisione del
Comune di Aosta perché rispetto alla vicenda metano è il Comune che
gioca il ruolo più importante.
Accettiamo il senso dell'interpellanza che è quello di agire con
la massima tempestività possibile, non appena saremo nelle
condizioni di farlo.
Si dà atto che alle ore 17,10 riassume la Presidenza il
Presidente Giovanni Bondaz.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Mi preoccupa il fatto che bisogna
aspettare il Comune di Aosta; si rischia così di dilazionare un
problema che è invece necessario affrontare subito. Sarebbe
opportuno forse predisporre già alcune cose in attesa di una
decisione, altrimenti più il tempo passa, più diventa una realtà il
fatto che la canna principale viene costruita, il metano resta lì
ed i valdostani non possono usare una energia importante.
Ritengo che in questi mesi sarebbe bene riuscire ad anticipare,
per quanto è possibile, quelle iniziative in modo da accelerare i
tempi, quando il Comune di Aosta avrà deciso in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK