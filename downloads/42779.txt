Consiglio Regionale della Valle d'Aosta - Oggetto del Consiglio n. 274 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 274 del 28 gennaio 2021 - Resoconto
OGGETTO N. 274/XVI - Interpellanza: "Intendimenti sulla
riattivazione della tratta ferroviaria
Aosta/Pré-Saint-Didier".
Bertin (Presidente) -
Riprendiamo l'ordine del giorno con
l'interpellanza al punto 33. Per l'illustrazione il consigliere
Carrel, ne ha facoltà.
Carrel (PA) -
Con questa interpellanza di fatto diamo
seguito a quella che era l'ispezione che abbiamo già portato al
precedente Consiglio, quindi quello di due settimane fa. Su
consiglio dell'Assessore siamo andati a leggere il piano strategico
del 2019 e abbiamo letto che lo Stato nel 2016 ha finanziato,
nell'ambito del piano operativo infrastrutture FSC 2014-2020
approvato dal Cipel, l'acquisto di ulteriori treni. Pertanto, la
fornitura può essere estesa, sulla base di apposite opzioni già
previste in contratto, per raggiungere un totale di otto treni, a
fronte di un modesto concorso finanziario della Regione. Ma poi
prosegue dicendo che a oggi, considerato che l'offerta proposta da
Trenitalia nell'ambito dell'appalto per il servizio ferroviario
prevede l'immissione in esercizio entro il dicembre del 2021 di
ulteriori tre treni acquistati da Trenitalia, portando a una
dotazione complessiva di nove treni bimodali; sono sbagliati un po'
i numeri, nel senso che so che ci sono stati degli aggiustamenti
rispetto a quanto previsto nel 2016. Ma il concetto su cui vogliamo
interrogare il Governo regionale è capire se noi abbiamo ancora
intenzione di acquistare a basso costo dei treni di proprietà
regionale, oppure vogliamo andare a dare corso a quello che è
l'accordo con Trenitalia e quindi di fatto affittare dei treni da
Trenitalia che non sarebbero di nostra proprietà.
Ricordo, e lo dico soprattutto per chi ci ascolta, che la tratta
Aosta/Pré-Saint-Didier ha delle caratteristiche tecniche molto
importanti. È una tratta lunga trentuno chilometri di cui ben nove
in galleria, vi sono diciannove gallerie, ha un 57% del tracciato
in curva e un dislivello di 429 metri, con una pendenza media del
13,6 per mille che di fatto però da dopo Villeneuve a
Pré-Saint-Didier raggiunge il 30 per mille.
Ribadisco questi concetti che possono sembrare puramente
tecnici, perché se non erro gli attuali treni bimodali sono stati
costruiti
ad hoc
per la tratta valdostana e quindi andare a
prendere dei treni da Trenitalia, seppur gratuiti ma poi non di
proprietà, quindi ci vincoleremmo ancora di più a Trenitalia,
potrebbe essere un azzardo. Lo dico anche perché, andando a fare
una ricerca sulle varie ferrovie e su cosa succede in Italia, ho
trovato un articolo del mattino del 2 luglio del 2020 in cui vi è
proprio scritto, e cito testualmente, "I nuovi treni elettrici Rock
e Pop già acquistati dalla Regione e che stanno arrivando man mano
dagli stabilimenti di produzione non potranno circolare sui binari
della ristrutturata linea Camposampiero, Cittadella, Bassano del
Grappa". Non vorrei che andassimo in una direzione e poi
scoprissimo che questi treni o sono più pesanti delle 18 tonnellate
che, dopo gli eventuali lavori di messa in sicurezza, permetteranno
di viaggiare sulla Aosta/Pré-Saint-Didier, oppure abbiano
caratteristiche che di fatto consumeranno magari la rete
ferroviaria, come è già successo in passato. Quindi terrei conto di
questi aspetti tecnici e chiedo dunque all'Assessore se questo è
stato fatto e quale sia la linea.
Proprio per questi motivi interrogo il Governo per chiedere se i
quattro treni bimodali offerti da Trenitalia siano omologati e
potranno viaggiare sulle nostre tratte Aosta/Torino e
Aosta/Pré-Saint-Didier. Ma chiedo inoltre se le caratteristiche
tecniche di questi treni portino a delle limitazioni in termini di
velocità rispetto ai limiti che già devono rispettare i treni di
nostra proprietà. Ovviamente se mi si dice che i treni di
Trenitalia possono percorrere la tratta Torino/Aosta e
Aosta/Pré-Saint-Didier ma con dei limiti di velocità importanti che
allungano il tempo di percorrenza, è un'analisi che credo sia
giusto effettuare.
Chiedo inoltre se i treni di Trenitalia poi possono essere
collegati con i treni di nostra proprietà. Questo lo dico perché,
soprattutto in tempo di Coronavirus, ma anche quando abbiamo delle
corse importanti, quelle del mattino e quelle della sera, si tende
a unire due treni, in modo da avere una capienza maggiore.
Infine, visto che l'Assessora ci aveva già annunciato che ci
sarebbe stato un sopralluogo con i dirigenti di RFI, chiederei di
esplicitare quanto è emerso dalla riunione. Abbiamo letto l'Ansa
del 22 gennaio 2021 nel quale l'Assessora ha illustrato i risultati
dicendosi soddisfatta, però vorremmo capire qualcosa in più.
Inoltre, nella stessa Ansa l'Assessore ha evidenziato che questo è
un passo fondamentale per dare un servizio importante all'alta
valle, e questo credo che sia un obiettivo di tutta l'aula, per poi
proseguire nell'ambizioso progetto di arrivare con i binari sino a
Courmayeur alla partenza della Skyway. Questa è un'affermazione che
invece vorremmo capire meglio, per poi poter continuare nella
nostra analisi di fattibilità del progetto.
Presidente -
Per la risposta l'assessora Minelli.
Minelli (PCP) -
Nella premessa della vostra interpellanza
si parla giustamente della necessità di avere una strategia per i
trasporti in Valle d'Aosta e quindi di non procedere con degli
interventi settoriali senza una visione di insieme. Tornerò su
questo importante aspetto nelle conclusioni del mio intervento, ma
prima rispondo alle domande molto specifiche che sono state
formulate.
1) La prima: se i quattro treni bimodali offerti da Trenitalia
siano omologati e possano viaggiare sulle nostre tratte. La
Regione, nel predisporre cinque anni fa, cioè nel 2016, la gara per
l'affidamento del servizio di trasporto pubblico ferroviario
regionale, ha individuato nell'allegato 6 della bozza di contratto
le caratteristiche minime in termini di capacità, di lunghezza, di
velocità, accelerazione e categoria di emissioni che devono
possedere i treni utilizzati per il servizio stesso. Sulla base di
questo documento Trenitalia, in sede di partecipazione alla gara,
ha offerto il rinnovo della flotta mediante l'acquisto in
autofinanziamento di quattro nuovi treni bimodali, peraltro senza
individuarne in via univoca il fornitore. Successivamente,
nell'ambito di comunicazioni però di tipo informale, Trenitalia ha
comunicato che si tratta di treni Hitachi Blues. L'impegno assunto
da Trenitalia è correlato a una prestazione contrattuale, ovvero
l'utilizzo dei quattro treni non dal 2021, ma dal terzo anno di
servizio e secondo l'orario offerto e non prevede un coinvolgimento
della Regione nelle procedure di acquisto, di progettazione, di
costruzione e omologazione dei treni.
A oggi questi treni non risultano tutt'ora omologati, ma da
notizie assunte per vie informali risulta che il primo di questi
treni stia effettuando dei test in linea per l'ottenimento
dell'autorizzazione di messa in servizio, l'AMIS. Ai sensi
dell'articolo 21 comma 3 del contratto di servizio compete a
Trenitalia di verificare se il materiale fornito dall'appaltatore
sia idoneo e dotato delle abilitazioni necessarie per circolare
sulle linee a cui è destinato. I treni offerti da Trenitalia devono
pertanto poter viaggiare su entrambe le tratte oggetto di
affidamento con il contratto, quindi sia la Aosta/Ivrea/Torino che
la Aosta/Pré-Saint-Didier. Sui bimodali avevo già esplicitato la
scorsa la scorsa volta quale era la situazione.
2) Se le caratteristiche tecniche di questi treni portino a
delle limitazioni in termini di velocità rispetto ai limiti che già
devono rispettare i treni di nostra proprietà. Fermo restando
quanto indicato al precedente punto 1, la presenza di eventuali
vincoli, restrizioni o limitazioni della circolazione, si potranno
conoscere soltanto con il rilascio dell'AMIS, cioè questa
autorizzazione di messa in servizio, da parte dell'agenzia
nazionale per la sicurezza delle ferrovie e delle infrastrutture
stradali e autostradali e della circolabilità, così è identificata,
da parte di RFI. A oggi non risultano delle limitazioni di
velocità, del resto però a oggi non sono ancora noti nemmeno gli
specifici dati tecnici dei nuovi treni.
La domanda successiva chiede se i quattro treni offerti da
Trenitalia potranno essere accoppiati con quelli di proprietà
regionale in caso di necessità. Trattandosi di treni che sono
costruiti da produttori diversi, Stadler e a quanto sappiamo
Hitachi, probabilmente non potranno circolare in doppia
composizione, salvo che in caso di soccorso, ovvero al fine di
trainare un treno che resta bloccato sulla linea a causa di un
guasto.
Poi c'è l'ultima domanda: quali siano stati i riscontri del
sopralluogo avvenuto nella settimana tra il 18 e il 22 gennaio.
In primis
è giusto ricordare che la riapertura della tratta
Aosta/Pré-Saint-Didier è un obiettivo dell'Amministrazione, in
quanto è prevista dalla legge regionale 22 del 2016, dal programma
strategico approvato nel 2019 che lei ha citato e dall'accordo
quadro Regione-RFI del 2017, quindi non è - mi si passi
l'espressione - la mania di un'assessora, ma un obbligo di legge e
della programmazione regionale che è stata fin qui approvata.
Il sopralluogo sulla tratta si è svolto venerdì scorso 22
gennaio. Per la prima volta dalla interruzione del servizio nel
2015 i massimi dirigenti di RFI del nord Italia sono venuti in
regione per un sopralluogo con il loro
staff
tecnico.
Abbiamo percorso la tratta Aosta/Arvier sia in andata che in
ritorno su un carrello ferroviario di otto tonnellate, che ha
percorso la tratta fermandosi in vari punti e stazioni a una
velocità massima di 40 km orari. Sul carrello c'erano, oltre a me,
la responsabile di RFI del nord Italia, l'ingegnera Frignola, i
tecnici e i dirigenti di RFI e del nostro dipartimento regionale
dei trasporti. Al termine di questo sopralluogo si è svolta una
riunione al dipartimento per fare il punto sulle prospettive. In
sintesi, è emerso che l'intervento sulla tratta Aosta/Arvier
potrebbe essere anticipato rispetto all'intervento complessivo
sull'intera linea con un costo di circa - però questa era una stima
fatta al momento - di un quarto di quello complessivo. È una
prospettiva sulla quale Rete Ferroviaria Italiana ora dovrà fare le
sue valutazioni tecniche ed economiche. La disponibilità di Rete
Ferroviaria Italiana a un intervento parziale in tempi brevi è però
condizionata dalla necessità, che loro considerano vincolante, di
avere garanzie sulla possibilità di copertura finanziaria per
l'intervento complessivo sulla linea. Questo vincolo è il
principale ostacolo da superare.
In conclusione, io credo che sia opportuno evidenziare che la
sollecitazione fatta a dicembre per una riapertura parziale della
linea sospesa abbia avuto l'effetto di smuovere RFI, e chi ha avuto
a che fare con RFI sa che si tratta di una struttura importante che
agisce con tempi piuttosto lenti e che ogni tanto ha bisogno di una
scossa per essere indotta a fare dei passi in avanti. È evidente
che il nodo ora è finanziario e che ci vuole l'impegno, io spero di
tutte le parti politiche, perché si possa ottenere la copertura
finanziaria dell'intervento tramite il contratto di programma fra
il Ministero delle infrastrutture e RFI, oppure tramite fondi del
PNRR.
Tornando alla strategia che voi avete citato all'inizio della
vostra interpellanza, io ritengo di evidenziare che questa
strategia esiste, non si sta procedendo in modo disordinato e
fantasioso. Nel caso della ferrovia c'è il documento il Programma
strategico approvato dal Consiglio, che delinea lo scenario
complessivo e che prevede di fare del trasporto su ferro l'asse
portante del sistema di trasporto pubblico da Pont-Saint-Martin a
Courmayeur, un sistema di trasporto in sede fissa totalmente a
trazione elettrica, un sistema moderno e non inquinante. È un
disegno ambizioso, ovviamente, che richiede almeno un decennio di
impegno.
Dal 2016 in poi su questa prospettiva c'è sempre stata un'ampia
convergenza in Consiglio regionale. Io mi auguro che questa
convergenza si mantenga, perché è evidente che per raggiungere
l'obiettivo, un obiettivo sfidante, ci vuole il concorso di tutti,
altrimenti si distrugge quello che è già stato fatto e non si
avanza.
In ultimo lei ha citato le mie parole alla dichiarazione
all'Ansa, "arrivare con i binari fino a Courmayeur". Io credo che
riuscire ad arrivare con un sistema a rotaia, su cui è bene
riflettere, perché sono già state anche in questo senso
identificate delle soluzioni nella bozza di programma del piano
regionale dei trasporti, sia importante perché penso che avere un
sistema di questo tipo, un sistema di trasporto che arrivi ai piedi
del monte Bianco, allo Skyway, possa essere per la Valle d'Aosta un
atout
non indifferente.
Presidente -
Per la replica consigliere Carrel.
Carrel (PA) -
Potremmo riassumere la risposta alle prime
tre domande con un "non sappiamo, non sappiamo, no"! Non possiamo
sapere se questi treni hanno le caratteristiche tecniche, stiamo
andando nella direzione di affittare dei treni da Trenitalia,
quindi non sarebbero neanche di nostra proprietà, che non sono
compatibili con quelli di nostra proprietà e non sappiamo ancora a
oggi se possono percorrere tutte le tratte presenti sul nostro
territorio.
Ritornando indietro, e di fatto facendo il punto su quello che è
stato il suo intervento in merito alla quarta domanda, quindi in
merito al sopralluogo, ricordo a chi ci ascolta che l'Assessore
aveva detto che i lavori di messa in sicurezza della tratta
Aosta/Pré-Saint-Didier costano 44 milioni di euro e lo ha citato
lei in questo suo intervento "Ne abbiamo chiesti con una scheda al
PNRR ben 40 milioni". Quindi è giusto che chi ci ascolta e i
valdostani sappiano che noi stiamo chiedendo dei soldi -dei soldi
che servono agli albergatori, ai commercianti, ai maestri di sci,
alle guide turistiche, a tutti coloro che oggi sono a casa, perché
questi sono i soldi che l'Europa dà allo Stato e alle Regioni per
rilanciare la nostra economia - per finanziare un progetto. Non sto
ancora discutendo se giusto o sbagliato, ma questa è una linea. Non
è detto che saranno finanziati, ma sicuramente noi stiamo chiedendo
dei soldi per questo motivo, per andare a fare delle manutenzioni
che molto probabilmente - correggetemi se sbaglio - non verranno
neanche effettuate da imprese e ditte valdostane. Quindi con un
effetto ricaduta, magari fra 10-15 anni, importante e me lo auguro,
non voglio isolare l'alta valle, assolutamente, ma con un effetto
oggi pari a zero. Questo è un dato politico su cui credo che questo
Consiglio deve confrontarsi.
Dopodiché mi ha citato il programma e va benissimo. Io ho avuto
modo di leggere il progetto elaborato da delle università, che
sicuramente avrà avuto modo di leggere, del febbraio 2019. In
questo progetto vi sono varie ipotesi per collegare l'alta Valle,
Aosta con Entreves. Vi è un ripristino della ferrovia con il
prolungamento della ferrovia sino ad Entreves, vi è un'abolizione
della ferrovia e la sostituzione con un BRT, quindi un
bus rapid
transit
, vi è un ripristino della ferrovia e un impianto di
trasporto a fune che colleghi Pré-Saint-Didier con Entreves. Questo
lo escludo io a priori per non mettere troppa carne al fuoco,
perché conosco la situazione sui collegamenti funiviari, quindi
questo escludiamolo dal dibattito in questo momento. Poi vi è il
ripristino della ferrovia con un tram-treno e un tram-treno che
parte da Aosta e arriva ad Entreves.
Quello che vogliamo capire, e qui cito un'altra Ansa
dell'assessore Minelli in cui sembra aver scritto, o meglio ha
scritto il 25 gennaio 2021 una lettera aperta alla Giunta e alla
maggioranza in cui dice che "ci sono alcuni contenuti che porto
avanti in quanto Assessore all'ambiente e ai trasporti, su cui
alcuni esponenti autonomisti hanno evidentemente idee diverse". E
poi sotto dice: "solo che le mie azioni sono del tutto coerenti con
le leggi e i programmi approvati dal Consiglio regionale". Bene,
qui siamo in Consiglio regionale, le leggi e i programmi li
scriviamo e li approviamo. Dobbiamo capire se l'Assessore sta
agendo come Assessore o state agendo come maggioranza perché,
ripeto, sembra un discorso ampio e forse inutile da affrontare
oggi, ma dalla Giunta o dalla maggioranza comunque sono stati
chiesti come Regione 40 milioni di euro, che sono utilissimi, e
concludo, per il rilancio della nostra economia, Qui fuori c'è
gente che sta aspettando lavoro e occupazione e secondo me non
possiamo spendere, non possiamo chiedere dei soldi per andare a
finanziare degli investimenti su una tratta di proprietà dello
Stato, neanche nostra, ma di proprietà dello Stato in concessione a
RFI. Secondo me ha effetto zero e sono assolutamente contrario.
Troviamo altri modi di finanziamento.
Presidente -
Consigliere Aggravi per mozione
d'ordine.
Aggravi (LEGA VDA) -
Chiederei una breve sospensione per
una riunione dei gruppi di opposizione.
Presidente -
Ne approfitto anche per invitare ad
arieggiare i locali. La seduta è sospesa.
La seduta è sospesa dalle ore 10:29 alle ore 10:53. Alla
ripresa dei lavori assume la Presidenza il vicepresidente
Marguerettaz.
Marguerettaz (Presidente) -
Riprendiamo i lavori.
Prego collega Manfrin per motivare una nuova richiesta di
sospensione.
Manfrin (LEGA VDA) -
Chiederei una rapida capigruppo.
Presidente -
Convochiamo la Conferenza dei
Capigruppo.
La seduta è sospesa dalle ore 10:53 alle ore 11:40. Alla
ripresa dei lavori riassume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK