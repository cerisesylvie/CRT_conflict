Consiglio Regionale della Valle d'Aosta - Oggetto del Consiglio n. 564 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 564 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 564/XI Notizie in merito all'esistenza in Valle di
aziende fornitrici di industrie belliche e al loro finanziamento.
(Interrogazione)
Interrogazione Preso atto delle risoluzioni con cui il Consiglio
regionale, ogni volta che scoppiano delle guerre, vicino o lontano
da noi, appoggia iniziative di pace
Considerato che non è opportuno che la Regione sostenga
economicamente industrie che contribuiscono alla produzione di
armi
La sottoscritta Consigliera regionale
Interroga
l'Assessore competente per sapere:
1) se nella nostra regione esistono aziende fornitrici di
industrie belliche
2) quali sono queste aziende e a quanto ammonta il contributo
finanziario loro erogato dalla Regione
3) se la Regione intende rivedere la sua politica nei confronti
di tali aziende
F.to: Squarzino Secondina
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Credo sia a tutti evidente il significato
politico di questa interrogazione, anche tenuto conto della guerra
nei Balcani. Credo che sia altrettanto evidente come, rispetto
all'interrogazione, non sia possibile far altro che rispondere
puntualmente alle domande poste e non svolgere considerazioni di
carattere politico più generali, che sicuramente non competono a me
in questa sede, soprattutto in risposta ad una interrogazione.
In merito ai quesiti posti dall'interrogante, posso precisare
quanto segue. Non vi sono in Valle d'Aosta aziende fornitrici di
industrie belliche, se per fornitrice s'intende la realizzazione di
specifiche commesse per fini bellici; quindi non ci sono aziende in
Valle che hanno come clienti terminali aziende che producono
armi.
Non si può comunque escludere che i prodotti delle aziende
locali possano essere collocati da rivenditori presso imprese
produttrici di armi; sinceramente non siamo nelle condizioni di
avere dei dati da questo punto di vista.
In particolare, la Cogne Acciai Speciali non ha contratti in
essere né con la Beretta - come asserito da qualche organo
d'informazione - né con altre industrie belliche; non esclude però
che i propri prodotti in acciaio siano collocati dagli utilizzatori
finali o da rivenditori presso imprese belliche.
Analogo discorso va fatto per le aziende della bassa Valle. La
Via System, che è la più grande produttrice del mondo di circuiti
stampati con stabilimenti in America, Canada, Italia (stabilimento
di Pont-Saint-Martin) e Svezia, produce circuiti stampati che sono
dei componenti elettronici passivi con svariate comunicazioni. Ha
comunicato che nel suo volume di affari del 1998, quindi 129
miliardi, solo l'1 percento è stato utilizzato per la difesa. La
quota consuntivata da Via System, quindi una quota estremamente
bassa, è dovuta quasi per intero a clienti italiani nei settori
della componentistica radar e per satelliti, che trova applicazioni
principalmente nella bionica e nel controllo del posizionamento
terrestre. Non sussistono pertanto, dalla ricognizione effettuata,
elementi tali da indurre la Regione a rivedere la sua politica nei
confronti delle aziende citate e di altre aziende operanti in
Valle. Penso di aver fornito risposte rassicuranti rispetto ai
quesiti posti, soprattutto rispetto alla coerenza della Regione in
favore delle iniziative di pace.
Credo che sia meno rassicurante, almeno dal punto di vista
dell'interrogante, il fatto che trovandoci noi in un paese che in
questo momento è in guerra, tutti i contributi e le tasse che
vengono pagate dai singoli cittadini oggi servono per pagare un
conflitto in essere.
Président La parole à la Conseillère Squarzino Secondina.
Squarzino (PVA-cU) Chiaramente quest'interrogazione non l'avrei
fatta alcuni mesi fa, perché è questo il momento in cui ci si pone
effettivamente il problema del rapporto della nostra economia con
la guerra.
Probabilmente le informazioni che ho avuto sono diverse da
quelle che ha l'Assessore, nel senso che io so con sicurezza che
c'è in bassa Valle un'azienda che produce della piccola
componentistica, pezzi proprio di componentistica per otturatori,
per pistole, per rivoltelle, per la Beretta. Si vede che le fonti
d'informazione sono diverse. Pregherei l'Assessore di fare ancora
un'ulteriore verifica, perché al di là di questo momento in cui
purtroppo siamo in guerra, ed è una guerra che almeno personalmente
non condivido, una guerra da cui bisogna uscire al più presto
possibile, al di là di questo momento, credo che non sia utile e
opportuno favorire un'economia che alimenta gli strumenti che la
guerra prima o poi dovrà utilizzare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK