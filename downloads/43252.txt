Consiglio Regionale della Valle d'Aosta - Oggetto del Consiglio n. 666 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 666 del 9 giugno 2021 - Resoconto
OGGETTO N. 666/XVI - Approvazione di mozione: "Istituzione di
un tavolo di lavoro per l'aggiornamento del contratto regionale
degli esaminatori abilitati per patente di guida operanti presso la
Motorizzazione civile".
Bertin (Presidente)
- Passiamo al punto n. 9. Per
l'illustrazione della mozione il consigliere Restano ne ha
facoltà.
Restano (VdA Unie) -
Questa mozione è stata presentata il
30 aprile 2021, ne discutiamo dopo circa quaranta giorni. Potrebbe
oggi non apparire più attuale e, a nostro parere, lo è forse ancora
più di prima, pur tenendo conto del recente esame sostenuto dai
dipendenti della Motorizzazione.
Trae spunto dal dibattito sul Documento Economico Finanziario
dove avevamo introdotto anche le criticità da noi rilevate
all'interno del servizio della Motorizzazione civile, ovvero la
carenza ormai cronica di personale ma soprattutto la mancata
valorizzazione del personale presente.
Non avendo ricevuto risposte nel corso del dibattito dell'8-9
aprile, ma soprattutto leggendo gli articoli di giornale apparsi il
27-28 aprile 2021 dal titolo "Caos patenti in Valle d'Aosta,
interminabili liste d'attesa", abbiamo ritenuto doveroso da parte
nostra presentare questa mozione, non solo per portare
all'attenzione del Consiglio l'impegnativa, ma soprattutto per
poter confrontarsi sulla questione e poter allargare il fronte del
discorso per poter avvisare le prospettive future di un servizio
tanto importante per la popolazione quanto per le imprese che
lavorano e pagano le tasse in Valle d'Aosta, soprattutto
consapevoli del fatto che la Motorizzazione civile valdostano
rappresenta anche un pilastro del nostro particolarismo rispetto
alle altre diciannove Regioni italiane.
Abbiamo quindi potuto evidenziare e rilevare come gli
esaminatori e i collaudatori percepiscano le stesse retribuzioni di
qualsiasi altro pari livello regionale e, considerate le
responsabilità che ha questo personale, soprattutto il lavoro che
viene svolto, riteniamo doveroso valorizzare le professioni di
esaminatori e di collaudatori e quindi sottoporre all'attenzione
del Consiglio un'impegnativa che preveda per la Giunta regionale di
farsi carico, di programmare e successivamente trasferire in ambito
contrattuale la proposta di valorizzare tali figure di esaminatori
per la patente di guida e collaudatori, tramite l'istituzione di
uno specifico tavolo di lavoro con le organizzazioni sindacali,
finalizzato all'aggiornamento del contratto regionale di lavoro,
così come hanno già fatto altre realtà regionali, e mi riferisco ad
altri contratti di lavoro che prevedono, come già detto,
l'indennità per esaminatori, esaminatrici abilitati che
appartengono al profilo professionale di esaminatori per patenti di
guida oppure che esplicano gli esami di idoneità per le patenti di
guida di ciclomotori.
Questo è quanto avviene in regioni come la nostra.
Qui mi fermo e lascio terminare l'illustrazione al collega
Testolin.
Presidente -
Consigliere Testolin ne ha facoltà.
Testolin (UV) -
Come ha illustrato il collega Restano, la
mozione presentata è una mozione ormai datata. Voleva fare un po'
di chiarezza su una problematica che è andata ad aggravarsi
soprattutto negli ultimi mesi per tutta una serie di fattori. Da
parte nostra l'attenzione non è sorta sicuramente il 24 di aprile
quando alcuni giornali hanno sottolineato questa criticità, ma è
una situazione attenzionata già dallo scorso anno, se non ancora da
prima, perché evidentemente anche nel periodo pandemico la
situazione della Motorizzazione civile ha dovuto essere gestita e
tenuta sotto controllo sia per la parte degli esami orali da
svolgersi sia per la parte degli esami pratici da svolgersi e si è
interloquito, di concerto con l'allora Assessore competente, per
sollecitare un riavvio immediato che ha scongiurato un aggravarsi
dei tempi di attesa e delle code e nello stesso tempo ha permesso,
nel periodo estivo, di riallinearsi con delle liste di attesa di
80-90-100 persone quando a oggi siamo a circa 500-600 persone.
Dal mese di novembre si sono avute delle interlocuzioni con
l'allora Assessore Minelli per cercare di capire quali potessero
essere delle soluzioni contingenti, quindi delle soluzioni ad hoc
per cercare di risolvere questo problema e si era intravisto questa
opportunità di confrontarsi con la Motorizzazione civile nazionale
per capire se ci fossero degli spazi, così come segnalato da alcuni
operatori del settore, per trovare degli esaminatori che avessero
potuto sopperire a questa nostra carenza, una carenza peraltro
abbastanza distribuita uniformemente su tutto il territorio
nazionale, ma che sembrava poter essere colmata da un prestito
"entre guillemets "di quello che potevano essere delle risorse di
esaminatori".
Quindi si era lavorato un po' in questo senso ed è stato
esplicitato nella risposta della collega Minelli all'allora
interrogazione mi sembra di Pour l'Autonomie, di Carrel, dove si
era provveduto a una lettera alla Motorizzazione civile centrale
per cercare questo tipo di collaborazione che poi si era conclusa
senza sviluppi positivi.
A nostro avviso era da reiterare, da continuare questo tipo di
percorso e oggi evidentemente si andrà a modificare l'impegnativa
che si era proposta nella mozione originaria perché capiamo che
finalmente un'assegnazione di personale importante, il superamento
soprattutto dell'esame di abilitazione a esaminatori avuto proprio
in questi giorni, e, penso che sia di questi giorni, l'assegnazione
del "patentino" - passatemi il termine - definitivo da parte della
Motorizzazione centrale nazionale abbiano risolto il problema in
senso più generale.
Rimane però una criticità sull'organico della Motorizzazione
civile, un organico che non deriva da una trascuratezza però, come
sembrava trasparire dalla risposta della collega Minelli che mi
permetto di rettificare, perché nel tempo, a partire dal 2016,
quando ogni struttura richiedeva un ampliamento o una sostituzione
dei pensionamenti, e così avveniva anche all'interno della
Motorizzazione civile, c'erano dei vincoli, vincoli che imponevano
le assunzioni nel numero di una nuova assunzione ogni dieci
dipendenti che andavano in pensione o comunque cessavano un
lavoro.
Per cui l'Amministrazione regionale si è trovata impossibilitata
a dar corso a un avvicendamento costruttivo, un avvicendamento
costruttivo che si è sbloccato solo con il 2019, quando, con una
legge regionale, con la finanziaria del 2019, si è introdotta la
possibilità di sostituire tutti coloro che andavano in pensione,
così per l'Amministrazione regionale, così per le Amministrazioni e
gli enti locali.
Una situazione che evidentemente però, per portare di nuovo a un
contesto di autosufficienza o comunque di personale che potesse
sostituire quello che andava in pensione, ha dovuto attendere il
novembre dello scorso anno, quando si sono effettuati i primi
concorsi utili per attingere dalle varie graduatorie.
Quindi ci sono delle motivazioni alla fonte, ma questo non ha
mai fatto venir meno l'impegno e l'attenzione di chi ha gestito
quel settore nel cercare delle soluzioni tampone che potessero
cercare di attenuare le criticità espresse tempo per tempo dai
portatori di interesse quali in primis gli utenti, le autoscuole
che gestiscono questo tipo di servizio e che si trovano a disagio e
in forte difficoltà nel momento in cui le liste di attesa arrivano
a 500-600 persone con i tempi di attesa che rischiano di far
sforare i tempi e le logiche del foglio rosa e le tempistiche per
dare l' esame di abilitazione.
Per cui ne approfitto in questa introduzione anche per
riproporre - in questo caso al Presidente della Regione in qualità
di Assessore ad interim per quanto riguarda l'aspetto che stiamo
trattando - di impegnare l'Assessore competente nelle more
dell'adeguamento complessivo dell'organico della Motorizzazione
regionale a proseguire un dialogo che è già iniziato con la
direzione generale della Motorizzazione civile centrale,
finalizzandolo ad attivare con la stessa una convenzione che, in
caso di necessità, permetta alla struttura regionale l'utilizzo di
esaminatore, di collaudatore appartenenti all'Amministrazione
centrale, al fine di contrastare le attuali e le future eventuali
problematiche di attesa negli esami e nei collaudi da effettuarsi
sul territorio regionale in modo da portarsi avanti nel momento in
cui alcune di queste figure oggi assunte all'interno della
Motorizzazione debbano essere adibite anche ad altre attività,
quindi a non interrompere un lavoro che già è stato parzialmente
iniziato e a portarlo a conclusione a beneficio dell'utenza.
Presidente -
Apriamo la discussione. Non ci sono
richieste d'intervento? Consigliere Carrel ne ha facoltà.
Carrel (PA) -
Come Gruppo avevamo portato all'attenzione
di quest'Aula, come ha ben ricordato il consigliere Testolin,
un'interrogazione per sollevare il problema e ci era stato risposto
dall'allora Assessore che nulla era stato fatto dal 2016 e che
quindi i problemi erano sicuramente datati e non di questa
legislatura, andando a giustificarsi con una serie di comunicazioni
che ovviamente non ci aveva convinto e, come ha detto giustamente
anche l'Assessore, le questioni sono sicuramente cambiate anche a
livello nazionale, le norme di assunzione sono modificate e quindi
era necessario intervenire prima di arrivare a una situazione come
quella che si è presentata, ahimè.
Come Gruppo, ovviamente, siamo molto attenti a questa
problematica, sappiamo che vi sono delle nuove assunzioni nella
Motorizzazione, persone che sono appena state inserite all'interno
di questo contesto lavorativo che ovviamente richiede delle
professionalità specifiche e che quindi devono essere formati e per
questo hanno bisogno di tempo.
Ovviamente il pensionamento di qualsiasi funzionario o di
qualsiasi addetto di qualsiasi ufficio va programmato e ha bisogno
di tempo.
Se siamo in una situazione così in questo momento, vedo
ovviamente di buon'occhio qualsiasi soluzione utile per risolvere
il problema nell'immediato, ma cercando appunto di prospettare
delle soluzioni anche nel medio lungo, perché il settore della
Motorizzazione - lo hanno ricordato i Consiglieri che hanno
presentato la mozione - è un settore da cui dipende sì un servizio
per i cittadini ma anche per diverse aziende che lavorano e vivono
in Valle d'Aosta.
Unisco a questo intervento anche la dichiarazione di voto, credo
che come Gruppo siamo ampiamente favorevoli all'approvazione di
questa mozione.
Ringrazio i Consiglieri che hanno voluto portare nuovamente
l'attenzione di quest'aula a questo importante problema che
speriamo si possa risolvere al meglio.
Presidente -
Consigliere Restano.
Restano (VdA Unie) -
Intervento nel dibattito generale,
visto che altri colleghi non hanno richiesto di parola.
Effettivamente il problema non lo si risolve rilasciando a
questi quattro neoassunti il patentino da esaminatore. Guardando la
tabella del personale, in futuro ci saranno ulteriori
pensionamenti. Vi sono delle richieste di mobilità e quindi è
palese ed evidente il rischio che, se durante il periodo estivo
saranno impegnate in qualità di esaminatori, queste quattro unità
di personale non potranno svolgere le loro competenze allo
sportello. Quindi vi sarà un rischio di chiusura degli sportelli e
una diminuzione del servizio verso l'utenza.
Come fare per risolvere questa chiave ed evidente situazione di
criticità? Come ha ben detto il collega Carrel e come detto
dall'allora assessora Minelli che anche oggi non vedo presente in
aula, bisognava prevederlo in anticipo. Magari posso permettermi di
suggerire al portatore di questa importante delega, a lei
Presidente, di avviare delle mobilità attraverso questo meccanismo
dell'incentivo, perché la valorizzazione della figura
dell'esaminatore potrebbe incentivare, attraverso la mobilità,
anche da altri enti, l'assunzione di questa importante
responsabilità, perché altrimenti è serio il rischio di chiudere
gli sportelli, di chiudere un servizio importantissimo per la
nostra regione.
Rettifico quanto detto durante la risposta all'interrogazione
del collega Carrel, un esame era già stato sostenuto da questo
personale e, ahimè, non con un risultato positivo, forse per scarso
interesse della politica, forse per altri motivi.
È evidente che, andando verso altri argomenti, la soluzione a
queste problematiche non è lo scrivere una lettera a Roma. Come è
avvenuto per altri dossier, si potevano far intervenire i nostri
parlamentari, si poteva avere un'interlocuzione personale, si
potevano tentare altre vie, si poteva fare altrimenti.
Oggi però non siamo qui a fare processi ma vogliamo essere
propositivi e soprattutto invitare il Governo regionale a non
sottovalutare questo dossier e a non limitarsi a quanto scritto, ma
rivolgere una seria e attenta attenzione al personale di questo
servizio che tanto si impegna ma purtroppo è un poco sotto
stress.
Presidente -
Altri in discussione generale? Non vedo
altre richieste. Chiudiamo la discussione generale. Per la replica,
il presidente della Regione Lavevaz ne ha facoltà.
Lavevaz (UV) -
In realtà intervengo in chiusura della
discussione generale per accettare la proposta emendativa fatta dal
collega Testolin.
Presidente -
È già stata depositata.
Lavevaz (UV) -
Come giustamente è stato detto,
fortunatamente ci sono stati degli sviluppi da fine aprile a oggi,
ho avuto modo anch'io in queste due settimane di approfondire la
problematica che conoscevo ma non in maniera approfondita e
puntuale. Effettivamente negli ultimi anni, come è stato già
ampiamente detto, quindi non sto a ripercorrere tutti i passaggi
dei pensionamenti avvenuti all'interno della Motorizzazione civile
valdostana, se al 2015 c'erano cinque esaminatori, con l'ultimo
pensionamento dell'aprile di quest'anno siamo rimasti, anzi,
eravamo rimasti con un unico esaminatore.
Quindi questo ovviamente in combinato disposto con il lockdown,
in particolare il primo ma anche il secondo che ha di fatto
bloccato la normale attività degli esami per l'oggettiva
impossibilità di svolgerli in presenza, ed è un po' difficile fare
gli esami di guida in smart working, almeno per ora, queste due
cose insieme hanno creato un collo di bottiglia tale per cui si è
creata una coda di esaminandi in attesa molto importante.
Fortunatamente, come detto, i quattro esaminandi che dovevano
fare l'esame di abilitazione che in un primo momento - come
ricordato puntualmente dal collega Restano - non avevano passato
l'esame in una prima fase, nell'ultimo esame, credo svoltosi
esattamente una settimana fa, tutti e quattro hanno superato gli
esami di abilitazione.
Quindi torniamo finalmente ad avere cinque esaminatori
abilitati, quindi riusciremo in poche settimane a tornare a regime
con gli esami.
Per quanto riguarda invece la seconda problematica, quella delle
lunghe attese relative invece all'espletamento dell'attività più
tecnica di revisione e collaudi, anche questo è stato
sostanzialmente legato al lockdown, quindi alla sospensione per un
lungo periodo delle attività e quindi il lavoro oggettivamente si è
accumulato, però non parrebbero esserci al momento delle grosse
problematiche, perché l'attività è già ripresa.
Per quanto riguarda l'indennità - che è un altro punto sollevato
giustamente e che condivido in pieno - relativa all'attività che
svolgono tecnici ed esaminatori, va sottolineato che già
dall'inizio 2021 percepiscono un'indennità lorda pari a 12 euro per
ogni seduta di revisione che sicuramente non è tanto, sicuramente è
un'indennità che va in qualche modo rivista, perché credo che lo
sforzo e l'attenzione che va posta su questo tipo di attività molto
specifica meriti anche un riconoscimento di tipo economico, quindi
ben venga il tavolo di confronto con i sindacati per trovare una
strutturazione più definitiva su questo tipo d'indennità.
Come è stato detto, sono già state richiamate le corrispondenze
che la collega Minelli, come Assessore, all'epoca aveva fatto con
il Ministero e con le Motorizzazioni a noi vicine, senza risposta,
o meglio con risposta negativa, perché - ho dato un'occhiata alle
corrispondenze e ai dati - effettivamente le Motorizzazioni, in
particolare di Piemonte e Lombardia ahimè sono messe molto peggio
di noi, quindi era abbastanza immaginabile che non ci fosse la
possibilità di avere un prestito di esaminatori per far fronte
all'emergenza.
Condivido però lo spirito della mozione, nel senso che un tavolo
di confronto generale sia comunque un passaggio opportuno e che
possa in qualche modo dare un'uniformità di percorso con altre
Motorizzazioni, eventualmente anche in fase di ordinarietà
dell'attività, per, eventualmente, sopperire a periodi di
difficoltà dell'uno piuttosto che dell'altro.
Dal mio punto di vista la mozione, anche con l'impegnativa così
modificata, è ricevibile e votabile.
Presidente -
Grazie Presidente. Se non vi sono
dichiarazioni di voto, possiamo passare alla votazione della
mozione, come modificata dall'emendamento depositato. La votazione
è aperta. La votazione è chiusa.
Presenti, votanti e favorevoli: 33
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK