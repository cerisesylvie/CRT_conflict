Consiglio Regionale della Valle d'Aosta - Oggetto del Consiglio n. 1413 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1413 del 23 settembre 2015 - Resoconto
OGGETTO N. 1413/XIV - Interrogazione: "Situazione
dell'utilizzo dell'ambulanza medicalizzata del presidio di
Donnas".
Presidente
- La parola all'Assessore Fosson.
Fosson (UV)
- Il sistema sanitario - anche rispetto a
quelli molto più forti di noi - è oggi oggetto di una verifica
sulla sua sostenibilità; sul giornale oggi c'è una notizia circa un
decreto del Ministero che va a vedere l'appropriatezza degli esami.
Il decreto 70, che stabilisce proprio gli standard, che condiziona
tutti, pone sicuramente dei dati di riferimento anche per noi che
abbiamo ottenuto l'introduzione dell'articolo 3, che praticamente è
una deroga alle Regioni a Statuto speciale che finanziano il loro
sistema - a differenza della Sicilia e della Sardegna che non sono
ricomprese in quest'articolo - vi è la possibilità di avere delle
deroghe a questi standard, che comunque sono standard sempre di
riferimento.
Se noi siamo un'eccellenza in qualche settore e vogliamo
mantenere i servizi, anche quello a cui si riferisce
l'interrogazione, la prima condizione è di non sprecare le
competenze, cioè di non tenere inutilizzate delle forze, quindi la
riorganizzazione deve tenere conto di questo obiettivo evitando
però che non vi siano sottoutilizzazioni di personale. In
particolare, i colleghi del fondo valle lo sanno, l'ambulanza
medicalizzata, che poi parte da Donnas, ha a bordo il rianimatore,
e penso che in nessuna sede distrettuale d'Italia ci sia
stabilmente tale figura medica di eccellenza. Poi ci sono le
ambulanze dei volontari, quelle di Donnas, quelle di Gressoney, poi
l'elicottero, e abbiamo a Châtillon, di nuovo, un'ambulanza
medicalizzata di giorno, medicalizzata con un'infermiera di notte a
Châtillon e poi c'è, secondo il vecchio sistema del
rendez-vous
, l'auto medica ad Aosta che può partire sempre,
come anche l'elicottero. Ricordo che noi in caso di emergenza
possiamo addirittura muovere il secondo elicottero.
Chiaramente la sostenibilità è determinata da numeri, se si
legge attentamente il decreto 70 lo dice: cioè dall'utenza, dalla
quantità, dal numero della rete, sennò il sistema se è dedicato a
pochi, non è sostenibile e il taglio previsto nel numero nel
decreto 70 evidenzia tutti questi aspetti.
Io vorrei dare i dati che sono stati richiesti: cioè quanti sono
gli interventi effettuati in territorio canavesano dall'ambulanza
di Donnas. Nel 2013 sono stati tre, nel 2014 diciotto, nel 2015
venticinque, fino ad oggi. E quanti siano stati gli interventi
svolti in senso contrario cioè dal soccorso piemontese in Valle
d'Aosta: nel 2013 zero, nel 2014 zero, nel 2015 uno. Questo
dimostra come il sistema canavesano ricorra spesso al sistema
valdostano di cui ne ha evidente bisogno senza per altro
contemplare ancora l'elicottero. Ci sono stati dei casi
particolari, finiti tragicamente nelle alte valli del Canavesano,
che forse se fossimo intervenuti noi con l'elicottero, non sarebbe
andata così.
Mi si chiede se tali interventi comportino una ricaduta sulla
mobilità sanitaria: certo ogni ambulanza che parte da Donnas e
soccorre un malato canavesano porta in mobilità attiva a noi 255
euro. Sono di solito dei trasporti brevi, ne è successo uno, e di
questo sarà sicuramente a conoscenza, di un malato che rischiava
l'amputazione, per cui la nostra ambulanza in questo caso grave è
dovuta andare fino a Torino, però in genere sono interventi
brevi.
L'altra cosa importante: mi sembra che quando una nostra
ambulanza soccorre per un infarto, per esempio, un malato nel
Canavesano, questo malato venga poi portato ad Aosta, perché
l'emodinamica ad Aosta è sempre presente. Quindi la mobilità attiva
non è soltanto nel costo dell'ambulanza. Concludo dicendo che il
problema è questo: per ora non abbiamo ancora nessun accordo
interregionale con il Piemonte, ci stiamo lavorando a lungo e siamo
vicini ad un accordo proprio sulla rete dell'emergenza, perché ci
sia una rete unica tra l'alto Piemonte e l'alta Valle d'Aosta. Però
vorrei ribadire - mi appello al senso di responsabilità di tutti -
che il nostro sistema sanitario sarà sostenibile nella misura in
cui allargheremo l'utenza. Il nostro sistema sanitario sarà
sostenibile nella misura in cui noi faremo degli accordi con il
vicino Piemonte. Io credo quindi che bisognerà accettare questa
mancanza dell'ambulanza di Donnas proprio per un bene più grande,
anche in considerazione del fatto che grossi problemi non ci sono
stati e che questa organizzazione è comunque monitorata. Dico
soltanto, e concludo, che se riusciremo a rimanere in piedi sarà
anche grazie al lavoro in rete con il Piemonte e l'emergenza sarà
sicuramente il primo punto all'ordine del giorno. Grazie.
Presidente
- Grazie Assessore. Per la replica, la parola
al collega Fabbri.
Fabbri (UVP)
- Sì, grazie Assessore.
Per quanto riguarda l'importanza di questo presidio di Donnas,
non avevamo nessun dubbio, tant'è che viene addirittura, come lei
ci ha confermato, usato ampiamente anche dal vicino Canavese. E mi
ha un po' rubato le parole di bocca nella sua risposta, perché
quest'interrogazione era volta a capire appunto qual era
l'attenzione dell'Assessorato nello svolgere, nel portare avanti
questo discorso di compenetrazione tra il sistema sanitario
valdostano e quello piemontese, proprio perché, come dice
giustamente lei, nel decreto 70, se noi lo applicassimo alla nostra
realtà, non avremmo di certo tutti i servizi che abbiamo. E questo
è già stato detto più volte. Vorremmo appunto capire, poi in
seguito avremo modo di discuterne, qual è l'ottica con cui i nostri
dirigenti vogliono portare avanti questo discorso di
compenetrazione e di sostenibilità del sistema sanitario attraverso
l'espansione della nostra offerta su questo territorio. Ecco, io mi
riallaccio, a questo punto, su quello che si diceva all'inizio di
quest'Assemblea e cioè che, visto e considerato che questa
sarà...come possiamo dire? un'azione molto importante per quanto
riguarda i nostri concittadini e tutto il sistema sanitario
regionale, è necessario che anche il Consiglio, attraverso le sue
istituzioni, venga informato su quella che è l'idea che
l'Assessorato e i vari tecnici hanno dello sviluppo e della
sostenibilità del nostro sistema.
Non vorrei che anche qui, come abbiamo detto all'inizio, si
applicasse poi la politica del bastone e della carota e cioè che si
prospettassero dei tagli, per poi ritornare sui propri passi con
degli spot pubblicitari e applicare con la tecnica che abbiamo
criticato all'inizio di quest'Assemblea. Ora sono sicuro che questo
non avverrà, vista l'importanza, la fondamentale importanza che ha
quest'argomento sulla vita di tutti i nostri cittadini e io qui
concludo e passo la parola al mio collega Bertschy che vuole anche
lui intervenire. Grazie.
Presidente
- Prego collega Bertschy.
Bertschy (UVP)
- Con il collega Nello Fabbri e con i
colleghi del gruppo, abbiamo voluto attraverso quest'iniziativa
fare un po' di luce su quello che sta avvenendo senza un governo
chiaro e soprattutto senza un'intenzione e una strategia adatta a
chi deve in qualche modo indirizzare anche in questa fase di crisi
la situazione e il governo della sanità. I dati che ci ha
rappresentato, anche per il territorio di cui discutiamo...la
lontananza dall'ospedale, dal nostro ospedale, dimostrano come sta
crescendo negli anni l'intervento fuori Valle, che può essere visto
in maniera positiva, anche perché c'è di che vantarsi. Abbiamo
pensato a un certo tipo di servizio perché quel territorio è
distante dall'ospedale, quindi se, a scavalco, su quel territorio
quando un'ambulanza è fuori deve intervenire un'altra ambulanza,
lasciamo scoperta un'altra parte di territorio, no? Soprattutto non
utilizziamo un servizio che abbiamo pensato. Allora, lungi da noi
pensare che non si debba dare servizio, soprattutto in un momento
di emergenza di soccorso, a degli altri territori, vorremmo però
sottolineare che in bassa Valle, quando si avvicina all'ospedale di
Ivrea, il cittadino a volte si sente dire: dovete andare verso
Aosta. E allora, se questo deve avvenire, facciamo in modo che si
apra veramente un tavolo di confronto, ma che non scopra il
territorio della Bassa Valle, ma che piuttosto potenzi il
territorio tra Canavese e Bassa Valle, per far sì che ci sia un
servizio che continui a dare al territorio della Bassa Valle la
copertura che è necessaria, perché va bene il decreto 70, ma c'è
per tutti, anche per chi rappresenta vicino a noi quel confine.
Quello che non vogliamo, Assessore, è che vada avanti, senza
l'opportuna chiarezza, una crescita di questi interventi fuori
Valle senza un governo politico di quello che sta avvenendo. Nei
tre anni, dal Piemonte c'è stato un solo intervento, mentre i
nostri interventi sono stati quasi una cinquantina. Allora, è
evidente che il Piemonte non si è organizzato e che ha presidi
medicalizzati, per un intervento come il nostro, che sono troppo
distanti dal nostro territorio, tant'è vero che bisogna intervenire
su Châtillon. Allora le chiediamo da subito di capire come fare, in
modo di continuare a mantenere la copertura necessaria sul
territorio della Bassa Valle, e di aprire un tavolo di discussione,
questa volta alla luce del sole, con il Piemonte per organizzare il
servizio futuro.
Però cerchiamo di fare in modo che tutto questo non vada a
discapito dei territori più distanti dei valdostani che sono più
distanti dai nostri presidi e che sono al confine tra due
ospedali.
Presidente
- Colleghi, mi è giunta al tavolo una
richiesta inerente al tema degli asili-nido, una richiesta di chi
ha raccolto le firme che sono giunte al tavolo della Presidenza di
poter incontrare...anche per esporre brevemente le motivazioni di
questa raccolta firme. Chiederei quindi una sospensione di cinque
minuti per vedere con i Capigruppo come possiamo lavorare per
meglio, diciamo, proseguire nei nostri lavori. Una sospensione di
cinque minuti con i Capigruppo con questo tema all'ordine del
giorno. Grazie.
Si dà atto che la seduta è sospesa dalle ore 10,13 alle ore
10,28 e che alla ripresa dei lavori la presidenza è assunta dal
Vicepresidente Follien.
Follien (Presidente)
- Colleghi, riprendiamo i lavori del
Consiglio, che sono stati sospesi per una riunione dei Capigruppo.
Il Presidente del Consiglio sta prendendo contatti. Dopo il punto 6
ci sarà una nuova sospensione per degli approfondimenti. Punto 6
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK