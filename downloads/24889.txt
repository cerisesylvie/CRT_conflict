Consiglio Regionale della Valle d'Aosta - Oggetto del Consiglio n. 190 del 12 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 190 del 12 novembre 2008 - Resoconto
OGGETTO N. 190/XIII - Interpellanza: "Intendimenti in merito
all'adozione dei nuovi segni distintivi della Regione".
Interpellanza
Preso atto della Legge regionale 16 marzo 2006, n. 6
"Disposizioni per la valorizzazione dell'autonomia e disciplina dei
segni distintivi della Regione" ed in particolare dei commi 2 e 3
dell'art. 3;
Atteso che è stato avviato dal dicembre 2007 l'iter per
l'applicazione del suddetto articolo 3 della legge regionale n.
6/06;
Constatato che però non si è ancora giunti alla sua
applicazione integrale;
il sottoscritto Consigliere regionale
Interpella
il Governo regionale per sapere:
1) se si intenda procedere in tempi stretti alla sostituzione
dei nuovi simboli ufficiali sul frontespizio del Bollettino
ufficiale della Regione, sugli atti ufficiali, sulle targhe
indicanti gli uffici centrali e distaccati della Regione, sulla
carta destinata alla corrispondenza degli organi ed uffici
regionali e sugli atti o documenti di comunicazione istituzionale
della Regione, nonché sui documenti promozionali di iniziative
assunte dalla Regione anche in collaborazione con altri soggetti,
pubblici o privati;
2) se si stia calcolando il costo non solo dell'adozione dei
nuovi simboli ma anche della sostituzione dei simboli "vecchi"
ancora in buono stato e del materiale cartaceo con i "vecchi"
simboli che viene mandato al macero.
F.to: Donzel
Président
- La parole au Conseiller Donzel.
Donzel (PD)
- Attesa l'importanza, che noi condividiamo
appieno, di puntare su innovazione, qualità, e quindi di toccare
con innovazione e qualità anche dettagli che hanno una loro
importanza... non parliamo poi dei simboli che sono uno
straordinario veicolo di comunicazione: basti pensare a cosa
significa una bandiera a stelle e strisce o più banalmente a tutta
la simbologia degli stemmi in generale, si tratta di elementi
grafici che consentono in prima approssimazione di richiamare
immediatamente alla mente con precisione persone e gruppi sociali e
appunto territori, regioni come la nostra. Normalmente si ha...
l'opportunità che i simboli rimangano inalterati nel tempo, perché
proprio al simbolo è legata l'individuazione di un soggetto e
comunque, anche se talvolta l'uso degli stemmi è stato confinato a
settori marginali della vita quotidiana, oggi più che mai
l'esigenza del riconoscimento visivo è innegabilmente più immediata
e di maggiore impatto rispetto alla lettura di una scritta o di un
nome, lo dimostra l'uso dei loghi, delle griffe. Credo che questa
sia stata la
ratio
della legge n. 6/2006 e in particolare
dei commi 2-3 dell'articolo 3; la nostra preoccupazione è quella di
capire se quando facciamo delle scelte politiche, poi le
perseguiamo con determinazione, stringendo i tempi, affrontando le
difficoltà, superando anche eventuali resistenze, arrivando poi a
quel punto finale così da non scoprire fra 5-6 anni che magari
molte insegne della nostra Regione escono con simboli vecchi.
Faccio banalmente un esempio di cosa vuol dire la circolazione di
una simbologia, quando si decide di cambiare una simbologia è
importante farlo in modo determinato, perché, per esempio, sono
reduce da un viaggio in Bulgaria e in Bulgaria il nostro stemma era
quello vecchio, perché forse non siamo ancora riusciti a diffondere
il simbolo nuovo. O l'una o l'altra quindi, o si crede in un
progetto e allora lo si persegue fino in fondo, oppure non ci si
crede, allora rischiamo di buttare dei soldi qui e là, di andare
à petits pas
. Lo spirito è quello di applicare una legge,
non tentennare, andare fino in fondo.
L'altra questione che poniamo è quella che va sempre dato conto
di ciò che si spende, non per urlare banalmente allo spreco di
risorse, ma perché credo sia corretto rendere conto di quanto costa
un'operazione, al di là che poi su operazioni di questo tipo la
verifica, la valutazione della ricaduta positiva o meno resta
sempre nell'ambito effimero della politica, ma è importante avere
certezza dei numeri rispetto a tali operazioni. Grazie.
Président
- La parole au Président de la Région,
Rollandin.
Rollandin (UV)
- Se me lo concede il collega Donzel, devo
dire che Obama ha fatto miracoli, quando ho sentito portare come
esempio la bandiera a stelle e strisce, pensavo che facesse un
accenno alla bandiera rossa... prendo atto con piacere che c'è
questo mondo in evoluzione che ci dà uno spirito nuovo anche in
Consiglio con degli esempi molto eclatanti! Venendo nella sostanza
ai simboli, devo dire che ho preso buona nota e applico la legge
nei suoi contenuti, nei dettagli, quindi non taglierò nulla di
quello che c'è, non penso sia giusto ad ogni spron battuto
modificare. È stata fatta una scelta di un certo tipo nei simboli,
è stato detto che è stata una scelta a suo tempo che ha avuto un
vaglio da parte dell'Amministrazione e come tale noi crediamo che
la legge n. 6/2006 vada attuata e quindi stiamo attuando tutti i
singoli passaggi. L'Amministrazione regionale sta procedendo
gradualmente, e senza sprecare nulla del materiale esistente, alla
sostituzione dei simboli ufficiali della Regione, in attuazione
della deliberazione della Giunta regionale del 21 dicembre 2007
che, in attuazione alla legge n. 6, ha previsto l'adozione del
nuovo logo regionale e del relativo manuale d'uso. In modo
progressivo, quindi, saranno utilizzati i nuovi simboli sul
Bollettino ufficiale, sugli atti ufficiali e sulla carta utilizzata
per la corrispondenza, esaurendo prima - lo voglio sottolineare,
perché mi sembra giusto - le scorte giacenti e poi stampando il
materiale con il nuovo logo onde evitare quello a cui accennava il
collega, ossia evitare sprechi. Ciò vale in particolare per le
buste utilizzate per la corrispondenza, mentre non ha nessun
riflesso sulla carta utilizzata per la corrispondenza. Da circa una
decina di anni, infatti, la carta intestata viene predisposta
utilizzando dei modelli informatici e non della carta prestampata,
cosa che consente tra l'altro la modificazione dell'intestazione
direttamente da parte dell'utente senza spreco di carta quando ciò
si rende necessario, ad esempio a seguito di cambiamenti delle
denominazioni delle strutture dell'Amministrazione regionale. Sotto
questo profilo quindi favorisce l'adeguamento di cui si sta
parlando. È in fase di ultimazione il modello su
file
informatico che verrà distribuito a tutte le strutture
dell'Amministrazione regionale per l'utilizzo su tutti gli atti
ufficiali e sulla corrispondenza. L'unico costo in quest'ambito
sarà rappresentato dalla realizzazione della carta ufficiale che
sarà messa a disposizione per le comunicazioni istituzionali del
Presidente della Regione e degli Assessori, in quanto il manuale
d'uso - che è attuazione della deliberazione di cui parlavo -
prevede in questo caso l'utilizzo di carta filigranata con il
simbolo della Regione. Il Servizio del cerimoniale della Presidenza
della Regione ha già chiesto i preventivi per la stampa di questa
fornitura, che al momento non sono ancora pervenuti.
Per quanto riguarda invece le targhe indicanti gli uffici della
Regione, l'introduzione dei nuovi simboli avverrà in funzione dei
cambiamenti avvenuti nella denominazione degli Assessorati e delle
strutture dell'Amministrazione regionale. Si porta ad esempio la
sostituzione delle targhette delle bacheche presenti nel porticato
del Palazzo regionale, che, dovendo essere modificate ed adattate
alla nuova struttura dell'Amministrazione, subiranno
contestualmente anche la modifica del marchio. Il nuovo marchio
viene invece già utilizzato su tutta la comunicazione istituzionale
e sui documenti di promozione di iniziative assunte dalla Regione,
anche con altri soggetti, pubblici o privati.
Credo di aver risposto nel merito, nel senso che la Regione
persegue le finalità dettate dalla legge senza perdere tempo, ma ci
sono stati dei tempi tecnici che ho cercato di spiegare. Spero di
aver dato tutta la documentazione necessaria al Consigliere.
Président
- La parole au Conseiller Donzel.
Donzel (PD)
- Grazie, Presidente. Mi rallegra sapere che
si procede ad esaurire il materiale esistente, perché temevo che
fosse stato mandato al macero. Mi fa piacere sapere che c'è questa
forma pragmatica di stampare di volta in volta la carta che viene
utilizzata con i simboli, quindi sostanzialmente lo ritengo un
fatto positivo. La mia preoccupazione permane rispetto a tutta la
logica dei simboli, che invece dovrebbero andare ad indicare i siti
della Regione, perché non è da sottovalutare il ruolo del simbolo,
quindi l'importanza di non cominciare un'attività che è nell'ordine
dei 6 mesi o un anno e poi diventano tre anni, perché a quel punto
la cosa è dannosa, o si crede nel simbolo, oppure no.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK