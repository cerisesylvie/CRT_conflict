Consiglio Regionale della Valle d'Aosta - Oggetto del Consiglio n. 694 del 11 luglio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 694 del 11 luglio 1984 - Resoconto
OGGETTO N. 694/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Voglio fare, a nome del gruppo
comunista, la richiesta che tutte le votazioni che avverranno in
questo Consiglio, siano fatte a scrutinio segreto. E' questa una
richiesta che vuole esprimere una protesta per il comportamento
della Giunta regionale, che non ha accettato la proposta di
rinviare alcuni oggetti di rilevante importanza, non
sufficientemente approfonditi dal Consiglio regionale. La nostra
protesta non è relativa ai rapporti fra le forze politiche, è
relativa ai rapporti all'interno di questo Consiglio fra la Giunta
e i Consiglieri.
Non pensiamo che sia sufficiente, per dare una risposta ad un
intervento precedente del Consigliere Tamone, invitare il P.C.I.
nella sede dell'Union Valdôtaine per pensare che poi il P.C.I.
debba mettersi il bavaglio, non possa dire le cose che ritiene
opportune. Quindi protestiamo contro questo comportamento della
Giunta che vuole discutere argomenti non sufficientemente
approfonditi, che vengono in Consiglio con ordini del giorno
aggiuntivi, senza tutta la documentazione richiesta nelle
Commissioni. Sono argomenti di grande importanza perchè impegnano
finanziamenti rilevanti da parte della Regione; crediamo che per
rispetto del Consiglio che chiedeva un approfondimento su questi
temi, la Giunta regionale avrebbe dovuto accettare il rinvio.
Invece la Giunta ha ribadito la propria volontà di dimettersi al
termine del Consiglio, però non ha voluto accettare questa
richiesta giungendo quindi ad un esame affrettato di argomenti che
secondo noi recano una buona dose di improvvisazione, che non hanno
valutato fino in fondo le conseguenze che ci saranno, per alcuni
casi, nei rapporti fra la Regione e la Casa da Gioco e gli aspetti
giudiziari delle vicende, per altre questioni, sul futuro economico
della Valle d'Aosta.
Questa è la nostra protesta che continueremo in questo
Consiglio, perchè poi il Consiglio andrà in ferie, e che vogliamo
dare come segnale a questa Giunta perchè non pensi che
riconfermando determinate alleanze e avendo così fatto una scelta
definitiva, tutto possa continuare come nei sei mesi di attesa,
dove in una situazione transitoria si pensava che certe riflessioni
sul modo di governare la Regione, sulle forze che dovevano
governare, fossero possibili.
La maggioranza ha scelto, la Giunta regionale si appresta a
continuare con i metodi deleteri del passato, noi come forza di
opposizione faremo il possibile per contrastare quanto non va negli
interessi della Valle d'Aosta.
Oggetto n. 3318 in data 1° giugno 1984:
Concessione di un contributo a titolo di 1° acconto di lire
40.000.000 al Comitato organizzatore dei campionati del mondo di
bob in programma a Breuil-Cervinia dal 14 al 27 gennaio 1985 -
Approvazione ed impegno di spesa.
PRESIDENTE:
Ha chiesto di parlare il Vice Presidente
Dolchi, ne ha facoltà.
DOLCHI - (P.C.I.):
Vorrei entrare nel merito della
deliberazione 3318, di cui è stata chiesta la ratifica dalla Giunta
per motivi d'urgenza. Se ci fosse qui il nostro collega e amico
Bordon, ci ricorderebbe che nel passato il Consiglio regionale
discuteva a lungo il contributo all'Unione Sportiva Aosta, e il
contributo per le iniziative sportive a livello di sports ricchi o
sports poveri, sports relativi alla promozione dei giovani o sports
di élite.
Non voglio rifare queste discussioni, che hanno tanto animato i
Consiglieri regionali delle passate legislature, però mi sembra che
dalla deliberazione che viene sottoposta al Consiglio in ratifica
si tratti di un primo contributo per uno di quegli sports che
lungamente sono stati definiti di élite per cui si giustificavano
le spese.
Credo ancora adesso che il motivo fondamentale sia (poiché il
contributo non interessa tanto gli sportivi, quanto pochi equipaggi
che partecipano) che sono soprattutto un momento pubblicitario
importante per la Regione in quanto la televisione riprende le
gare, quindi per ore il radiocronista parla della Valle d'Aosta e
si hanno fugaci riprese del Breuil o di qualche scritta "Valle
d'Aosta".
La mia richiesta all'Assessore competente è di sapere, su una
spesa di 210 milioni, quanto sarà il contributo della Regione, in
quanto si parla di un primo contributo di 40 milioni, poichè molte
altre somme saranno versate dagli sponsors o da agenzie
pubblicitarie con le quali sono in corso contatti - dice la
deliberazione - o in altri modi.
Però non vorrei che non fissando un plafond, parlando
genericamente solo di un primo contributo, questa ricerca di altri
contributi sia limitata perchè in fondo c'è poi sempre - direbbe il
Consigliere Pedrini, assente in questo momento "mamma Regione" che
finisce per pagare.
La mia richiesta è quanto pensa di dover contribuire la Regione
per fare in modo che la copertura della differenza sia un obiettivo
del Comitato organizzatore e non solo una premessa a questa
deliberazione di Giunta.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Nell'estratto di delibera del
1° giugno n. 3318 "Concessione di un contributo a titolo di acconto
di £ 40.000.000", l'Assessore al Turismo, nella parte descrittiva
in premessa della delibera, comunica che il preventivo di spesa per
l'organizzazione della manifestazione è allegato; chiedo
all'Assessore se è possibile avere questo preventivo di spesa.
Inoltre vorrei chiedere se è in grado di poterci indicare i nomi
delle agenzie pubblicitarie.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Quanto ha detto il Vice Presidente
Dolchi è vero: mi ricordo che quando si discuteva per il contributo
all'Unione Sportiva di Aosta, interveniva per la D.C. l'ex
Consigliere Bordon, per il P.C.I. il Consigliere Dolchi e per i
Democratici Popolari l'ex Consigliere Giorgio Chanu.
Si parlava per ore ed ore, però alla fine votavamo tutti a
favore dell'Aosta, come mi auguro che tutti votino a favore di
questa delibera, perchè è vero che è uno sport d'élite (in Italia
in modo particolare pochi lo seguono) però teniamo presente che la
Valle d'Aosta, proprio per ricerche di mercato di promozione
turistica, si sta spingendo in Giappone ed in America.
Molti sono scettici sui risultati di questa promozione turistica
in questi due paesi, ma noi riteniamo che sia indispensabile
proprio perché in Giappone ci sono 10 milioni di sciatori, mentre
in America c'è una clientela particolarmente danarosa.
Le località che possono ospitare questa clientela sono
Courmayeur, La Thuile, Cervinia, il comprensorio del Monte Rosa
Ski, Gressoney; tenete presente che quando passiamo il tunnel e
vediamo che Chamonix è piena di turisti giapponesi, è perchè non
siamo ancora riusciti a far capire che il Cervino e il Monte Bianco
esistono anche dalla parte italiana!
Questo è dovuto anche al fatto che le agenzie non indirizzano
ancora la clientela in Valle d'Aosta e per sollecitare le agenzie
bisogna avere grossi contatti. Il campionato di bob, secondo noi, è
un veicolo pubblicitario enorme perchè va in diretta per otto ore
in Canadà, America, Sud Africa, Giappone, dove vi sono più
appassionati di questo sport che in Europa.
Per il preventivo, e per rispondere anche al Consigliere
Baldassarre, abbiamo dato incarico, con opzione, ad una grossa
società di pubblicità a livello mondiale ed è quella che ha trovato
gli sponsors anche per i campionati mondiali della Valtellina.
Abbiamo fatto un accordo preventivo secondo cui siamo impegnati
con loro sino a fine luglio; entro questo periodo, dovranno farci
delle proposte e le cifre che potrebbero incassare per questa
sponsorizzazione. L'agenzia avrà in questa convenzione delle
percentuali che aumentano a secondo del budget di sponsors che
possono ottenere per la Valle d'Aosta. Quindi se ottengono solo 50
milioni hanno una percentuale che è abbastanza minima, cioè del
15%, se riescono ad ottenere 150 milioni possono arrivare anche al
25-28%.
Farò pervenire per iscritto al Consigliere Baldassarre sia il
preventivo che il nome della società.
Voglio avvisare i Consiglieri regionali che questa è la spesa
per la gara, inoltre c'è anche la spesa per la gestione della pista
che, come sapete, la Regione si accolla al 50%, dividendola con il
CONI.
PRESIDENTE:
Si passa alla votazione segreta così come
richiesto, ai sensi del 1° comma dell'art. 67 del Regolamento
interno, dal gruppo comunista.
Essendo risultate nulle le prime due votazioni, si procede alla
terza votazione:
VOTAZIONE PER SCHEDE SEGRETE
ESITO DELLA VOTAZIONE
Presenti: 33
Votanti: 33
Favorevoli: 28
Contrari: 3
Schede nulle: 2
Il Consiglio approva
Oggetto n. 3463 in data 8 giugno 1984:
Lavori
di costruzione del terzo tronco - dalla sezione 110 alla sezione
200 - della pista forestale collegante le località "Altbard -
Piasse", in Comune di Donnas - Appalto dei lavori a licitazione
privata - Approvazione ed impegno di spesa.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Vorrei sapere dall'Assessore quali
sono le motivazioni che lo inducono a fare una licitazione privata
in rapporto a questi lavori, e quali sono eventualmente le ditte
che verrebbero contattate per fare questo lavoro.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Sul tracciato di questa pista
forestale avevamo presentato tempo fa una interpellanza che, pur
riconoscendo la validità dell'opera, sollevava alcune
preoccupazioni in merito all'esistenza in quella zona di reperti
archeologici, in particolare quella che viene comunemente chiamata
la Strada dei Salassi. La questione che volevo porre è di questo
tipo: qui si parla di un lotto che interessa una parte abbastanza
consistente dell'opera. In quella occasione ci fu risposto dal
Presidente della Giunta che si sarebbe tenuto conto nel progetto
anche di questi aspetti, per cui chiederei se questo tronco
interessa già alcune di queste zone o se restiamo ancora al di
sotto, e nel primo caso quali accorgimenti si intendono prendere
per evitare di danneggiare troppo eventuali ritrovamenti.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho delle perplessità su questo
argomento; la mia prima domanda, uguale a quella espressa dal
Consigliere Aloisi, era di conoscere il perchè questo appalto di
243 milioni viene dato a trattativa privata. E' necessario
conoscere le imprese che vengono invitate a questa gara a
trattativa privata; non vorremmo trovarci sempre le solite imprese
e le altre che continuamente richiedono alla Regione di essere
invitate per qualsiasi altro appalto, non nel caso specifico,
vengono addirittura ignorate.
Condizionerò il mio voto a queste risposte.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Si tratta di una richiesta di
carattere generale che riguarda la tutela dell'ambiente. Volevo
chiedere al Presidente se per questo discorso delle piste forestali
e delle strade interpoderali che abbiamo visto sovente si
intersecano, esiste un piano ben preciso, altrimenti succede spesso
che la mano destra dello stesso Assessorato non sa cosa fa la
sinistra. Un funzionario, con molto candore, mi ha detto che a
volte succede che sullo stesso tracciato vanno in parallelo e una
strada interpoderale e una forestale.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
En ce qui concerne les premières
observations, c'est écrit dans la délibération même, 4ème alinéa,
"Fa presente che è opportuno e conveniente nell'interesse
dell'Amministrazione regionale di appaltare il terzo tronco della
pista forestale a licitazione privata".
Pour le restant, je pense que les entreprises qui seront
invitées sont celles qui ont déjà travaillé pour l'Administration
régionale; nous devons tenir compte que nous avons des difficultés
d'emploi et donc dans les limites du possible on fait de façon de
défendre les entreprises qui travaillent en Vallée d'Aoste.
Quant aux demandes de M. Tonino, on a fait des surlieus et le
trajet de cette partie intéresse déjà la route des Salasses, mais
en ce qui nous concerne on a sauvegardé entièrement le tracé, qui
est alternatif à la route même.
A M. Torrione je dois dire qu'à l'Assessorat à l'Agriculture on
travaille avec la tête plutôt qu'avec la main droite et la main
gauche, donc il n'y a pas de problèmes à ce sujet; les travaux sont
assez clairs et je voudrais savoir après le nom du fonctionnaire
qui a fait ces affirmations-là, afin au moins de savoir s'il est un
fonctionnaire de l'Administration régionale ou bien un
fonctionnaire des bars autour de l'Administration régionale.
En ce qui concerne la question des pistes, elles sont faites en
collaboration et en tenant compte du plan contre les incendies qui
a déjà été approuvé à l'intérieur de l'Administration
régionale.
PRESIDENTE:
Metto in approvazione la ratifica della
deliberazione in oggetto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 33
Favorevoli: 28
Contrari: 5
Il Consiglio approva
Oggetto n. 3494 in data 8 giugno 1984:
Lavori
di risagomatura del piano viabile e stesa del manto di usura in
conglomerato bituminoso su alcuni tratti delle strade regionali di
Bionaz, Arpuilles e Ollomont - Appalto dei lavori a licitazione
privata - Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei sapere come mai la precedente
delibera era stata varata a licitazione privata con il metodo della
media, mentre questa con il metodo del maggior ribasso. Qual è il
criterio che la Giunta usa per scegliere l'uno o l'altro dei metodi
per l'appalto?
Vorrei sapere anche se sta continuando ancora questo
comportamento diverso da quello tenuto negli anni passati da parte
delle imprese, quando c'era in sostanza un accordo per fare il
ribasso più contenuto possibile; adesso si intravede una sorta di
guerra per strapparsi l'appalto, con percentuali che sono superiori
al 40%.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sulla delibera in oggetto
vorrei avere dei chiarimenti da parte dell'Assessore ai Lavori
Pubblici: il primo riguarda la parte delle premesse, dove fa
presente che è opportuno e conveniente per l'Amministrazione
appaltare i lavori a licitazione privata; l'altro riguarda la parte
deliberativa là dove parla di ditte sottoelencate.
Nella delibera non ho trovato naturalmente il nome delle ditte,
per cui o si elimina questa dicitura oppure si parla di elenco
allegato a parte.
E' importante sapere, lo chiederò fino a stancarmi, perchè si
continua con questo tipo di licitazione privata.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Premetto che voterò a favore di questa
delibera, che ritengo necessaria, però volevo alcuni chiarimenti in
merito sempre al discorso della licitazione privata.
Vorrei sapere come avviene questa licitazione: siamo d'accordo
sul fatto che bisogna invitare le ditte della Valle d'Aosta, ma
secondo quale criterio?
Se ci sono dieci ditte e ne vengono invitate solo tre, ne
vengono escluse sette; quindi vorrei conoscere la procedura per la
licitazione privata.
PRESIDENTE:
Ha chiesto di parlare l'Assessore ai Lavori
Pubblici Chabod, ne ha facoltà.
CHABOD - (D.C.):
Rispondo subito al Consigliere Aloisi:
noi invitiamo sempre tutte le ditte che sono residenti o hanno la
sede in Valle d'Aosta; non invitiamo qualche ditta quando ci sono
state discussioni con la Regione o quando hanno lavorato male o non
hanno finito i lavori. Cerchiamo di non invitare ditte di fuori,
come ha già detto prima il Presidente della Giunta, per dare lavoro
a quelli del posto; di più non possiamo fare.
Sulla questione degli appalti, quelli che riguardano, come
questo, la bitumatura di strade sono stati fatti tutti per una
cifra al di sotto dei 100 milioni; questo perchè, per cifre
superiori, dobbiamo pubblicare l'avviso e ci costa. Sulla
"Repubblica", giornale che abbiamo scelto perchè è abbastanza
letto, paghiamo due milioni ogni volta che facciamo una inserzione,
mentre invece sulla pagina regionale costa solo 400.000 lire.
Le ditte che in Valle fanno le bitumature sono sei e noi le
invitiamo sempre tutte.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Avevo posto all'Assessore due
domande: qual è il criterio in base al quale in alcuni casi si
sceglie il metodo della media e in altri quello del maggior
ribasso, e come stanno andando gli appalti, cioè se mentre
nell'anno passato tutti andavano al ribasso inferiore all'1%,
adesso stanno continuando questi appalti con ribassi che superano
il 40%.
PRESIDENTE:
Ha chiesto di parlare l'Assessore ai Lavori
Pubblici Chabod, ne ha facoltà.
CHABOD - (D.C.):
Le medie le facciamo solo negli appalti
grossi, dove si superano i 3-400 milioni; i piccoli appalti li
mandiamo sempre al massimo ribasso. Ad esempio è andata all'appalto
ieri la strada di Lillianes, l'ha presa una ditta della Bassa
Valle, ditta Garin, con il 41%. Le bitumature vanno via dal 3 al 7%
grosso modo, mentre per le altre è così: è andata via la scuola di
Montjovet con la media con il 21%.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Siccome lo scorso anno l'Assessore
Borbey, quando era in corso una polemica su questa materia, aveva
sostenuto che i prezzi stabiliti dall'Amministrazione regionale
erano quelli più vicini al valore di mercato e che quindi i ribassi
erano così contenuti perchè c'era corrispondenza fra il prezzo
offerto e quello che le ditte potevano fare, mi chiedo come possono
avvenire adesso questi appalti con ribassi superiori al 40%. Se i
prezzi offerti dalla Regione continuano ad essere fatti con gli
stessi criteri dello scorso anno, deve esserci qualche nuovo
meccanismo che sarebbe opportuno approfondire.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Proprio su questo argomento avevo
presentato una interpellanza nel Consiglio scorso, riferita
all'appalto della scuola di Saint-Pierre, dove c'era stato un
ribasso del 41%. Avevo espresso già allora le preoccupazioni per
quella che sembra ormai una guerra fra ditte per aggiudicarsi gli
appalti.
Mi pare che questo sia vero perchè continua nell'ulteriore
aggiudicazione di cui ha parlato l'Assessore, per cui non posso che
ripetere le preoccupazioni per quanto si sta verificando e invito
l'Amministrazione ad approfondire e a prendere degli ulteriori
provvedimenti, onde evitare sia che ci siano delle perizie
suppletive onerose per la Regione, sia che i lavori non vengano
effettuati con la completezza dovuta.
PRESIDENTE:
Metto in approvazione la ratifica della
deliberazione in oggetto. Essendo risultate nulle le prime due
votazioni, si procede alla votazione per schede:
VOTAZIONE PER SCHEDE SEGRETE
ESITO DELLA VOTAZIONE
Presenti: 32
Votanti: 32
Favorevoli: 26
Contrari: 4
Schede nulle: 2
Il Consiglio approva
Oggetto n. 3495 in data 8 giugno 1984:
Lavori
di risagomatura del piano viabile e stesa del manto di usura in
conglomerato bituminoso su alcuni tratti delle strade regionali di
Arpy, Rhêmes, Valsavarenche e Valgrisenche - Appalto dei lavori a
licitazione privata - Approvazione ed impegno di spesa.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Su questa delibera vorrei
chiedere all'Assessore Chabod, al punto c) dove si dice che l'art.
38 è completato con la precisazione "nei termini di 70 giorni", se
questo presuppone che ci sia un atto di appalto già registrato, per
cui si concedono ulteriori 70 giorni per il termine dei lavori,
oppure sono i 70 giorni necessari per fare questi lavori?
Naturalmente rifaccio la domanda della trattativa privata, delle
imprese che vengono invitate. In proposito sono convinto che le
imprese valdostane debbono lavorare in Valle, però ripeto ancora
che per molti lavori l'Assessore dovrebbe darmi una risposta. Non
me l'ha data la prima volta, quindi formulo di nuovo la domanda:
quando ci sono gli avvisi di gara pubblicati sui giornali dove si
chiede che venga ripresentata la domanda per partecipare a questi
appalti, posso citare almeno una decina di casi - non facendo nomi
naturalmente - i quali regolarmente presentano la domanda e
regolarmente non vengono invitati; per qualcuno la ragione più
plausibile sarebbe di essere una impresa non di fiducia della
Regione, però sono imprese locali che alcune volte sono costrette a
mettere in cassa integrazione i loro operai.
Concludendo, vorrei avere dall'Assessore due precisazioni: una
riguardo all'art. 5, l'altra relativa alle imprese.
PRESIDENTE:
Ha chiesto di parlare l'Assessore ai Lavori
Pubblici Chabod, ne ha facoltà.
CHABOD - (D.C.):
L'art. 5 dice che diamo 70 giorni per
finire i lavori e basta. E' una clausola che inseriamo sempre:
alcuni hanno 110 giorni, altri 80, a seconda dei lavori.
Sulla questione delle imprese, tutte quelle imprese che hanno
fatto domanda, se non hanno avuto qualcosa da ridire o qualche
pendenza con la Regione, sono sempre state invitate.
Se qualche ditta risultasse esclusa, prego il Consigliere
Baldassarre di farmelo sapere.
Si dà atto che alle ore 12,52 assume la Presidenza il Vice
Presidente Franco De Grandis.
PRESIDENTE:
Metto in approvazione la ratifica della
deliberazione in oggetto. Dopo due votazioni nulle si procede alla
votazione per schede:
VOTAZIONE PER SCHEDE SEGRETE
ESITO DELLA VOTAZIONE
Presenti: 30
Votanti: 30
Favorevoli: 25
Contrari: 2
Schede bianche: 1
Il Consiglio approva
PRESIDENTE:
Signori Consiglieri, si sospende la seduta, i
lavori riprenderanno alle ore 16.
La seduta è tolta.
La seduta termina alle ore 13,07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK