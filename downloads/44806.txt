Consiglio Regionale della Valle d'Aosta - Oggetto del Consiglio n. 1733 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1733 del 14 luglio 2022 - Resoconto
OGGETTO N. 1733/XVI - Interpellanza: "Incentivi per la
rottamazione dei vecchi apparecchi per il riscaldamento domestico e
la loro sostituzione con impianti a basse emissioni in atmosfera ed
alta efficienza energetica".
Bertin (Presidente) -
Punto n. 44. Per l'illustrazione
dell'interpellanza, la consigliera Spelgatti ne ha facoltà.
Spelgatti (LEGA VDA) -
Il collega Marquis, a un certo
punto nella sua esposizione, ha detto che le altre Regioni sono più
avanti. Purtroppo questo accade decisamente troppo spesso ed è
anche per questo che spesso e volentieri do un'occhiata a quello
che accade nelle altre regioni. Recentemente, il 21 giugno 2022, ho
visto un comunicato stampa della Regione Veneto relativo a un bando
dal titolo: "Ambiente, al via il bando per la rottamazione delle
vecchie stufe, priorità ai redditi bassi. Assessore Veneto, 4
milioni di euro per migliorare la qualità dell'aria". In questo
comunicato stampa si legge: "Su proposta dell'Assessore
all'ambiente, la Giunta regionale ha approvato i criteri del bando,
finalizzato a incentivare la sostituzione dei generatori di calore
domestici alimentati a biomassa, legna, pellet o cippato, con
potenza a focolare inferiore o uguale a 35 kW. Una nuova ed
ulteriore azione per migliorare la qualità dell'aria, spiega
l'Assessore, con l'obiettivo di rottamare i vecchi apparecchi per
il riscaldamento domestico e sostituirli con impianti a basse
emissioni in atmosfera e ad alta efficienza energetica.
L'iniziativa è rivolta ai residenti privati sul territorio
regionale, con una situazione economica familiare non superiore a
50 mila euro, con riferimento all'ISEE ordinario 2022. Il
contributo è aggiuntivo rispetto all'incentivo assegnato dal GSE,
quantificato in rapporto alla situazione economica familiare,
fattore principale, nonché sulla base delle emissioni di
particolato primario generate dal nuovo impianto. In un momento di
grave difficoltà,
in primis
per le famiglie, specifica
l'Assessore, abbiamo scelto la formula di sommare il nostro
contributo a quello statale previsto dal conto termico, così da
ampliare la platea dei possibili richiedenti, che potranno ottenere
un contributo molto alto, vicino al 100 percento della spesa
ammessa. Ovviamente per le medesime ragioni abbiamo scelto, come
criterio principale, il reddito familiare, così da aiutare chi ne
ha veramente bisogno. La disponibilità finanziaria messa in campo
dalla Regione sarà di 3 milioni 880 mila euro, di cui 1 milione e
600 mila euro sul bilancio 2022, la differenza nel 2023. Nella
determinazione della graduatoria si terrà altresì conto del comune
in cui viene realizzato l'intervento, con un ulteriore coefficiente
premiale per quei comuni che dal 2019 abbiano adottato ordinanze
per il miglioramento della qualità dell'aria. Oggi parliamo delle
vecchie stufe, ma in programma c'è anche il bando per la
sostituzione delle auto che sarà pronto a breve, conclude
l'Assessore regionale. Questo per confermare l'attenzione nei
confronti dell'inquinamento atmosferico che si concretizza con
importanti e continui investimenti, che negli ultimi anni ammontano
complessivamente a oltre un miliardo di euro, per incentivare la
sostituzione dei mezzi pubblici con treni e autobus a basso impatto
ambientale, con il miglioramento delle infrastrutture e
l'efficientamento energetico".
Si specifica tra l'altro che tali provvedimenti sono stati
adottati da altre Regioni, per cui interpelliamo l'Assessore
competente per conoscere se vi sia l'intenzione di adottare
provvedimenti analoghi a quello adottato dalla Regione Veneto e a
quelli similari adottati da altre Regioni, volti a incentivare la
rottamazione dei vecchi apparecchi per il riscaldamento domestico e
sostituirli con impianti a basse emissioni in atmosfera e ad alta
efficienza energetica.
Ho poi preso il bando, ad esempio, della Regione Emilia Romagna.
Anche qui, il bando è molto similare, poi ci sono chiaramente delle
differenze, però quando andiamo a leggere gli obiettivi del bando:
"la Regione Emilia Romagna persegue da sempre politiche attive
finalizzate alla riduzione degli inquinanti in atmosfera, a tutela
della qualità dell'aria. Obiettivo del bando è quello di
contribuire al miglioramento della qualità dell'aria e
all'incremento dell'efficienza energetica, attraverso la
sostituzione dei generatori di calore alimentati a biomassa legnosa
con classificazione emissiva inferiore o uguale a 4 stelle,
classificazione ai sensi del decreto 7 novembre 2017 n. 86,
regolamento recante la disciplina dei requisiti, delle procedure e
delle competenze per il rilascio di una certificazione dei
generatori di calore alimentati a biomasse e combustibili solidi,
con generatori alimentati a biomassa legnosa di ultima generazione,
5 stelle, oppure con pompe di calore. Gli impianti oggetto della
sostituzione devono avere potenza al focolare inferiore a 35 kW ed
essere appartenenti ai residenti dei comuni dell'Emilia Romagna e
delle zone di pianura, pianura est, ovest, agglomerato - vedi
l'elenco dei comuni allegati - dove si verificano i superamenti del
valore limite giornaliero di PM10. L'impatto emissivo di queste
tipologie di impianti è sostanziale. Dall'inventario delle
emissioni regionali, aggiornato al 2017, risulta che il
riscaldamento domestico a biomassa è responsabile del 57 percento
delle emissioni di PM primario".
Non vado avanti, leggo soltanto un'altra parte velocissimamente
dove dice: "Con riferimento in particolare agli impianti di
biomassa, promuove il sostegno e la sostituzione degli impianti
domestici alimentati a biomasse poco efficienti con impianti più
performanti, anche alimentati a biomassa nel rispetto delle misure
di salvaguardia ambientale e in particolare in piena coerenza con
le politiche della qualità dell'aria". Anche qui, se andiamo a
leggere, al punto 4 del bando dell'Emilia Romagna, l'entità del
contributo regionale, si dice: "I nuovi interventi devono
conseguire l'incentivo conto termico 2.0. Il contributo concesso
dalla Regione, cumulato anche qui con altri contributi pubblici o
privati non potrà complessivamente superare il 100 percento della
spesa ammissibile, così come risulta dalla documentazione validata
dal GSE" e ci sono anche altre esperienze.
Chiedevamo se ci fosse l'intenzione di andare anche noi in
questa direzione, perché con questi interventi statali da una parte
con tutti gli incentivi che ci sono, ma anche delle Regioni che
stanno arrivando a coprire gli altri costi per arrivare al 100
percento, si persegue un doppio obiettivo assolutamente importante,
che è quello del risparmio energetico, quindi della riduzione anche
per le famiglie dei costi per l'energia, e anche quello
importantissimo della riduzione delle emissioni nocive nell'aria.
Anche perché sappiamo benissimo che in Valle d'Aosta sì, per carità
i trasporti, si parla tanto di treno quando sappiamo benissimo che
non è quello certo che modifica la qualità dell'aria, ma abbiamo
chiaramente da una parte gli autoveicoli, gli automezzi, ma
dall'altra in realtà le emissioni più rilevanti, quelle più
importanti e che peggiorano la nostra qualità dell'aria sono sempre
legate al riscaldamento, soprattutto da noi viste le temperature
che abbiamo.
Presidente -
Risponde l'assessore Bertschy.
Bertschy
(AV-VDA UNIE) -
Grazie collega Spelgatti.
Le darò una risposta il più possibile politica per evitare di
raccontarci poi cose tecniche. Intanto, io credo che di questi temi
è sempre più opportuno parlarne, perché nella situazione che stiamo
vivendo - vale un po' per l'iniziativa del collega Rollandin -
sempre di più dovremmo essere in termini politici capaci di essere
efficaci nelle strategie e non solo di definirle. Il tema di
incentivare il lavoro che porta nella direzione di renderci più
indipendenti energeticamente, ma anche a livello qualitativo di
migliorare l'ambiente, è quello che ci troviamo a porre come
obiettivo.
La situazione Valle d'Aosta, per fortuna, è migliore di quella
di tutte le altre regioni del nord d'Italia, nel senso che noi non
siamo soggetti a infrazione europea e non siamo in questo momento
messi in difficoltà da tutto un intervento che appunto si sta
realizzando e che certe regioni devono realizzare per ritornare a
migliorare la qualità dell'aria. Essere in una situazione migliore,
non vuol dire però tergiversare rispetto alle cose da fare.
Noi ci siamo anche dati una strategia, che è quella della
Roadmap fossil fuel free
. Noi vorremmo lavorare in maniera
efficiente per cercare di migliorare la situazione, cercando di
portare avanti nei vari settori tutte quelle operazioni e quegli
investimenti che sono necessari per raggiungere questo obiettivo.
Ci siamo anche però detti, e questo Governo e questa maggioranza,
ma io sono convinto che anche in questo senso il gruppo Lega lo
condivida, che vogliamo che questa strategia sia adattata al nostro
territorio per evitare, e in questi mesi lo stiamo leggendo, di
raccontarci che tutto si può realizzare, inseguendo però fonti
energetiche che stanno mettendo fortemente in difficoltà l'Europa e
che stanno mettendo fortemente in difficoltà i territori.
Se è vero che la legna, per parlare in italiano, produce forte
inquinamento, è vero anche che oggi ci sono tutta una serie di
possibilità di rendere migliore, attraverso l'impiego delle
biomasse, l'utilizzo di quello che è un nostro bene primario. Qui
intorno a noi è pieno di boschi che dobbiamo ritornare a imparare a
coltivare, a renderli produttivi, a costruire un sistema di imprese
che li sappia valorizzare, ma a costruire un sistema energetico che
sappia chiudere il cerchio, ovviamente sapendo che quella non deve
essere l'unica fonte. Però sappiamo anche che il nostro territorio
è fatto di pianura, di vallate, di posti in cui certe energie non
le potremo mai sviluppare e di posti in cui l'aumento di FER non
potrà essere realizzato.
La mia risposta, e vengo alla parte più politica, è che
sicuramente dobbiamo incentivare la maggiore efficienza energetica,
ma non dobbiamo tralasciare l'utilizzo della biomassa, anzi,
dovremmo cercare proprio di valorizzare in una strategia che renda
peculiare il lavoro che dobbiamo fare in Valle d'Aosta, i
finanziamenti da dedicare in questo settore. Lo stiamo facendo su
tutta una serie di investimenti e lo faremo: abbiamo da poco messo
a disposizione il disegno di legge di assestamento, che prevede
circa 8 milioni di euro per gli investimenti che vorremmo dedicare
alle imprese di nuovo con una parte a fondo perduto. All'interno di
questo disegno di legge, che spero potremo discutere con la
collaborazione che c'è stata fino ad ora sui temi dell'energia,
andranno introdotti anche elementi premianti nella direzione della
sostituzione, per esempio, di apparecchi che rendano maggiormente
efficiente l'utilizzo anche delle biomasse e soprattutto che diano
la possibilità a tutti di investire in questa direzione.
Per chiudere, noi siamo nella direzione di portare avanti questo
progetto. Siamo anche a dirvi che, se ci sono delle buone idee ben
vengano, però non vorremmo chiudere, anzi, non lo faremo, non
chiuderemo la porta politicamente all'utilizzo di una fonte
primaria che è peculiare sul nostro territorio e che può darci
comunque, per certe comunità e certi luoghi, l'unica risposta
possibile.
Presidente -
Per la replica la consigliera Spelgatti.
Spelgatti (LEGA VDA) -
Assessore Bertschy non la seguo,
proprio non ho seguito il filo del suo ragionamento. Provo a
rileggere il bando che ho citato dell'Emilia Romagna: "L'obiettivo
del bando è quello di contribuire al miglioramento della qualità
dell'aria e all'incremento dell'efficienza energetica, attraverso
la sostituzione dei generatori di calore alimentati a biomassa
legnosa con classificazione emissiva inferiore o uguale a 4 stelle,
con generatori alimentati a biomassa legnosa di ultima generazione,
5 stelle, oppure con pompe di calore" e così via, la stessa cosa
per quanto riguarda il bando della Regione Veneto.
Tutto il suo ragionamento sul fatto che dobbiamo adattarlo al
nostro territorio, che noi non dobbiamo rinunciare alla biomassa,
eccetera, non ha niente a che vedere con quello che sto chiedendo
io. Infatti, quello che sto chiedendo io è: siamo anche noi a
incentivare la sostituzione dei singoli impianti, attraverso questi
bandi che sono molto semplici e che li stanno facendo già altre
Regioni e quindi andiamo puntualmente a sostituire gli impianti a
basso rendimento energetico con impianti a più alto rendimento
energetico, sempre parlando di biomassa? Questa era la domanda! Di
conseguenza io non ho certamente detto e non ho chiesto di passare
ad altre fonti di alimentazione, semplicemente di sostituire.
La premessa che noi non siamo soggetti ad infrazione europea:
sì, ben venga, non è questa chiaramente una giustificazione per non
correre. Noi abbiamo una
Roadmap Fossil Fuel Free
che stiamo
seguendo: benissimo, giusto, peccato soltanto che comunque questa
strada che abbiamo impostato non tiene conto di quello che sta
succedendo oggi. Oggi c'è bisogno di correre, perché era stato
tracciato un solco, però anche qua gli eventi portano a
un'accelerazione spaventosa del tutto e, di conseguenza, bisogna
correre per cercare di essere il più possibile efficienti e poter
dare la possibilità alle persone di riscaldarsi e di farlo con il
minor costo possibile; oltretutto la stessa misura ha anche un
beneficio enorme per la qualità dell'aria, quindi si prendono due
piccioni con una fava.
Costruire un sistema energetico autonomo e indipendente:
assolutamente sì, però se quello è l'obiettivo di lungo periodo che
viene sempre detto e citato come libro dei sogni, e si spera che
diventi il più possibile attuale e concreto, di fatto però sono
sempre quegli obiettivi di lungo periodo di cui ci si riempie la
bocca, che però alla fin fine non vengono poi realizzati
concretamente. Ci va concretezza. Allora io dico: per scalare il
Monte Bianco bisogna comunque fare un passo alla volta; bellissimo
dire "Vogliamo arrivare in cima al Monte Bianco", ma per arrivare
in cima al Monte Bianco bisogna incominciare a salire, a fare un
passo dopo l'altro. Piccoli passi e piccole misure potrebbero
essere anche queste. Ben venga se volete mettere qualche incentivo,
eccetera, però queste sono azioni veloci, semplici, basta copiare,
guardare anche cosa stanno facendo gli altri, adattarle alle
esigenze della nostra regione, ma non è che ci sia molto da
adattare. Incentiviamo intanto almeno questo passaggio per
migliorare. Queste sono piccole azioni puntuali, poi benissimo,
bisogna assolutamente andare nella direzione che lei ha detto,
visto e considerato il patrimonio che abbiamo qua in Valle d'Aosta,
però sa benissimo anche lei che sono sempre obiettivi di lungo
periodo.
Adesso dobbiamo guardare al breve, perché c'è fretta, c'è
urgenza, quindi pensateci.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK