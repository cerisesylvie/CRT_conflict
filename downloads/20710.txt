Consiglio Regionale della Valle d'Aosta - Oggetto del Consiglio n. 744 del 28 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 744 del 28 luglio 2004 - Resoconto
OGGETTO N. 744/XII - Ultimazione dei lavori sulla tramvia
Pila-Cogne e sua entrata in servizio. (Interrogazione)
Interrogazione
Richiamata la risposta dell'Assessore ai Trasporti
all'interpellanza sulla tramvia Pila-Cogne, discussa nel Consiglio
regionale del 23 luglio 2003;
Evidenziato che, da tale risposta, emergeva come i lavori e
le commesse per tali opere fossero ormai stati completati per oltre
l'80%;
Ribadita la necessità di una celere conclusione dei lavori e
di una rapida attivazione del servizio di trasporto;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. il dettaglio dello stato dei lavori sui nove lotti, con
l'indicazione dei progressi che, in un anno, sotto stati fatti e
l'indicazione dei tempi di completamento di eventuali lotti non
ancora ultimati;
2. se è stato risolto il problema del completamento dei
lavori sui locomotori;
3. se è stato definito il programma di esercizio, sono state
definite le caratteristiche dell'allestimento delle stazioni e del
percorso per accrescere l'interesse turistico del viaggio, è stata
programmata una specifica campagna pubblicitaria;
4. le valutazioni sui tempi per l'entrata in servizio della
tramvia.
F.to: Riccarand
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Non vedo l'ora che entri in servizio, perché credo
che le interrogazioni in questo Consiglio sulla tramvia Pila-Cogne
ormai siano centinaia. Dalla relazione, aggiornata a poche ore fa,
concernente il completamento del progetto "Cogne Acque Fredde-Plan
Praz" - predisposta dall'Assessorato dei lavori pubblici con cui
collaboriamo per la buona riuscita di questa impresa -, risulta
quanto segue: il I° e il II° lotto, riguardanti il recupero delle
gallerie Charemoz, Drink, Crétaz e la posa dell'armamento
ferroviario, sono terminati e collaudati; il III° lotto, relativo
alla costruzione della linea ferroviaria da Acque Fredde a Plan
Praz, è ultimato al 100% e attualmente in fase di collaudo; il IV°
lotto, relativo alla ventilazione della galleria del Drink, è
ultimato e collaudato; il V° lotto, relativo alla ristrutturazione
della stazione e officina, è ultimato al 90%; resta da eseguire il
completamento delle stazioni di Plan Praz e di Cogne - l'impresa
"Italdecor", esecutrice dei lavori, è fallita, comunque sono stati
affidati i lavori mancanti, che termineranno nel mese di ottobre
del corrente anno; il VI° lotto, relativo alla realizzazione di
piazzale e parcheggi in località Acque Fredde, è ultimato ed
attualmente in fase di collaudo; il VII° lotto, relativo alla
strada di collegamento fra la strada regionale n. 18 e Plan Praz, è
ultimato al 90%, i lavori risultano sospesi per opposizione di un
proprietario, il collegamento è comunque percorribile fino al
capolinea ferroviario in frazione Plan Praz; l'VIII° lotto,
relativo agli impianti elettrici, è speciale, attualmente ha
raggiunto il 90% dell'importo, i lavori proseguono in modo
ottimale, l'ultimazione è prevista per il mese di ottobre 2004, in
concomitanza con il completamento delle opere edilizie delle
stazioni; il IX° lotto, relativo al ripristino della tramvia
dell'alluvione del 2000, è ultimato al 100%. Vi è poi la pista di
cantiere in località Acque Fredde, la pista di accesso, a seguito
delle autorizzazioni rilasciate dagli enti competenti, è stata resa
definitiva, si è provveduto alla posa di una sbarra che regolarizza
il transito ai soli enti autorizzati.
Abbiamo avuto nei giorni scorsi una riunione con i nostri
tecnici e i tecnici dell'Assessorato del territorio e opere
pubbliche e stiamo verificando le tempistiche di passaggio dei
cantieri conclusi al nostro Assessorato, che ha intenzione di
girare questa opera il più in fretta possibile a "La Pila S.p.A.".
Questo dovrebbe consentire la formazione del personale in loco e
anche una familiarizzazione rispetto ai problemi che dovranno
essere presi in considerazione, di familiarizzazione rispetto ai
problemi manutentivi e di impiego della nuova struttura.
La questione spinosa dei locomotori: in collaborazione con un
avvocato di grido, l'Avvocato Weigmann del Foro di Torino, stiamo
seguendo tutta la questione dell'amministrazione straordinaria
della celebre società fornitrice "Costaferroviaria". Questo
Commissario si chiama Antonio Palmieri di Roma, con cui abbiamo
avuto una serie di carteggi non molto brillanti, perché molto
spesso il Prof. Palmieri non ci ha risposto, però siamo finalmente
ad un passaggio epocale, cioè la cessione dell'azienda ad un nuovo
soggetto. Nuovo soggetto che abbiamo già incontrato come
Amministrazione regionale, per capire, essendo ancora loro
proprietari dei locomotori, quale sia la loro attitudine e devo
dire che, per fortuna, da questo punto di vista, se la cessione
avverrà entro la fine di questo mese come previsto, avremo degli
interlocutori seri, con cui le basi di un dialogo sono già state
tracciate. In ogni modo, in attesa dell'imminente definizione di
questo nuovo quadro giuridicamente importante per noi,
l'Amministrazione regionale, oltre ad attivarsi in via cautelativa
per quanto riguarda le polizze fideiussorie a suo tempo stipulate a
norma di contratto dalla "Costaferroviaria", a garanzia dei
pagamenti effettuati dalla Regione in relazione agli stati di
avanzamento della fornitura... questi contatti informali con il
nuovo acquirente ci confortano un po' più di quanto potesse essere
lo stato della situazione fino a poche settimane fa. A breve il
nuovo acquirente dovrebbe subentrare nella commessa: si tratta di
un'importante azienda del medesimo settore ferroviario, che ha la
necessità di spostarsi "dall'hinterland" milanese, dove ha
attualmente lo stabilimento, laddove esistono invece gli
stabilimenti de la "Costaferroviaria", vale a dire a Lecco.
Mi ripeto: un locomotore è pronto al 60%, un altro al 65%, ma è
presso un subfornitore che realizza i cablaggi e che ha bisogno di
avere i pagamenti, senza i quali non ha intenzione di restituire il
locomotore, mentre il terzo è al 35%. Mi auguro di poter mettere
una parola chiara sulla questione della fornitura dei locomotori
già nel mese di settembre, quando stipuleremo con l'azienda un vero
e proprio contratto che ci consentirà di concludere la
realizzazione dei locomotori.
Programma di esercizio: come ho detto, la nostra intenzione è
quella di interagire più rapidamente a conclusione del cantiere e,
in attesa dell'arrivo dei locomotori, con la società "Pila S.p.A.",
che, come era già stato preventivamente designato, gestirà questa
tramvia, anche per le connessioni che quest'ultima ha con la
funivia Aosta-Pila. Per quanto concerne il programma di esercizio,
in funzione della domanda di trasporto, soprattutto a carattere
turistico, e del possibile coordinamento con i servizi pubblici
esistenti, quindi la telecabina, ma anche l'autolinea Cogne-Aosta e
l'autolinea Aosta-Pila, per il servizio della tramvia comunale
Cogne-Eaux Froides-Plan Praz sono prevedibili - e lo abbiamo già
fatto studiare in maniera da essere pronti all'inizio
dell'esercizio - due possibili scenari, riferiti rispettivamente al
periodo di massimo carico e a quello che viene definito
tecnicamente il "periodo di morbida", cioè quando vi sono pochi
utenti e quindi bisogna risparmiare per evitare che i costi di
esercizio di questo trenino siano troppo elevati.
Il periodo di massimo carico corrisponde alla stagione sciistica
e ai mesi estivi, quindi i mesi di dicembre, aprile, luglio,
agosto, in cui è previsto l'esercizio della telecabina Aosta-Pila e
l'interscambio con la tramvia nella stazione di Plan Praz; il
"periodo di morbida" ai mesi di maggio, giugno, settembre, ottobre,
novembre, nei quali al calo della domanda di trasporto per la
tramvia si aggiunge la perdita della funzione di collegamento fra
Cogne e Pila, garantito anche attraverso l'interscambio con la
telecabina Aosta-Pila, che in quei periodi è chiusa per
manutenzione. Nel periodo di massimo carico la fascia oraria di
erogazione del servizio potrebbe essere dalle 8,30 alle 17,00 nel
periodo invernale e dalle 8,30 alle 18,00 nel periodo estivo. Siamo
di fronte a delle simulazioni di esercizio, sulle quali dovremo, in
collaborazione con la società "Pila" e con tutte le amministrazioni
interessate, dare una versione di tipo definitivo. Nel "periodo di
morbida", almeno in via sperimentale, si potrebbero prevedere due
ipotesi, da attivare singolarmente o contestualmente: servizio
minimo di trasporto pubblico locale nella fascia pomeridiana
12,00-18,00 da lunedì a venerdì, con attestazione di treni ad Acque
Fredde, dove, rispetto all'attuale servizio automobilistico a
servizio della stessa tratta, attraverso l'interscambio con le
autolinee Aosta-Pila, si garantirebbe un collegamento aggiuntivo
Aosta-Cogne in entrambe le direzioni; servizio di tipo turistico
Cogne-Plan Praz 8,30-17,00, cioè come il programma di esercizio per
il periodo di massimo carico, limitato al fine settimana dei mesi
di maggio e giugno. Se poi il Consigliere lo desidera, posso fargli
avere una schematizzazione di questa ipotesi riassunta in una
tabella che ho qui a disposizione. A titolo promozionale,
soprattutto nel periodo estivo e in corrispondenza di festività
particolari come Natale e Capodanno, il servizio potrebbe
estendersi alle fasce serali fino alle 24,00 per favorire i turisti
di Pila interessati agli esercizi commerciali di Cogne, ristoranti,
negozi e tutto il resto, istituendo un collegamento Pila-Plan Praz
con autobus navetta dedicati. Per i mesi di maggio, giugno e
settembre è possibile prevedere contemporaneamente il servizio
minimo di trasporto pubblico locale nel corso della settimana e il
servizio turistico durante il fine settimana.
In merito alle caratteristiche dell'allestimento delle stazioni
del percorso per accrescere l'interesse turistico del viaggio - al
di là della questione nodale che ci è posta dal Comune di Cogne
sotto varie "vesti", cioè capire come e se questo trenino potrà in
futuro essere collegato con un'ipotesi di acquisizione delle
miniere, per immaginare che questo trenino faccia parte di un
percorso di visita (come dire?) dalla siderurgia dello stabilimento
di Aosta fino alle miniere di ferro di Cogne e ritorno - è stata
programmata una specifica campagna pubblicitaria, come ho già
riferito 2 volte: il 26 febbraio e il 9 aprile di quest'anno, con
il supporto di professionalità esterne. Tenuto conto delle
possibili sinergie con il sistema museale di Cogne e con il
comprensorio turistico, è stata definita fino dal 1998 la
decorazione grafica di base del materiale rotabile e di questo si
terrà conto per gli arredi e pannelli illustrativi. Tale
impostazione grafica, peraltro, sarà il filo conduttore del
progetto di comunicazione, che verrà predisposto a tempo debito.
Siamo pronti, abbiamo accantonato la cifra, ma si tratta di capire
e lo capiremo probabilmente a settembre, ottobre, quando inizierà
l'esercizio.
Per quanto concerne la caratteristica dell'impianto e la sua
storia, abbiamo una serie di contatti con il Direttore del museo
delle miniere, con il Direttore dei lavori della tramvia, cioè con
tutti coloro che sono in possesso di informazione. Ricordo che vi è
questo libro, che ho citato, edito dall'Associazione dei musei di
Cogne, riguardante la ferrovia mineraria e la sua storia.
Per quanto riguarda l'interesse turistico, si segnala che fra le
missioni della tramvia, individuate dal piano di sviluppo
organizzativo e gestionale, figura anche quella relativa alla
valorizzazione territoriale e ambientale dell'area Cogne-Pila
attraverso la partecipazione alla politica di integrazione
all'offerta turistica; quindi vi è un impegno che verrà rispettato.
In particolare il piano prevede che la missione definitiva e gli
obiettivi commerciali richiedono un significativo investimento di
"marketing" e promozione della tramvia. La politica di "marketing"
potrà quindi puntare alla formula dei pacchetti turistici
nell'ambito delle campagne nazionali ed internazionali di
promozione della Regione. Fra i vari pacchetti turistici già
individuati figura quello denominato "la via del ferro", come
dicevo: area "Cogne", telecabina, tramvia, visita museo e in futuro
- se ce la faremo - visita delle miniere. Aspetti più puntuali
saranno definiti a tempo debito, quando avremo certezza sui tempi;
allora a questo punto avremo l'interesse che l'AIAT di Aosta
dialoghi con l'AIAT di Cogne, che il Consorzio operatori turistici
di Cogne si muova in piena sinergia con noi ed è chiaro che noi
abbiamo tutto l'interesse di pubblicizzare questa novità, partendo
dalle grandi fiere internazionali a cui partecipiamo e immaginando
che azioni specifiche di promozione potranno essere fatte presso
tutti quei soggetti che sono tanti in Europa e che sono
appassionati di treni, perché questo trenino rappresenterà
un'autentica "chicca", perché non esiste un treno uguale in alcuna
parte dell'universo, essendo stato fatto appositamente per entrare
in quel foro ed è la ragione di tutti i nostri guai, perché, se
fosse stato un treno "standard", lo avremmo già aperto, invece è un
treno che, come il guanto per una mano, è stato costruito
appositamente.
Le valutazioni sui tempi, che sono sempre l'occasione per farmi
tirare eventuali "frecciate" nel caso di ritardi: l'Assessorato del
territorio, con la nota più recente del 2 luglio, prevede che le
opere necessarie al completamento tecnologico siano ultimate nel
prossimo autunno (ottobre-novembre), l'iter di cessione della
"Costaferroviaria" parrebbe in fase di conclusione, quindi nel
breve si potranno avere da parte del potenziale acquirente notizie
più precise in merito ai tempi e alle modalità della fornitura
almeno di 2 dei 3 locomotori: 2 ci consentirebbero già l'inizio
dell'esercizio, a dire la verità anche quando ne avremo uno solo lo
metteremo già lì, per fare tutte le prove che sono esplicitamente
previste dal Ministero per aprire la tramvia all'esercizio.
L'effettuazione di valutazioni sui tempi per l'entrata in servizio
della tramvia conseguentemente è subordinata al verificarsi dei 2
eventi sopracitati. Sono lieto di poter dire che, rispetto al
passato, abbiamo oggi una data o un mese conclusivo dei lavori
delle opere infrastrutturali e tecniche.
Per quanto riguarda il terzo locomotore, speriamo che San Besso,
uno dei patroni delle montagne che riguardano il transito del
trenino, ci benedica e, dopo mesi di tensione per vedere se la
"Costaferroviaria" sarebbe stata finalmente acquisita da qualcuno,
speriamo che questa benedizione ci consenta di rientrare in
possesso dei locomotori e chiudere questa vicenda che, come
giustamente ha osservato il Consigliere Riccarand, è l'inizio di
un'altra vicenda successiva: quella di evitare che deficit
spaventosi del trenino ci facciano ulteriormente pentire
sull'inizio di questa opera e ci confortino nella scelta illuminata
di un percorso che nessuno avrà, perché questo sarà un trenino
specifico e speriamo che abbia il successo di pubblico che tutti ci
auguriamo.
Si dà atto che dalle ore 11,49 riassume la presidenza il
Presidente Perron.
Président - La parole au Conseiller Riccarand.
Riccarand (Arc-VA) - Il nostro gruppo ha presentato un anno fa
il 23 luglio 2003 un'interpellanza per fare il punto ad inizio
legislatura di questa tramvia Pila-Cogne, poi ne abbiamo presentate
altre nel corso dell'anno, ma ci interessava adesso fare il punto
per vedere se vi era stato un passo avanti significativo. Dobbiamo
dire che i passi avanti sono molto piccoli, nel senso che siamo
quasi fermi, perché sui 9 lotti dei lavori l'Assessorato dei lavori
pubblici li dava già per fatti al 98% lo scorso anno e ve ne sono
ancora 3 che sono al 90%. Faccio un esempio: VIII° lotto,
installazioni elettriche speciali, il 23 luglio 2003 ci aveva detto
che era completato l'80% con ultimazione prevista per ottobre 2003,
adesso ci dice che è completato al 90% con ultimazione prevista per
ottobre 2004. Non faccio un rimprovero, constato soltanto che opere
molto limitate come il lavoro sulle stazioni, V° lotto, completato
all'80%, ci era stato detto fallimento "Italdecor"... adesso siamo
al 90%, ma siamo sempre lì. Forse la parte sui lavori è quella meno
preoccupante, perché siamo proprio agli ultimi aspetti di
dettaglio, anche se vanno completati e va fatto questo passaggio di
consegne della struttura, in modo che si possa cominciare a pensare
all'esercizio.
Anche rispetto ai locomotori siamo fermi alla situazione dello
scorso anno; speriamo che adesso si arrivi a questa svolta, ma in
un anno passi avanti sostanziali non ve ne sono stati, perché siamo
sempre allo stesso punto. Avrei un appunto da fare rispetto alla
questione allestimento parte grafica, perché è vero che la parte
più pubblicitaria si deve impostare nel momento in cui si saprà
quando si potrà partire con l'esercizio, ma la parte invece più di
aspetto museale del percorso, quella, a mio avviso, è abbastanza
scollegata dalla tempistica della partenza della gestione, quella
va comunque definita e messa in atto con largo anticipo, perché
sono dati che non possono subire un'evoluzione. Su quell'aspetto mi
pare di capire vi sia intenzione di definire la parte relativa
all'impostazione grafica rispetto a un progetto di comunicazione
complessiva; ritengo che questo andrebbe impostato precedentemente
alla campagna pubblicitaria vera e propria, in modo da avere tutto
a posto al più presto, in modo che, quando si inizia il
pre-esercizio con questo famoso locomotore, che prima o poi
dovrebbe arrivare e che è già pronto al 90%, si possa avere un
percorso già ben definito e studiato appositamente, su cui si
potranno fare dei ritocchi all'ultimo momento, ma che abbia già una
sua forte valenza e una forte capacità di comunicazione, in modo
che chi prenderà questo trenino possa fare anche un percorso
culturalmente interessante. Speriamo che a settembre vi sia la
svolta, saremmo i primi ad esserne felici, e quindi ad ottobre ne
riparleremo in questa sede, in modo da riuscire a capire
esattamente quale sarà il mese in cui si farà il viaggio
inaugurale, magari solo per il pre-esercizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK