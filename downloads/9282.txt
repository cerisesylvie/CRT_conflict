Consiglio Regionale della Valle d'Aosta - Oggetto del Consiglio n. 280 del 11 gennaio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 280 del 11 gennaio 1989 - Resoconto
OGGETTO N. 280/IX - RITIRO DELLA MOZIONE CONCERNENTE:
"IMPEGNO PER UNA PROROGA DELLA CASSA INTEGRAZIONE E PER UN
REINSERIMENTO OCCUPAZIONALE DEI LAVORATORI DELL'EX
ILSSA-VIOLA".
PRESIDENTE:
Do lettura della mozione in oggetto,
presentata dai Consiglieri Mafrica e Riccarand ed iscritta al punto
33 dell'ordine del giorno dell'adunanza.
MOZIONE
RICORDATO che nel giugno scorso la Giunta regionale aveva reso
noto l'impegno delle industrie ILSSA VIOLA "a continuare a
richiedere nei limiti previsti dalla normativa vigente la Cassa
Integrazione Speciale per i propri dipendenti fino al 30 marzo 1990
e ad anticipare ai dipendenti stessi il relativo trattamento";
APPRESO invece da fonte sindacale che l'ILSSA VIOLA avrebbe
manifestato l'intenzione di non rinnovare la richiesta di proroga
della Cassa Integrazione per i lavoratori dello stabilimento di
Pont-Saint-Martin;
CONSTATATO che la maggioranza dei lavoratori dell'ex-ILSSA
ancora in Cassa Integrazione ha ormai compiuto i 40 anni e che
quindi, per ragioni di mercato e normative, incontra difficoltà a
trovare una nuova occupazione;
il Consiglio regionale della Valle d'Aosta
DELIBERA
di impegnare la Giunta regionale:
1) ad intensificare i rapporti con l'ILSSA VIOLA per giungere ad
un accordo che consenta la proroga della Cassa Integrazione fino a
che non sia ultimata la reindustrializzazione dell'area ex-ILSSA
VIOLA;
2) a ricercare soluzioni tecniche e normative per i
cassaintegrati che per ragioni di età non potranno trovare
occupazione presso nuove aziende della zona.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Nel mese scorso i Capigruppo sono stati
invitati dal Presidente del Consiglio ad incontrare una delegazione
della F.L.M. e del Comitato di lotta dei lavoratori
dell'ILSSA-VIOLA. In quell'occasione i lavoratori ed i sindacati ci
hanno esposto e documentato una situazione piuttosto incresciosa.
Ci è stato fatto osservare come in un comunicato della Giunta
regionale del giugno 1988 l'ILSSA-VIOLA si fosse impegnata a
continuare a richiedere, nei limiti previsti dalla normative
vigente, la cassa integrazione per i propri dipendenti, fino al 30
marzo 1990, e ad anticipare ai dipendenti stessi il relativo
trattamento.
Mentre tale comunicato fa riferimento all'impegno
dell'ILSSA-VIOLA a rispettare la cassa integrazione sino al marzo
del 1990, la dirigenza dell'ILSSA-VIOLA mette attualmente in
discussione la proroga oltre il marzo del 1989. Questo è il primo
punto sottolineato dai sindacati dei lavoratori.
Il secondo riguarda alcuni ritardi nell'insediamento di nuove
attività produttive, mentre la terza questione, che è stata
documentata con cifre alla mano, riguarda la possibilità di
riutilizzare lavoratori con più di 40 anni. Dalla documentazione
che ci è stata fornita, risulta che la maggioranza assoluta dei
lavoratori ancora in cassa integrazione all'ILSSA-VIOLA ha superato
i 40 anni e quindi trova difficoltà a riposizionarsi all'interno
delle attività produttive.
A noi sembra opportuno ribadire con una mozione l'impegno della
Regione nei confronti dell'ILSSA-VIOLA, per ottenere da
quest'ultima la riconferma di quanto si era impegnata a fare in
precedenza, vale a dire a proseguire nella richiesta di proroga
della cassa integrazione.
Con la presentazione della mozione, ci pare utile invitare la
Giunta ad approfondire il tema, che diventa sempre più complesso,
ma che resta comunque importante, delle possibilità di lavoro per
le persone che vengono espulse da un'attività precedente e che sono
in un'età tale da avere difficoltà a riprofessionalizzarsi o ad
essere assume dalle aziende, che invece preferiscono avvalersi dei
contratti di formazione e lavoro.
La mozione, quindi, tende a far dare una risposta da parte del
Consiglio, come era stato convenuto nel corso di una riunione dai
Capigruppo e dall'Ufficio di Presidenza, ad esigenze che ci sono
state prospettate dai lavoratori dell'ILSSA-VIOLA.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Interpretando il contenuto della mozione
come una raccomandazione alla Giunta, invito i suoi presentatori a
ritirarla sulla base delle considerazioni che seguono.
Una delibera del CIPI autorizza la cassa integrazione fino al 31
dicembre 1990, ma è in corso un confronto molto delicato e duro con
l'ILSSA-VIOLA, perché è quest'ultima che di volta in volta deve
chiederne la proroga. Il 5 gennaio di quest'anno, infatti,
l'azienda ha firmato un'ulteriore richiesta di proroga della cassa
integrazione dal 21 gennaio 1989 al 22 luglio 1989. Nel frattempo
continua il confronto che, come ho già detto, è decisamente
impegnativo e la Regione sta giocando tutto il suo peso affinché
prosegua la cassa integrazione all'ILSSA-VIOLA, grazie appunto
all'apertura concessa dal CIPI.
Secondo punto. Recentemente, proprio a causa della crisi
siderurgica in alcune zone delicate, sotto il profilo occupazionale
oltreché economico, del Paese, il Governo ha emanato una serie di
decreti, riportati anche dai giornali, che dovranno essere
convertiti in legge e che riguardano la proroga delle date di
prepensionamento ed alcune facilitazioni per consentire l'esodo dei
cassintegrati. Mi riferisco al famoso "premio", consistente
nell'anticipo, di 36 mesi per il Nord e di 42 mesi per il Sud,
della cassa integrazione. Questo è quindi il nuovo panorama.
Riconfermo comunque che la Regione segue molto da vicino la
situazione ed è duramente impegnata con l'azienda per far durare la
cassa integrazione sino al massimo oggi consentito, cioè sino al 31
dicembre 1990. L'ideale sarebbe di poterla prolungare sino al
termine della totale reindustrializzazione dell'area di
Pont-Saint-Martin, ma è altrettanto vero che la normativa nazionale
pone dei limiti al ricorso alla cassa integrazione e finora
l'apertura concessaci dal CIPI ci consente di arrivare sino al 31
dicembre del 1990.
Senza voler dire nulla di esaltante o di enfatizzante, credo
proprio che non si possa parlare di ritardi a Pont-Saint-Martin. Se
esaminiamo le date di chiusura dello stabilimento e quelle di
consegna degli immobili da parte dell'ILSSA-VIOLA e confrontiamo le
condizioni di allora allo stato in cui è oggi quell'area - ed
invito il Presidente della 3a Commissione a recarvisi per
verificare quanto è stato realizzato scopriamo che la parte più
pesante, oltre il 60% degli immobili, è già stata demolita e che
entro il maggio del 1989 potrà già essere avviato l'insediamento
della Conner.
Non certo per spirito di polemica, ma citando un articolo
apparso recentemente su "La Repubblica", nel quale si riferiva che,
con i 20.000 miliardi di investimenti fatti nel Sud tra gli anni
1980-88, non è stato realizzato nessuno dei 1.200 progetti che
avrebbero dovuto creare circa 169.000 posti di lavoro, posso dire
che i tempi dell'ILSSA-VIOLA sono esemplari non solo a livello
nazionale, ma addirittura a livello europeo, e questo ci potrà
anche essere confermato dall'evolversi della situazione. Quanto ho
detto vale per ribadire che si sta procedendo con molta forza per
la reindustrializzazione dell'area di Pont-Saint-Martin.
Devo anche dare notizia che quanto prima, cioè nelle prossime
settimane, metteremo a punto il quadro finale dei nuovi
insediamenti per completare la progettazione delle infrastrutture
di quell'area.
La ricerca di "soluzioni tecniche e normative per i
cassintegrati che, per ragioni di età, non potranno trovare
occupazione presso nuove aziende della zona" è proprio uno dei
compiti dell'Agenzia del Lavoro. La Regione opera con gli strumenti
che tradizionalmente usa e che possono trovare ulteriori
integrazioni. Questi strumenti attualmente sono:
- aiuti alle imprese che assumono cassintegrati;
- sostegno ai cassintegrati che si avviano all'attività
artigiana in forma individuale o associata;
- attività formative o utilizzo nei lavori socialmente utili mi
sembra che proprio a Pont-Saint-Martin abbiamo avuto un esempio
molto positivo di utilizzo in lavori socialmente utili nella
gestione dell'informazione turistica.
Questi strumenti possono certamente essere integrati e sono allo
studio ulteriori interventi.
Ritenendo che vi siano validi motivi per rendere credibili
queste iniziative, io interpreto ed accetto il contenuto della
delibera come raccomandazione rivolta alla Giunta, ma prego i
presentatori di volerla ritirare anche per tener conto del lavoro
impegnativo già compiuto dall'Amministrazione regionale. Nel caso
non fosse ritirata, pur accettandone il contenuto, ci asterremo dal
votarla.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Ricordo che in una biografia di Einstein,
per illustrare il concetto della relatività del tempo, si
attribuiva al grande fisico questo esempio: lo stesso periodo di
tempo può essere percepito in modo diverso da chi sta seduto su una
stufa, rispetto a chi lo trascorre con una bella ragazza. Allo
stesso modo, per l'Amministrazione. tre anni per realizzare nuovi
insediamenti in quel di Pont-Saint-Martin possono essere un tempo
breve, mentre per i lavoratori tre anni vissuti nell'incertezza,
senza una prospettiva sicura. possono essere un tempo indubbiamente
molto più lungo.
Siccome la mozione non intendeva muovere critiche alla Giunta,
per le quali abbiamo sempre il tempo disponibile, ma voleva
impegnare la Giunta ad assumere ed a riconfermare le iniziative nei
con fronti dell'ILSSA-VIOLA per risolvere i problemi che abbiamo
evidenziato, noi accediamo alla richiesta di ritirare la mozione,
prendendo atto della volontà, qui ribadita dall'Assessore, di avere
un confronto molto serio e determinante con l'ILSSA-VIOLA e di
proseguire poi con le altre iniziative per le nuove attività
sostitutive e per risolvere il maggior numero di casi di
cassintegrati con più di 40 anni di età.
PRESIDENTE:
Se non ci sono obiezioni, la mozione in
oggetto, come richiesto dall'Assessore all'Industria, Commercio,
Artigianato e Trasporti, Lanivi, e come accettato, a nome dei
presentatori, dal Consigliere Mafrica, viene ritirata.
IL CONSIGLIO prende atto
PRESIDENTE:
A questo punto, nel dichiarare chiusi i lavori
della seduta pomeridiana, informo che per la prossima adunanza i
Consiglieri saranno riconvocati al loro domicilio.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK