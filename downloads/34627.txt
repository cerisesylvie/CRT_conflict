Consiglio Regionale della Valle d'Aosta - Oggetto del Consiglio n. 2378 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
TURISMO E INDUSTRIA ALBERGHIERA
Contributi, incentivi
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2378 del 18 aprile 2012 - Resoconto
OGGETTO N. 2378/XIII - Disegno di legge: "Disposizioni in
materia di attività commerciali e di coordinamento delle
istruttorie condotte nell'ambito dei procedimenti di aiuto delle
imprese turistiche. Modificazioni di leggi regionali".
Articolo 1
(Modificazione alla legge regionale 7 giugno 1999, n.
12)
1. Il comma 4 dell'articolo 16 della legge regionale 7 giugno
1999, n. 12 (Principi e direttive per l'esercizio dell'attività
commerciale), è sostituito dal seguente:
"4. Le vendite di fine stagione o saldi devono essere
presentate al pubblico come tali e possono essere effettuate, per
un massimo di sessanta giorni consecutivi per ciascun periodo, nei
seguenti periodi:
a) tra il terzo giorno feriale antecedente il 6 gennaio e il
31 marzo;
b) tra il primo sabato del mese di luglio e il 30
settembre.".
Articolo 2
(Modificazioni alla legge regionale 2 agosto 1999, n.
20)
1. Dopo l'articolo 8 della legge regionale 2 agosto 1999, n.
20 (Disciplina del commercio su aree pubbliche e modifiche alla
legge regionale 16 febbraio 1995, n. 6 (Disciplina delle
manifestazioni fieristiche)), è inserito il seguente:
"Articolo 8bis
(Regolarità contributiva e fiscale)
1. Le autorizzazioni all'esercizio dell'attività di cui agli
articoli 5 e 8, anche se richieste da imprese individuali senza
coadiuvanti o dipendenti, sono soggette alla verifica della
sussistenza e validità del documento unico di regolarità
contributiva (DURC) di cui all'articolo 1, comma 1176, della legge
27 dicembre 2006, n. 296 (Legge finanziaria 2007), o di altro
certificato di regolarità contributiva rilasciato dall'INPS, nonché
della regolare presentazione della dichiarazione dei redditi
dell'impresa riferita all'ultimo anno d'imposta. L'autorizzazione
all'esercizio è, in ogni caso, rilasciata anche ai soggetti che
hanno ottenuto dall'INPS la rateizzazione del debito
contributivo.
2. Con deliberazione della Giunta regionale, sentite le
organizzazioni più rappresentative dei consumatori e delle imprese
del commercio e d'intesa con il Consiglio permanente degli enti
locali, sono definiti:
a) i criteri e le modalità di applicazione delle disposizioni
di cui al comma 1;
b) i criteri e le modalità attraverso i quali i Comuni, anche
avvalendosi della collaborazione gratuita delle associazioni di
categoria riconosciute dal Consiglio nazionale dell'economia e del
lavoro, compiono le attività di verifica della sussistenza e
regolarità della documentazione di cui al comma 1.".
2. Dopo il comma 4 dell'articolo 9 della l.r. 20/1999, è
aggiunto il seguente:
"4bis. I casi di revoca e di sospensione dell'autorizzazione
derivanti da irregolarità riscontrate nella documentazione di cui
all'articolo 8bis, comma 1, sono definiti con la deliberazione
della Giunta regionale di cui al comma 2 del medesimo
articolo.".
Articolo 3
(Modificazione alla legge regionale 4 settembre 2001, n.
19)
1. Al comma 1 dell'articolo 16 della legge regionale 4
settembre 2001, n. 19 (Interventi regionali a sostegno delle
attività turistico-ricettive e commerciali), è aggiunto, in fine,
il seguente periodo: "Le domande istruite positivamente nell'anno
di competenza ma non agevolate per carenza di fondi o la cui
istruttoria non è conclusa nello stesso anno sono ripresentate
d'ufficio nell'anno successivo e finanziate prioritariamente alle
relative nuove domande.".
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Agostino.
Agostino (UV)
- Grazie Presidente.
Le présent projet de loi introduit deux dispositions urgentes
censées répondre aux instances spécifiques formulées par les
entreprises commerciales valdôtaines et les associations
représentatives desdites entreprises, ainsi qu'une mesure visant à
coordonner les dispositions budgétaires avec les dispositions de la
loi régionale relative aux aides aux entreprises touristiques.
Il primo articolo di questo disegno di legge modifica l'articolo
16, comma 4, della legge regionale 7 giugno 1999, n. 12. In
relazione all'esigenza di individuare una data di inizio delle
vendite di fine stagione omogenea su tutto il territorio nazionale
per favorire misure a tutela della concorrenza, anche in conformità
agli indirizzi unitari forniti in sede di Conferenza delle Regioni
e delle Province autonome in data 24 marzo 2011, viene stabilito
che i saldi possano essere effettuati, per un massimo di 60 giorni
consecutivi per ciascun periodo, nei seguenti periodi: tra il terzo
giorno feriale antecedente il 6 gennaio e il 31 marzo; tra il primo
sabato del mese di luglio e il 30 settembre.
Rispetto al citato indirizzo della Conferenza delle Regioni e
delle Province autonome, che aveva fissato la data d'inizio dei
saldi invernali nel primo giorno feriale antecedente l'Epifania, è
bene sottolineare che è stato ritenuto opportuno anticipare di due
giorni feriali l'avvio delle vendite di fine stagione in relazione
all'andamento tipico del periodo di vacanza natalizia effettuato in
Valle d'Aosta. Per quel che concerne, invece, i saldi estivi,
tenendo conto del fatto che il primo sabato del mese di luglio è
tradizionalmente considerato la data di avvio effettivo, è stato
rispettato l'indirizzo della Conferenza delle Regioni e delle
Province autonome.
Con l'articolo 2, nel recepire la facoltà attribuita dallo Stato
alle Regioni viene inserita una disposizione nella legge regionale
2 agosto 1999. In particolare, viene prescritta, in sede di
richiesta delle autorizzazioni per l'esercizio del commercio su
area pubblica mediante l'uso di posteggio e in forma itinerante,
l'obbligo di verifica della sussistenza e validità del DURC
(Documento Unico di Regolarità Contributiva) o di altro certificato
di regolarità contributiva rilasciato dall'INPS, nonché della
regolare presentazione della dichiarazione dei redditi riferita
all'ultimo anno d'imposta. I criteri e le modalità di applicazione
di tale obbligo sono definiti con apposita deliberazione della
Giunta regionale, la quale, dovrà inoltre definire i casi di revoca
e di sospensione dell'autorizzazione derivanti da irregolarità
nella documentazione sopra indicata. Si sottolinea che tale
disposizione è stata fortemente voluta dagli imprenditori
valdostani per poter disporre di maggiori strumenti di controllo
nei confronti degli ambulanti che occupano le nostre aree
mercatali.
Nell'articolo 3 si introduce una disposizione di coordinamento
tra la disciplina degli impegni di spesa sul bilancio regionale e
quella delle istruttorie previste dalla legge regionale 4 settembre
2001, n. 19.
Il combinato disposto di cui agli articoli 47, comma 4, e 72,
comma 2, della legge regionale n. 30/2009, prevede sostanzialmente
che la concessione di agevolazioni debba avvenire nel rispetto dei
limiti derivanti dagli stanziamenti iscritti ogni anno nel bilancio
e del principio della competenza finanziaria (individuata nella
data di presentazione della domanda di agevolazione).
La legge regionale n. 19/2001 consente di concedere
agevolazioni, a fronte di procedure a sportello, per una vasta
gamma di spese ammissibili con intensità di aiuto che possono
arrivare, in determinati casi, anche al 50 percento e con
contributi in conto capitale d'importo elevato. Le istruttorie, a
seconda dell'entità degli investimenti, possono durare anche 7/8
mesi. In tale contesto è abbastanza normale che per le domande
presentate durante l'anno in corso e soprattutto per quelle
presentate negli ultimi quattro mesi, l'istruttoria venga conclusa
l'anno successivo. La disposizione in esame consente di adeguare la
complessità operativa dei procedimenti previsti dalla legge n.
19/2001 con le citate disposizioni della legge regionale di
bilancio.
Bene, penso che con la modifica di questi pochi articoli di
legge andiamo a migliorare la vigente legislazione offrendo ai
valdostani la possibilità di fruire degli sconti in concomitanza
con tutte le altre Regioni, inoltre controlli più severi per quanto
riguarda il commercio su area pubblica. Grazie a tutti per
l'attenzione.
Presidente
- Ricordo che la legge ha avuto parere
favorevole, a maggioranza, della IV Commissione, e il parere
favorevole del Consiglio permanente degli enti locali. Dichiaro
aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Per ribadire la nostra posizione. Come gruppo ALPE abbiamo già
votato il disegno di legge in commissione, abbiamo apprezzato, per
quanto riguarda gli articoli 1 e 2, due iniziative che partono dal
basso, quindi condivise, confrontate. Si da quindi la possibilità
di modificare la legislazione regionale sia per quanto riguarda i
saldi, come ha detto il relatore, quindi un'opportunità in più per
il sistema turistico valdostano che, per quanto riguarda il
recepimento, va nella direzione di controllare le sussistenze e le
validità di un documento unico di regolarità contributiva, comunque
sempre importante e non banale. Per quanto riguarda invece
l'articolo 3, abbiamo già dato il nostro parere positivo, è un atto
amministrativo dovuto, forse siamo un po' in ritardo, ma ben venga
che arrivi in questo momento. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Il disegno di legge n. 184 va ad introdurre due disposizioni
richieste rispettivamente dalle imprese commerciali e dalle
associazioni di rappresentanza delle stesse. In particolare
apprezziamo l'articolo 1, che dà la possibilità alle attività
commerciali di individuare una data di inizio delle vendite di fine
stagione omogeneo su tutto il territorio nazionale. Sosteniamo che
per troppi anni la Valle d'Aosta è stata penalizzata sulla legge
precedente, riteniamo che con questo disegno di legge andiamo a
sanare una grande carenza in tale settore. Riteniamo positivo
questo disegno di legge e per tali motivi il voto del gruppo del
Partito Democratico sarà favorevole.
Presidente
- Dichiaro aperta la discussione generale. Se
non vi sono interventi, dichiaro chiusa la discussione
generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Semplicemente per
ringraziare la commissione per i lavori che sono stati fatti in
modo molto celere, ma comunque puntuale. Ringrazio il relatore per
l'attività di approfondimento. Solo una precisazione: la data dei
saldi contenuta nella legge del 1999, le vecchie disposizioni, già
quella era stata indicata su proposta delle associazioni;
ovviamente il mondo cambia e oggi c'è una sensibilità diversa, ma
già allora quella tempistica era stata definita dalla legge
regionale in accordo con le varie associazioni di categoria.
Ringrazio anche gli uffici e le associazioni che hanno permesso un
confronto fattivo e speriamo di dare un impulso alla nostra
economia, che sicuramente necessita perlomeno di non perdere delle
occasioni.
Presidente
- Procediamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
Pongo in votazione la legge nel suo complesso:
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK