Consiglio Regionale della Valle d'Aosta - Oggetto del Consiglio n. 3596 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3596 del 8 maggio 2024 - Resoconto
OGGETTO N. 3596/XVI - Interpellanza: "Gestione della carenza
di casari in Valle d'Aosta".
Bertin (Presidente) -
L'interpellanza n. 25 è già stata
trattata, pertanto passiamo al punto all'ordine del giorno n. 26.
La parola al consigliere Lavy.
Lavy (LEGA VDA) -
Con quest'interpellanza trattiamo di un
tema che purtroppo chi è del settore conosce, una problematica che
di certo non comincia ieri, ma purtroppo sono diversi anni che si
parla di carenza di casari, oltre che appunto di operai agricoli in
generale, ed è ovvio che è un problema che non ha una semplice
risoluzione, proprio perché si tratta di persone e si tratta di un
lavoro che, purtroppo, è un pochino fuori dai tempi per le
generazioni di oggi... che si appresta alla stagione delle
monticazioni, delle salite in alpeggio e soprattutto durante la
stazione estiva questo fenomeno è accentuato, perché ovviamente a
livello di alpeggi ognuno cerca, per fare la Fontina, di avere un
casaro proprio. Ecco che però appunto questa carenza diventa mano a
mano sempre più importante ed è credo necessario fare un
ragionamento molto profondo sul contesto attuale valdostano, e non
solo, perché comunque non è un problema che riguarda solamente la
Valle d'Aosta riguardo a questo settore.
Si parte quindi con quest'interpellanza nel richiedere una sorta
di stato attuale, di dati, per capire se ad oggi ci sia cognizione
dei numeri di quanti siano i casari e quale sia il fabbisogno di
casari per quanto riguarda la stagione estiva e per quanto riguarda
la stagione invernale, che sono totalmente diverse proprio perché
c'è il fenomeno della monticazione.
In passato sicuramente qualcosa è già stato fatto, erano stati
organizzati dei corsi, alcuni di questi anche, per esempio,
cofinanziati dal Fondo sociale europeo, organizzati dall'Institut
agricole régional, adesso c'è un corso che ha anche a che fare con
il discorso dei casari, che però verte più sul discorso del settore
ovicaprino, quindi sicuramente qualcosa è già stato fatto e
sicuramente anche in prospettiva qualcos'altro sarà da fare, perché
implementare comunque dei corsi credo sia assolutamente
necessario.
Come ho detto prima, però è necessario credo fare una
riflessione molto profonda, perché ad oggi, come purtroppo tanti
altri tipi di lavori che vengono visti a torto o a ragione,
purtroppo è così, di serie B, è necessario capire quali siano i
bisogni di chi cerca lavoro e ovviamente le necessità anche di chi
il lavoro lo offre. Oggi purtroppo il discorso del tempo libero è
assolutamente centrale, per cui ad oggi anche chi va a fare un tipo
di lavoro, come può essere quello del casaro, che deve vedere
occupata la persona praticamente tutti i giorni, è un discorso che
ovviamente non tutti possono affrontare, a torto o a ragione, non è
che siamo qui a discutere se sia giusto o sbagliato, purtroppo è
questa la situazione.
Il fenomeno della mancanza dei casari è stato accentuato ancora
di più con il Covid e dopo il Covid perché tutta una serie di
persone di immigrati qualificati che venivano a lavorare
stagionalmente ha deciso di cambiare spesso destinazione e andare
in altri Stati europei. È ovvio che allora credo si debba agire su
due tipi di aspetti: il primo è un aspetto che potrebbe essere
anche controverso e per una persona tradizionalista come me non è
di certo un discorso semplice da affrontare, perché si parla
appunto del disciplinare della Fontina. Ad oggi la Fontina viene
fatta con il latte di una sola mungitura, quindi al giorno due
volte si deve fare la fontina. Ci sono altri casi, basta anche
vedere in Francia, il formaggio l'Abondance, per esempio, che
invece ha portato avanti un discorso di modifica in questo tipo di
discorso, per cui ha permesso che si possa fare un tipo di
formaggio con il latte di più mungiture. Questo è ovvio che
permetterebbe una sorta di riorganizzazione del settore,
soprattutto anche per quanto riguarda l'alpeggio ma anche la
gestione autunnale, quando c'è magari meno produzione di latte,
quindi magari se si potesse fare la Fontina con il latte di più
mungiture, sarebbe necessario un minore bisogno di casari, casari
che potrebbero anche magari girare a loro volta durante la stagione
estiva e andare la mattina in un alpeggio, il pomeriggio in un
altro. È ovvio che però ci sono diversi aspetti da considerare: il
primo è che chi continua a fare la Fontina in maniera tradizionale
deve assolutamente essere privilegiato, giustamente c'è tutto un
discorso anche legato alla tradizione, quindi chi fa le cose come
si facevano anche una volta è giusto che sia assolutamente
privilegiato anche in termini di redditività. Dall'altro però c'è
anche un discorso a livello qualitativo, ecco che con questa
interpellanza si chiede se ci sia la volontà, tramite l'Institut
agricole ovviamente, anche di concerto con il Consorzio della
Fontina, di lavorare per fare delle sperimentazioni e per vedere se
la Fontina, fatta con il latte di diverse mungiture, ha una qualità
inferiore rispetto a quella fatta con il latte di una sola
mungitura come da disciplinare. Questo è assolutamente essenziale,
poi nel caso si decidesse di portare avanti questo discorso, di
affrontare il tema del refrigeratore, perché il latte deve essere
poi posto nei refrigeratori, è assolutamente una questione
centrale, però comunque anche riguardo al tema e ai costi del
trasporto, sarebbero sicuramente inferiori, basta pensare in
autunno, perché se si fa il giro una volta al giorno invece che
due, con il camion cisterna con i bidoni, sicuramente anche dal
punto di vista dei costi di trasporto ci potrebbe essere un
vantaggio.
Come ho detto, è assolutamente necessario mantenere però la
differenziazione per chi continuerebbe a fare la Fontina nel modo
tradizionale e poi c'è il secondo tipo di aspetto che va al di là
del discorso Fontina ed è quello che avevo già lanciato in
un'interpellanza un po' di tempo fa, quando appunto parlavo di
proporre di mettere il nome del produttore sulla forma di Fontina,
in modo che chi lavora bene, la valorizza al meglio e possa
decidere anche di aumentarne il prezzo. Questo tipo di discorso è
più lungo nel lungo periodo ed è il discorso in qualche maniera di
legarci alla filiera francese, la Savoia, c'è tutta una sorta di
tradizione legata al formaggio molto simile alla nostra sotto
diversi punti di vista e sappiamo benissimo che il mercato francese
rappresenta l'eccellenza a livello mondiale del tema formaggi. Ecco
che allora, legandosi a quel tipo di discorso e anche alle scuole
francesi, e qui le farò il nome di una scuola che potrebbe essere
interessante anche per un'ottica di collaborazione con l'Institut
Agricole: l'École Nationale des Industries du Lait et des Viandes,
lì magari, anche si potrebbe fare una sorta di convenzione fra
questa scuola e l'Institut Agricole per coprire la mancanza di
casari durante soprattutto la stagione estiva, sviluppare magari
delle collaborazioni per cui gli studenti vengono a lavorare in
alpeggio pagati giustamente, perché non è che si facciano degli
stage
gratuiti o altro, e portare anche energie nuove da un
lato,
know out
nuovo, proprio in ottica di contaminare con
delle pratiche attuali e moderne tutta una lavorazione dove - e lo
vediamo in alcuni nostri ambienti - si è ancora ancorati a 40 anni
fa purtroppo. Oggi il mondo va avanti ed è giusto che anche il
settore dell'allevamento e della produzione del formaggio abbia una
sorta di ammodernamento.
Con quest'iniziativa quindi si vuole un pochino capire lo stato
generale, capire se ci sia la volontà di percorrere queste strade,
che possono essere magari da un lato anche non del tutto popolari,
ma di fronte a noi vediamo purtroppo il rischio della fine di un
mestiere, perché i giovani non sono più interessati a portare
avanti un mestiere con i ritmi che c'erano una volta, quindi forse
questo è il momento di fare delle scelte che possono essere anche
molto coraggiose. È il momento di fare una collaborazione ampia
guardando al di là della Valle d'Aosta, riuscendo in qualche
maniera ad agganciarci alla Francia, sapendo benissimo che comunque
loro sono abbastanza gelosi, quindi entrare in quel tipo di
mercato, in quel tipo di scuole non è del tutto semplice, però
credo che questo sia assolutamente il momento giusto.
Presidente -
Risponde l'assessore Carrel.
Carrel (PA) -
In merito alla prima domanda, nella quale
si richiedono i dati, la Dirigente della struttura Zootecnia,
produzioni lattiero-casearie e laboratori e il Coordinatore
dell'agricoltura mi riferiscono che al momento l'Assessorato
dell'agricoltura non dispone di un elenco dei soggetti che hanno
acquisito professionalità per svolgere attività di trasformazione
lattiero-caseario nell'ambito della filiera Fontina. La
costituzione di quest'elenco è un tema che è stato più volte
affrontato in riunioni tra il Consorzio produttori e tutela della
DOP Fontina, l'Assessorato dell'agricoltura e gli addetti della
filiera, ma sino ad oggi gli operatori non hanno ritenuto
necessaria la sua creazione. Nel comparto Fontina, durante la
stagione invernale, sono abilitati alla produzione di Fontina
sessantotto trasformatori, suddivisi in quindici caseifici
cooperativi o privati e cinquantatré singole aziende che
trasformano il proprio latte. Durante la stagione estiva 2023 hanno
prodotto Fontina centoventisei alpeggi in ognuna di queste
strutture di trasformazione o per almeno un casaro.
In merito alla seconda domanda, cioè "quali siano le intenzioni
per ridurre il fenomeno della mancanza di casari", il problema
della difficoltà di reperire la manodopera specializzata - e lo ha
ben ricordato anche lei non solamente dei casari ma in generale, in
particolar modo quella dei casari -, è noto ed è stato oggetto di
approfondimento in occasione delle sedute del Comitato tecnico del
settore zootecnico e lattiero-caseario.
In passato, parliamo degli anni 2002-2010 e 2013-2014, sono
stati organizzati dei corsi per la formazione di casari della
filiera Fontina in collaborazione con il Consorzio produttori e
tutela della DOP Fontina e lo IAR, ai quali hanno partecipato sia
addetti già inseriti nel settore, sia persone provenienti da altri
settori. Nell'ultimo decennio, con la partecipazione negli anni
2014-2018-2022-2024, sono stati organizzati altri corsi per casari,
sempre in collaborazione con l'Institut Agricole Régional aventi
come argomento la differenziazione delle produzioni, trattando
quindi differenti modalità di caseificazione. Abbiamo parlato di
corsi specifici per casari, ma va detto che, nell'ambito del
percorso scolastico dello IAR, la materia è affrontata in maniera
approfondita; il corso d'istruzione e formazione professionale
prevede circa 700 ore di alternanza scuola-lavoro e circa 280 ore
di
stage
lavorativi estivi, ripartiti sull'intero triennio,
di cui circa un sesto, 100 ore per l'esattezza, di attività di
caseificio. Inoltre, come disciplina curricolare nel triennio,
vengono svolte circa 130 ore della materia trasformazione dei
prodotti modulo lattiero-caseario. Al termine del suddetto corso si
ottiene una qualifica regionale di operatore agricolo in contesto
montano, che prevede anche delle competenze di trasformazione dei
prodotti. I dirigenti sopracitati tengono a precisare che
attualmente, per esercitare la professione di casaro, è richiesto
esclusivamente il rispetto dei criteri stabiliti dalla delibera di
Giunta regionale 1406 del 17 novembre 2023, che prevede
l'espletamento di un corso di primo livello della durata minima di
otto ore. La formazione di personale specializzato è importante ed
è intenzione dell'Assessorato promuovere non appena possibile, con
i fondi della nuova programmazione europea, un corso di
collaborazione con l'Institut Agricole Régional e il Consorzio
produttori e tutela della DOP Fontina.
In merito alla terza domanda che entra più invece nel tecnico
del come trattare il latte, nel corso del 2023 il Consorzio Fontina
DOP, in collaborazione con l'Institut Agricole, ha effettuato prove
sperimentali per verificare il mantenimento delle caratteristiche
tipiche della Fontina DOP, nello specifico sono state effettuate
prove refrigerando il latte e lavorandolo una sola volta al giorno
senza miscelare il latte delle due munte. Tale procedura
permetterebbe di rispettare il disciplinare di produzione della
Fontina DOP, che nella sua formulazione attuale prevede la
lavorazione separata delle due mungiture, con il regolamento CE
853/2004 in materia di igiene per gli alimenti di origine animale.
Inoltre, nell'ambito dell'accordo quadro già esistente tra
l'Institut Agricole e il Consorzio DOP Fontina, sono previste
diverse attività di sperimentazioni scientifiche in ambito
lattiero-caseario, tra queste nel piano dell'attività 2024 è
previsto un progetto relativo alle innovazioni tecnologiche nella
produzione di Fontina DOP e prevenzione dei rischi sanitari. Tale
progetto prevede anche prove di miscelazione del latte di più
mungiture per la produzione di formaggi, seguendo il ciclo
produttivo della Fontina DOP, con lo scopo di verificare quali
procedure potrebbero essere applicate per garantire il mantenimento
delle caratteristiche tipiche della Fontina.
Presidente -
Replica il consigliere Lavy.
Lavy (LEGA VDA) -
Sono soddisfatto, Assessore, del fatto
che comunque l'Institut stia lavorando in questo senso, per andare
al di là di un
cliché
spesso, è ovvio che se non avessimo
nessun tipo di problema, non avrebbe senso lavorare nell'ottica di
una modifica anche magari nel disciplinare, o comunque di un
marchingegno che in qualche maniera permetta di sfruttare un buco
nero del disciplinare, perché comunque l'obiettivo originario era
quello di lavorare il latte proprio appena munto, dopo la
mungitura, però il fatto di lavorare in maniera diversa anche il
latte refrigerato non mescolandolo al latte di una seconda
mungitura credo possa avere senso e possa andare nella direzione
che comunque ho esposto prima, però giustamente questo tipo di
ricerca deve essere ancora portato avanti. Mi auguro che poi i
risultati arrivino al più presto.
C'è poi il tema della mancanza di dati che comunque, purtroppo,
come tanti altri temi, impedisce una reale programmazione, perché
se non si sa e non si conosce bene qual è il reale fabbisogno di
casari, è anche difficile portare avanti politiche di
collaborazione, politiche anche riguardo a un'immigrazione regolare
che possa venire e possa contribuire stagionalmente appunto alla
fabbricazione dei nostri formaggi, sta tutto lì, che poi le
associazioni di categoria o altri non abbiano così grande
interesse... chi se ne frega, noi, la Regione, dobbiamo avere in
qualche maniera una base dati per poter capire quali sono, chi sono
i casari oggi e qual è il fabbisogno.
Per quanto riguarda i corsi, è giusto che poi nella nuova
programmazione si lavori anche a farne altri, però, relativamente a
quelli che sono già stati fatti, sarebbe anche interessante capire
quante di quelle persone che hanno fatto i corsi facciano quel
mestiere, perché anch'io posso fare il corso e poi magari faccio
tutt'altro. Allora mi chiedo poi anche che senso abbia magari
organizzare un corso se poi faccio altro nella vita, è ovvio che
poi è difficile vincolare chi fa i corsi a fare quel tipo di
mestiere, però capire anche il perché magari eventualmente qualcuno
che ha fatto il corso poi non lo fa. Sono tutte questioni quindi da
approfondire, sapendo benissimo, come ho detto prima, che siamo in
un momento purtroppo di grande difficoltà generale in questo mondo,
un momento che vede questo settore in crisi sotto tanti punti di
vista e che rischia di mettere in crisi anche il fenomeno della
monticazione, perché se ovviamente non ci sono più casari, uno
manda su le mucche, va bene, ma poi la Fontina, piuttosto che farla
fare a qualcuno che magari è al corso ma non ha grandi capacità,
rischiando di mettere a repentaglio la qualità... è giusto forse
fare un discorso riguardo al mettere insieme il latte di più
mungiture o lavorare il latte di diverse mungiture in maniera
separata ma nello stesso momento, proprio per garantire un futuro a
questo settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK