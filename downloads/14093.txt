Consiglio Regionale della Valle d'Aosta - Oggetto del Consiglio n. 616 del 20 aprile 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Agriturismo
Precedente
Successivo
Resoconto integrale del dibattito dell'aula
Oggetto del Consiglio n. 616 del 20 aprile 1994 - Resoconto
OGGETTO N. 616/X - Rimedi per ovviare alle inosservanze delle
prescrizioni della legge regionale sull'agriturismo.
(Interpellanza)
Interpellanza - Vista la documentazione fornita dall'Assessorato
all'agricoltura e foreste in risposta all'interrogazione scritta
dei Consiglieri re­gionali della Lega Nord dell'11 novembre scorso
in materia di agriturismo;
Rilevata l'incompletezza del materiale prodotto, nonché la
su­perficialità e l'approssimazione dei documenti esaminati;
Verificate alcune evidenti inosservanze delle prescrizioni della
legge regionale 24 gennaio 1983, n. 1 e successive modificazioni,
circa le procedure di finanziamento adottate, nella
fattispecie:
a) la sovrapposizione di benefici previsti dalla medesima
nor­mativa con altre provvidenze regionali, nazionali o
comunitarie;
b) l'alquanto dubbia ed esageratamente estensiva
interpreta­zione che è stata fatta del concetto di "imprenditore
agricolo a titolo principale" di cui alla lettera F, dell'ultimo
comma dell'articolo 4 della legge regionale 28 luglio 1978, n. 49,
in sede di istruttoria delle domande di finanziamento;
c) l'assenza pressoché totale dei controlli biennali di cui
all'ar­ticolo 10 della legge in oggetto;
i sottoscritti Consiglieri regionali
Interpellano
la Giunta regionale per conoscere:
1) se e come intende recuperare le somme elargite
indebitamen­te;
2) se non intende procedere ad un serio e approfondito riesame
della legge regionale 24 gennaio 1983, n.1 e successive
modifi­cazioni al fine di evitare un'applicazione scriteriata di
una normativa confusa e disorganica.
F.to: Tibaldi - Linty - Bavastro
Presidente -
La parola al Consigliere Tibaldi per
l'illustrazione.
Tibaldi (LN) -
Questa interpellanza è la
conseguenza di un'interrogazione scritta da cui ci erano stati
forniti dei dati in materia di agri­turismo. Dopo aver tentato di
esaminarli attentamente, abbia­mo fatto alcune considerazioni e
chiediamo delle chiarificazioni all'Assessore competente.
Innanzitutto, ci pare che il materiale prodotto sia incompleto:
mancano dichiarazioni sostitutive degli atti, i certificati di
operatori agrituristici ed alcune delibe­re ci paiono mancanti
della relativa pratica istruttoria. Quelli che ci sono stati
forniti, ci sembrano ufficiali ed approssimativi: nella
compilazione dei moduli mancano dei dati delle firme; quindi pare
che anche la valutazione da parte degli uffici di questi requisiti
oggettivi e soggettivi dei singoli richiedenti sia stata
ridotta.
Non so se questa incompletezza sia dovuta ad una trasmissione
parziale dei documenti; sta di fatto che i documenti sono
ap­prossimativi. Ma ecco che cosa ci ha lasciato più perplessi: ci
sembra che ci siano delle evidenti inosservanze della legge
re­gionale che è principe in materia, la legge n. 1 del 1983, e
suc­cessive modificazioni, che riguarda i finanziamenti, ed in
parti­colare abbiamo rilevato alcune inosservanze.
La prima è la so­vrapposizione dei benefici previsti dalla
normativa su altre provvidenze regionali, nazionali e comunitarie e
si tratta di decine di milioni; un'altra inosservanza, è la dubbia
interpre­tazione che viene fatta del concetto di operatore agricolo
a titolo principale di cui all'articolo 4, lettera f) della legge
n. 49 del 1978. Questa interpretazione ci sembra fatta in maniera
estensiva: al richiedente il finanziamento viene riconosciuta
questa qualità anche se, da quanto viene evidenziato dai
docu­menti, non sembra sussistere.
Poi la legge del 1983 prevede dei finanziamenti decisamente
superiori se il richiedente ha questo requisito; infatti, se il
po­tenziale imprenditore agrituristico non è operatore agricolo a
titolo principale, i finanziamenti sono ridotti. Qui ci sono dei
casi evidenti dove il requisito manca e, tuttavia, sono stati
ero­gati i contributi. Poi ci sono dei casi dubbi, dove non si sa
se hanno il requisito perché non hanno prodotto il modello 740 per
verificare un reddito di natura agricola. Queste sono questioni che
devono indurre alla riflessione e che stanno a significare che
molti operatori agrituristici hanno beneficiato di ingenti somme,
senza averne diritto. Inoltre sono stati sfondati più volte i tetti
di finanziamento: a chi non possedeva il requisito sono stati
erogati finanziamenti fino al 30 percento in conto capitale ed il
restante 70 percento in conto interesse, o addirit­tura sono stati
dati finanziamenti al 100 percento in conto inte­resse a chi non
possedeva il requisito. Quindi mi pare che la legge sia stata
interpretata ad uso e consumo di coloro che, in quel momento,
avevano il potere di erogare i contributi.
Ora non so se si tratta di un difetto amministrativo o politico
dei vari assessori che si sono succeduti; poi la legge è stata
disatte­sa: i controlli biennali sono stati fatti in misura minima
e tutti verso le medesime ditte. Quindi vorremmo conoscere quali
sono le intenzioni della Giunta per ricuperare queste somme date
ingiustamente e poi se non è necessario riesaminare la legge
sull'agriturismo onde evitare che queste norme vengano usate
arbitrariamente e vengano fatti dei favoritismi.
Si dà atto che, dalle ore 16,34, presiede il Vicepresidente
Aloisi.
Presidente -
La parola all'Assessore
dell'agricoltura, forestazione e risorse naturali, Vallet.
Vallet (UV) -
Vorrei fare delle precisazioni, in
particolare riguardo la lamen­tata incompletezza della
documentazione fornita. Io ho una nota degli uffici che mi dice che
è stato consegnato quanto ri­chiesto e non di più. Per quanto
concerne la sovrapposizione di benefici, rispetto a quelle domande
che possono beneficiare an­che di altri contributi - e sono state 4
in tutto -, la spesa am­messa viene calcolata globalmente, e il
contributo CEE viene concesso per l'importo stabilito; la restante
parte di spesa am­messa viene coperta da quanto previsto dalla
legge regionale. In questo senso non vi è una sovrapposizione per
la stessa parte di spesa.
Per quanto riguarda la definizione di imprendi­tore agricolo a
titolo principale, voglio solo ricordare che questo concetto ha
subìto, negli anni, notevoli cambiamenti per quanto riguarda la
definizione del reddito e il tempo impiegato dall'agricoltore. Oggi
c'è all'ordine del giorno una delibera che fissa dei nuovi
criteri.
Poi gli uffici mi segnalano che le aziende agroturistiche
ope­ranti sono 37, quelle in funzione 23, i controlli sono stati
23, oltre a questi vi sono contatti continui in quanto la funzione
del controllo non è solo repressiva, ma anche di informazione. Io
oggi non ho elementi per dire se le affermazioni fatte da Tibal­di,
Linty e Bavastro sono corrispondenti al vero o no. Sulla scorta di
ciò io ho provveduto, in data 18 aprile, a scrivere ai dirigenti
responsabili che, al fine di verificare la fondatezza delle
affermazioni contenute nell'interpellanza, si dovranno ri­esaminare
tutte le pratiche fornendo entro 30 giorni una rela­zione circa la
rispondenza delle stesse alle normative vigenti. Infine posso dire
che il nuovo testo di legge-quadro in materia di agriturismo è
stato definito e trasmesso all'Ufficio legislativo e
all'Assessorato alle finanze; credo che sarà presto possibile
scaricarlo in Giunta e trasmetterlo alle commissioni.
Presidente -
La parola al Consigliere Tibaldi per
la replica.
Tibaldi (LN) -
Le precisazioni non sono state
esaurienti. Innanzitutto, l'in­completezza è dimostrabile: io ho
qua alcuni casi lampanti di inosservanze. La cosa che mi ha
lasciato attonito è stata la di­chiarazione sulla sovrapposizione:
io ho l'esempio di una prati­ca dove il beneficio comunitario e
quello regionale riguardano entrambi lo stesso scopo. Comunque, la
legge inibisce di dare soldi al richiedente se egli ha già
usufruito di interventi nazio­nali o comunitari.
Apprezzo la lettera, ma tutta questa docu­mentazione proviene
dall'Assessorato all'agricoltura quindi mi pare che ciò che viene
indicato nell'interpellanza e ciò che è stato illustrato sia indice
di una facilità nel distribuire denaro che scarseggia, pur non
essendoci i requisiti richiesti dalla leg­ge. Per questo non
chiediamo un intervento che per ora è limi­tato ad un ordine ai
dirigenti ma speriamo che quanto prima si faccia luce su questi
argomenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK