Consiglio Regionale della Valle d'Aosta - Oggetto del Consiglio n. 217 del 10 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 217 del 10 dicembre 2018 - Resoconto
OGGETTO N. 217/XV - Rinvio alla Commissione della proposta di
legge n. 2 (Disposizioni in materia di scrutinio centralizzato dei
voti per l'elezione del Consiglio regionale della Valle d'Aosta, ai
sensi dell'articolo 15, secondo comma, dello Statuto speciale) e
della proposta di legge n. 3 (Disposizioni in materia di preferenza
unica, riequilibrio della rappresentanza di genere e scrutinio
centralizzato dei voti per l'elezione del Consiglio regionale della
Valle d'Aosta, ai sensi dell'articolo 15, secondo comma, dello
Statuto speciale. Modificazioni alla legge regionale 12 gennaio
1993, n. 3 (Norme per l'elezione del Consiglio regionale della
Valle d'Aosta).).
Rini (Presidente) -
Punto 8 all'ordine del giorno.
Dalle ore 16:45 assume la presidenza il Vicepresidente
Rollandin.
Rollandin (Président) -
La parole au collègue
Manfrin.
Manfrin (LEGA VDA) -
Solo per chiedere una breve
sospensione per un confronto con i gruppi di minoranza. Sono stati
presentati degli emendamenti che modificano la legge e non sono
ancora stati valutati, quindi la sospensione è dettata da
questo.
Presidente -
Ritengo che la Presidente prima volesse
illustrare, il che favorirebbe anche l'eventuale raccordo con
quelli che sono i possibili emendamenti.
La parola alla Presidente Rini.
Rini (GM) -
La proposta di legge che avevo presentato nel
mese di luglio era molto semplice e sintetica, si componeva di un
solo articolo che rendeva quindi effettivo lo spoglio
centralizzato. Questo era stato un esperimento portato avanti con
la modifica alla legge elettorale avviata sul finire della scorsa
legislatura. È stata una previsione che ha dato effettivamente dei
buoni risultati, perché ha difatti reso inattuabile, in nessuna
maniera, il cosiddetto "controllo del voto", quindi mi sembrava e
ci sembrava corretto rendere definitiva questa previsione. Durante
i lavori della Commissione sono stati tanti gli apporti, anche da
parte delle altre forze politiche,
in primis
da parte dei
colleghi Bertin e Mossa che hanno presentato un disegno di legge
sempre sulla materia, e poi i Capigruppo, che oggi hanno presentato
una serie di emendamenti abbastanza corposa. Non entro nel merito,
poiché le disposizioni sono molto chiare.
Se posso, chiederei anch'io una sospensione, anche come
Capigruppo, per vedere se c'è una possibilità di trovare una
sintesi sulle varie disposizioni.
Presidente -
La richiesta di sospensione è accordata.
La seduta è sospesa alle ore 16:48 e riprende alle ore 17:12
con la presidenza della Presidente Emily Rini.
Rini (Presidente) -
Possiamo riprendere i lavori. La
Conferenza dei Capigruppo ha unanimemente deciso di rinviare le due
proposte di legge all'esame della Commissione. Visto che i punti di
incontro tra le due diverse proposte sono diversi, soprattutto in
seguito alla presentazione dei vari emendamenti, queste torneranno
all'esame delle Commissioni, per vedere se si riesce ad arrivare
alla proposizione di un testo unitario e condiviso, con l'impegno
di portare all'attenzione di quest'Aula una legge, sempre
riguardante queste tematiche, entro il mese di gennaio.
La parola al Consigliere Mossa.
Mossa (M5S) -
Probabilmente in Conferenza dei Capigruppo
c'è stata confusione, perché noi assolutamente non volevamo
ritirare la proposta di legge.
Presidente -
Scusi, collega, non mi sono espressa bene
io: non è ritirata, è rinviata all'esame della Commissione e, in
quella sede, si cercherà di trovare una sintesi tra le due
proposte.
Mossa (M5S) -
Sì, però il rinviarla non è stata una
nostra proposta, l'avremmo voluta trattare oggi per mettere in
sicurezza lo spoglio centralizzato - a cui teneva tantissimo anche
lei, se non sbaglio, Presidente - e la preferenza unica, che
comunque aveva raccolto una grande maggioranza. Se questa decisione
è stata presa, il Movimento 5 Stelle è contrario.
Presidente -
Collega Mossa, mi spiace, eravamo insieme
alla riunione e, insieme, è stato deciso di portare all'attenzione
della Commissione consiliare competente affinché possa esaminare i
due testi e vedere se e come ci possa essere un punto di incontro.
Mi sembrava che nessuno avesse obiettato a tale proposta, quindi
pensavamo fosse condivisa da tutti. Apprendiamo che invece il
Movimento 5 Stelle preferiva trattarla nella seduta odierna, ma la
Conferenza dei Capigruppo ha deciso di rinviare i due testi -
quindi anche quello di Bertin e Mossa, come proposto dal collega
Bertin che, con lei, ha sottoscritto la proposta di legge - e di
rinviarli in Commissione, anche perché credo che, su una tematica
di questo tipo, maggiore è la convergenza e migliore sarà il
risultato.
Chiede la parola per mozione d'ordine? Prego.
Mossa (M5S) -
Vorrei fare una mozione d'ordine relativa
alle sedute della Conferenza dei Capigruppo. Purtroppo non è usanza
quella di votare per alzata di mano, quindi non si capisce chi ha
votato cosa, per cui chiederei alla signora Presidente di fare in
modo che questa usanza del voto per alzata di mano torni ad essere
comune, perché così non si capisce chi ha votato cosa.
Presidente -
Collega Mossa, accolgo il suo suggerimento.
Noi mettiamo in votazione quando c'è la necessità di mettere in
votazione. Lo dico anche ai colleghi che erano presenti, visto che
il dialogo era estremamente costruttivo: sembrava che da parte di
tutti i presenti vi fosse la volontà di addivenire ad un testo
condiviso, anche dagli stessi proponenti, e una in particolare ero
io per quanto riguarda la proposta di legge n. 2. Il collega Bertin
ha confermato la volontà di provare ad addivenire ad un testo
condiviso, per cui se fosse emersa in sede di Conferenza dei
Capigruppo un'obiezione da parte del suo gruppo sicuramente avremmo
messo in votazione. Per le prossime volte chiedo ai colleghi di
esprimersi direttamente nelle Conferenze dei Capigruppo, così da
poter porre in votazione se ci sono delle criticità.
La parola al Consigliere Bianchi.
Bianchi (UV) -
Intervengo in merito alle dichiarazioni
del collega Mossa. Al di là della votazione per alzata di mano,
quando all'interno della Conferenza dei Capigruppo il Capogruppo, o
chi ne fa le veci, esprime - e c'era quasi un'unanimità - la
volontà di trovare una legge elettorale che trovi la più ampia
condivisione all'interno del Consiglio regionale in cui ci siamo
dati dei termini chiari, perché entro il mese di gennaio la legge
deve essere approvata, io penso, collega, che a questo punto la
Conferenza dei Capigruppo sia venuta in Consiglio e abbia detto
quanto ha deciso. Lei poi era presente, e premetto: non era
presente solo lei, c'era anche un suo collega, quindi a mio avviso
era chiaro che la maggioranza - ma non la maggioranza politica,
bensì la maggioranza dei rappresentanti nella Conferenza dei
Capigruppo - era d'accordo di vedere se si riusciva a trovare un
testo unico per dare una legge elettorale di più ampie vedute
possibili all'interno di questo Consiglio. Molto probabilmente
l'alzata di mano non è servita, perché tutti i Capigruppo, o quasi,
avevano valutato questa ipotesi.
Presidente -
La parola al Consigliere Daudry.
Daudry (UVP) -
Vorremmo anche significare un'altra cosa
importante che riteniamo sia caduta oggi in Conferenza dei
Capigruppo su questo tema riguardante l'intera Valle d'Aosta. La
questione - è già stato ricordato da qualche collega che mi ha
preceduto, e qui colgo l'occasione anche per ringraziare il lavoro
fatto in questi mesi - è che in un momento di crisi politica non è
neanche facile trovare delle convergenze, soprattutto su un tema
così importante come quello della legge elettorale. Ringrazio
quindi il Presidente Luboz per il lavoro svolto, sia in sede di
Commissione che in sede di gruppo di lavoro.
Che cosa è successo oggi e che riteniamo sia importante come
forze autonomiste che venga detto? Siamo arrivati in Conferenza dei
Capigruppo e in Consiglio, oggi, con degli emendamenti che andavano
ad accogliere i contenuti principali di questa proposta, ossia di
mettere in sicurezza il voto, stabilendone la libertà, quindi
accogliendo definitivamente il lavoro fatto in Commissione, sia per
quanto riguarda lo spoglio centralizzato, sia per quanto riguarda
la preferenza unica. Visto che tutti diciamo, quando siamo qui, che
siamo soliti seguire il dibattito, quello che avviene in Valle e
quello che la gente dice, la gente, al momento del voto, chiede due
cose: chiede, sì, la segretezza del voto, ma chiede anche la
governabilità. L'emendamento proposto andava a porre, nei testi in
discussione oggi, un premio di maggioranza fissato al 37,5 per
cento in relazione alle varie sentenze della Corte costituzionale,
che tutti possiamo avere a disposizione. Garantivamo quindi quello
che i valdostani vogliono: un voto segreto e, soprattutto, visto
che questa mattina negli interventi avete anche detto che qui forse
si va a votare o forse non si va... però, se andiamo a votare,
facciamo in modo che la gente voti liberamente e, soprattutto, voti
le persone che governeranno in Valle d'Aosta. Sotto questo punto di
vista tale presentazione, cioè l'individuare un criterio di
governabilità non strutturale - faremo più avanti, se avremo tempo
e modo, dei ragionamenti compiuti -, l'individuare un criterio di
governabilità di urgenza, penso sia un compito che, come è stato
ricordato anche dalla Presidente dall'esito della Conferenza dei
Capigruppo, ci daremo da qui a gennaio, e non oggi.
Presidente -
La parola al Consigliere Bertin.
Bertin (IC) -
Sembra che qui si riproduca la stessa
discussione che abbiamo appena fatto in Conferenza dei Capigruppo
ed è il caso che tali discussioni vengano fatte in quella sede,
perché altrimenti perdiamo soltanto del tempo. Visto che però ha
preso questa piega, anch'io ripeto quanto detto nella precedente
riunione: la condizione con la quale si è rinviata la proposta di
legge n. 3, di cui ero il relatore, è legata al fatto che su quegli
argomenti (spoglio centralizzato, preferenza unica, questione di
genere) si era arrivati a trovare una certa sintesi all'interno
della Commissione, con un voto addirittura a larga maggioranza.
Pertanto fare un testo unico tra le due proposte è più che
possibile (questo da realizzarsi entro il mese di gennaio e non
oltre).
Altro discorso è quello sulla governabilità, sul quale le
posizioni al momento possono essere ancora molto diverse. Se
riusciamo a trovare una sintesi per gennaio, bene, altrimenti verrà
rimandato ad un secondo
step
. Questo per ripetere quanto ho
detto nella riunione precedente.
Presidente -
Ringrazio i colleghi. Il dibattito si era
già svolto in Conferenza dei Capigruppo, ma, visto che il collega
Mossa aveva sollevato un'eccezione, mi sembrava giusta questa
precisazione, anche per chiarezza nei confronti di chi sta seguendo
i lavori di questo Consiglio.
Pertanto i punti n. 8 e n. 9 dell'ordine del giorno sono
rinviati all'attenzione delle Commissioni consiliari permanenti
competenti.
Il Consiglio prende atto del rinvio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK