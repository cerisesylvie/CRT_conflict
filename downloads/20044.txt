Consiglio Regionale della Valle d'Aosta - Oggetto del Consiglio n. 29 del 23 luglio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 29 del 23 luglio 2003 - Resoconto
OGGETTO N. 29/XII - Incarico per la predisposizione di uno
studio di fattibilità per la realizzazione di un sistema di
rilevazione delle presenze dei dipendenti regionali.
(Interrogazione)
Interrogazione
Premesso
che la Giunta regionale ha recentemente affidato un incarico
per predisporre uno studio di fattibilità finalizzato alla
realizzazione di un sistema per la rilevazione delle presenze dei
dipendenti regionali a fini di controllo;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1. quali motivazioni giustificano l'adozione del sistema di
cui in premessa;
2. quali saranno le modalità di funzionamento del sistema di
controllo;
3. per quali ragioni è stato affidato un incarico esterno e
non sono state utilizzate risorse professionali interne
all'Amministrazione regionale.
F.to: Tibaldi - Frassy - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'adozione di un sistema per la rilevazione
delle presenze è previsto dalla contrattazione collettiva
decentrata dell'Amministrazione regionale, sottoscritta con le
organizzazioni sindacali il 16 novembre 2001. L'articolo 4, "Durata
e articolazione dell'orario di lavoro", prevede infatti che
l'orario di lavoro comunque articolato sia accertato mediante forme
di controlli obiettivi e con l'introduzione di un controllo di tipo
automatizzato. A tal fine, le competenti strutture del Dipartimento
del sistema informativo e del Dipartimento personale e
organizzazione hanno avviato un progetto che si propone di
raggiungere i seguenti obiettivi:
- semplificare e automatizzare il processo di rilevazione delle
presenze;
- consultare e monitorare i dati delle presenze in tempo
reale;
- preservare gli investimenti in termini di apparecchiature e
applicazioni già effettuati;
- analizzare, infine, i dati di presenze/assenze.
In particolare, la semplificazione e l'automazione del processo
di rivelazione delle presenze rappresenta l'obiettivo trainante del
progetto e si propone di rendere omogenei i comportamenti
dell'organizzazione, di digitalizzare le regole relative alle
presenze riportate nella contrattazione collettiva di comparto, di
gestire il flusso delle informazioni - ove possibile - in modalità
maggiormente efficaci ed efficienti, di ridurre il carico di lavoro
delle segreterie dei dipartimenti che ad oggi svolgono un numero
rilevanti di operazioni manuali di controllo, con costi e rischio
di errore elevati, di consentire ad ogni dipendente la
consultazione via computer dei dati relativi al riepilogo delle
presenze e all'utilizzo dei vari istituti contrattuali e, infine,
di elaborare in modo automatizzato la retribuzione degli eventi
relativi al mese precedente (attualmente sono trattati quelli di
due mesi prima).
Il progetto prevede inoltre il riutilizzo e l'integrazione del
sistema delle attuali apparecchiature di controllo, accessi e
relativi "badges" di prossimità come mezzo per la raccolta degli
eventi di entrata e di uscita. Si tratta di un progetto che
permetterà di ottenere un rilevante impatto organizzativo e
produttivo, nella misura in cui permetterà la riduzione del tempo
che ogni dipendente e ogni segreteria di dipartimento dedicano
attualmente alla compilazione dei riepiloghi mensili degli eventi
con impatto economico alla gestione delle presenze ed assenze, di
ridurre il volume di documenti prodotti e archiviati, di ridurre le
attività manuali di inserimento relative alla gestione delle paghe,
di raggiungere una maggiore efficacia nella gestione degli istituti
contrattuali quali ferie, congedi, permessi, eccetera, oltre che di
effettuare analisi generali sui fenomeni relativi alle presenze dei
dipendenti.
Il raggiungimento dell'obiettivo prevede due fasi: la prima con
scadenza 31 ottobre 2003, la seconda alla fine del 2004. Il primo
passo, cosiddetto "sperimentale", riguarda un sottoinsieme di
dipendenti e uno o due dipartimenti, e l'obiettivo, nel suo
complesso, deve essere già raggiunto in questa fase. Alla fine del
secondo passo, anche quanto tralasciato inizialmente dovrà essere
soddisfatto e l'obiettivo dovrà essere considerato raggiunto solo
se il 90% dei dipendenti seguirà regole e modalità definite con il
nuovo sistema.
Il sistema automatizzato per la rilevazione delle presenze,
costituito da componenti hardware, software e telematiche, dovrà
operare secondo differenti modalità:
- utilizzo in forma integrata dei sistemi di controllo accessi e
dei badges magnetici in dotazione ai dipendenti delle sedi già
infrastrutturate o la cui infrastrutturazione è in previsione;
- utilizzo di un'applicazione Web presso le sedi non dotate di
strumento di controllo accessi ma raggiungibili da Internet
aziendale;
- utilizzo del cellulare aziendale come strumento di rilevamento
per il personale dipendente in servizio sul territorio e già dotato
di tale strumento per esigenze di servizio (ad esempio i
cantonieri);
- utilizzo del sistema cartaceo esclusivamente per le sedi
presso le quali risulta impossibile installare qualsiasi tipo di
apparato (il sistema cartaceo potrà essere utilizzato in via
straordinaria quale procedura alternativa in caso di caduta o
malfunzionamento del sistema informatico);
- possibilità per il dipendente di verificare la propria
posizione riguardante i vari istituti, ferie, straordinari e
permessi, via personal computer o presso postazioni self
service.
La Direzione "Amministrazione del personale" potrà monitorare i
dati di presenza/assenza autonomamente e in tempo pressoché reale,
ovvero con un differimento dipendente dall'uso della tecnologia di
rilevazione impiegata e dalle frequenze di trasmissione dei flussi
di aggiornamento delle varie sedi di lavoro. Nell'ambito del
progetto è stata richiesta la redazione di uno studio di
fattibilità normalmente richiesto a professionisti del settore, da
ricercarsi sul mercato. Nell'ambito del ciclo di sviluppo di un
progetto, si richiede la redazione di uno studio di fattibilità
quando il progetto denota una complessità tecnologica funzionale
organizzativa rilevante, ed è necessario pertanto affidarsi a
personale con comprovata esperienza in materia. L'insieme di tali
caratteristiche non è attualmente rilevabile presso il personale
interno all'Amministrazione regionale, per cui si è reso
indispensabile rivolgersi all'esterno.
Président - La parole au Conseiller Tibaldi.
Tibaldi (CdL) - Posso capire che il rigido sistema delle
deleghe, che è stato stamani presentato da Presidente della
Regione, comporti delle risposte da parte dei relativi titolari.
Una risposta più compiuta e più pertinente rispetto a quella che ci
ha dato l'Assessore Marguerettaz poteva "forse" essere fornita al
gruppo consiliare della "Casa delle Libertà" da qualcuno degli
Assessori che hanno partecipato all'adozione di questa
deliberazione, datata 22 aprile 2003 e, "forse", una risposta da
parte dello stesso Presidente sarebbe stata auspicabile in questo
senso! Tuttavia, abbiamo preso atto di un intervento da parte
dell'Assessore che cerca di giustificare ciò che in realtà è
ingiustificabile!
Con una deliberazione di Giunta del 22 aprile scorso viene
affidato un incarico - non meglio precisato - per la
predisposizione di uno studio di fattibilità finalizzato alla
realizzazione di un sistema per la rilevazione delle presenze
presso l'Amministrazione regionale e il relativo impegno di spesa.
Sappiamo benissimo che da diversi anni, da quando c'è stata la
lunga "era Viérin", nei palazzi della Regione e degli assessorati è
stato realizzato un sistema di rilevamento delle presenze e di
controllo degli accessi e delle uscite dai singoli uffici
attraverso questo sistema che abbiamo nell'atrio, e non solo,
sistemi di controllo di diverso tipo che abbiamo vissuto e anche
subito per certi versi!
Ora, questi controlli vengono estesi, ma non si capisce perché
vengano affidati nel periodo che va dal 22 aprile, e si consumino
entro il 10 giugno, con un impegno di spesa di oltre 18.000 euro e,
guarda caso, si conclude esattamente il 10 giugno! Nella
deliberazione il progetto non è stato descritto - come lei ci ha
detto - né nelle premesse, né nel disciplinare che è allegato alla
stessa deliberazione: di conseguenza, si capisce che è stato
riempito di contenuti "ex post". Probabilmente la lettura che oggi
lei ci ha fornito è un po' la sintesi dell'elaborazione del
consulente che è stato incaricato, però, veramente, non riusciamo a
capire cosa si voglia rilevare come presenza da parte dei
dipendenti regionali: vi sono dei problemi, dei fenomeni di
assenteismo? Volete controllare ciò che in realtà già state
controllando? Forse i dipendenti regionali, anche quando sarà
necessario per loro soddisfare dei bisogni fisiologici, dovranno o
timbrare un tesserino o comunicarlo via Web a un dirigente di
dipartimento!
Non so se l'Assessore Marguerettaz ha potuto, oltre alla
semplice lettura del documento che gli hanno preparato,
approfondire la portata e la concretezza e la sostanza di questa
iniziativa; una iniziativa che ha tutto l'aspetto e la sostanza di
una di quelle numerose deliberazioni che la Giunta ha adottato in
un periodo come quello elettorale, che va da aprile a giugno, e
sono deliberazioni che elargiscono favori e prebende! Lei forse non
è abituato direttamente, le viveva più da spettatore. Qual è
l'utilità per l'Amministrazione regionale o per la collettività non
è dato conoscerlo, quale sia la "utilitas" per chi ha provveduto ad
adottare tale atto o ad eseguirlo è facile immaginarlo!
Vi chiediamo quindi una copia di questo studio, di cui lei ci ha
magnificato la portata, affinché possiamo anche noi fare gli
approfondimenti del caso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK