Consiglio Regionale della Valle d'Aosta - Oggetto del Consiglio n. 1211 del 9 maggio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1211 del 9 maggio 1990 - Resoconto
OGGETTO N. 1211/IX - GRADUATORIA DEI RICHIEDENTI IL MUTUO PER
LA PRIMA CASA NEL 2° SEMESTRE 1989. (Interpellanza)
PRESIDENTE:
Do lettura dell'interpellanza presentata dai
Consiglieri Bajocco e Mafrica ed iscritta al punto 10 dell'ordine
del giorno.
INTERPELLANZA
La Commissione incaricata di stilare la graduatoria dei
richiedenti il mutuo per la prima casa ha provveduto ad esaminare e
classificare le domande pervenute nel 2° semestre 1989.
Si tratta ancora una volta di un numero rilevante di richieste
(478 per l'acquisto, 57 per la nuova costruzione, 56 per il
recupero), che testimoniano l’esistenza di un
problema-casa ancora non risolto, soprattutto nella Città di
Aosta.
Poiché non sono ancora state inviate agli interessati le lettere
di ammissione alla graduatoria,
i sottoscritti Consiglieri regionali del Gruppo comunista
INTERPELLANO
l'Assessore ai Lavori Pubblici per conoscere:
1) i motivi del ritardo nella spedizione delle lettere di
ammissione nella graduatoria relative al 2° semestre 1989;
2) gli orientamenti della Giunta in ordine ai finanziamenti
necessari per soddisfare le domande pervenute ed ai tempi di
erogazione degli stessi.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Poiché non è solo da oggi che esiste
l'emergenza casa nella città di Aosta e nella nostra Regione,
dobbiamo cercare di fare qualcosa per risolvere questo problema che
interessa diverse centinaia di famiglie.
La legge n. 76 del 1984 dà ai cittadini la possibilità di
presentare delle domande per ottenere un mutuo per l'acquisto della
prima casa, per la costruzione o per la ristrutturazione della
casa.
Le domande pervenute nel secondo semestre del 1989 ed esaminate
nel mese di febbraio sono state 478 per l'acquisto, 57 per la nuova
costruzione e 56 per il recupero.
Di solito, da quando esistono questa legge e quella precedente,
dopo l'esame delle domande da parte della Commissione, la
graduatoria viene approvata dalla Giunta e diventa immediatamente
esecutiva. Gli interessati, nel frattempo, si impegnano con il
padrone di casa, con il proprietario o con gli impresari per
definire l'acquisto della casa.
Notiamo con rammarico che a tutti coloro che hanno presentato la
domanda nel secondo semestre del 1989, parte dei quali si è già
impegnata finanziariamente, non è ancora arrivata la lettera di
comunicazione del loro inserimento in graduatoria.
Come ho detto prima, le domande sono state esaminate nel mese di
febbraio ed oggi molta gente si trova con l'acqua alla gola, perché
ha impegnato una certa parte dei propri soldi ed ora attende il
mutuo da parte della Regione.
In un comunicato dell'Assessore ai Lavori Pubblici datato 21
aprile 1990 leggo testualmente: "Comunico che il provvedimento
conseguente sarà assunto dalla Giunta regionale con l'assestamento
del bilancio del 1990, presumibilmente entro il mese di giugno".
Questo mi preoccupa, perché bisogna attendere fino a giugno e poi
magari fino a settembre, così passerà tutto il 1990, mentre quelli
che si sono impegnati con il proprietario della casa o con
l'impresa non potranno ottenere la casa.
Nel Consiglio precedente abbiamo votato un oggetto nel quale si
prevedeva addirittura la requisizione temporanea di 21 alloggi nel
Quartiere Cogne per gli sfrattati. Se ne deduce che da una parte
lavoriamo in un modo che io considero corretto, mentre dall'altra,
dove c'è della gente in graduatoria per ottenere il mutuo ed
acquistare la casa, evitando eventuali sfratti, noi ritardiamo i
finanziamenti regionali.
E' un comportamento che io potrei capire qualora la Regione non
disponesse di mezzi, ma visto che noi abbiamo un bilancio di 1.527
miliardi e faremo un assestamento di 1.000 e passa miliardi, e chi
più ne ha più ne metta, è veramente assurdo che questa gente debba
aspettare senza sapere come fare per pagare le somme che si è
impegnata a pagare e sia costretta magari a rivolgersi alle banche,
pagando il 20% d'interesse, per non far brutta figura o per non
essere gettata in mezzo alla strada.
Io invito tutti, ma in particolare la Giunta e l'Assessore, ad
essere sensibili, non solo a parole, ma con i fatti, al problema
della casa, che è importantissimo.
PRESIDENTE:
Ha chiesto la parola
l’Assessore ai Lavori Pubblici, Fosson; ne ha
facoltà.
FOSSON (DC):
Innanzitutto vorrei precisare al consigliere
Bajocco che una cosa è il problema degli sfratti, ma ben altra cosa
è il problema dell'acquisto, della costruzione o della
ristrutturazione della prima casa, nel senso che non sempre le
fasce interessate dagli sfratti sono quelle interessate
dall'acquisto della prima casa. A nostro giudizio, quindi, si
tratta di due problemi che, pur essendo importantissimi, devono
comunque essere visti in un'ottica diversa, nel senso che sono
proprio due aspetti differenti.
Veniamo ora alla domanda specifica relativa alle richieste di
ammissione a mutuo per la prima casa del secondo semestre 1989. I
dati forniti dal Consigliere Bajocco sono esatti; d'altra parte
egli fa parte della Commissione che ha valutato tutta questa serie
di domande ed ha espresso il suo parere. La Giunta regionale non ha
ancora approvato la graduatoria, proprio perché siamo in pendenza
di assestamento di bilancio.
E' noto, in effetti, che i mutui per la prima casa assorbono una
cospicua parte di bilancio, che, se si dovessero soddisfare tutte
le domande, come abbiamo fatto fino ad oggi, può essere valutata
nell'ordine dei 50 o 60 miliardi all'anno.
Ho già avuto modo di dire in questo Consiglio che tutte le
domande presentate entro il 30 giugno 1989 verranno soddisfatte
appieno, perché questi sono stati gli impegni e le promesse della
Giunta regionale. Per le altre, invece, noi cercheremo di
soddisfarle tutte nei limiti del possibile, ma torno a ripetere che
le risorse della Regione non sono infinite, malgrado i 1.527
miliardi a cui faceva riferimento il Consigliere Bajocco. E'
necessario, quindi, che il governo regionale esamini la vita della
Regione nel suo complesso e non con l'occhio rivolto solo al
singolo problema.
E' ovvio che l’ "optimum" sarebbe di poter
soddisfare sempre e comunque le esigenze di tutti, ma poiché le
risorse sono limitate, occorre fare delle scelte, che stiamo
appunto facendo in questi giorni, insieme alle discussioni per
l'assestamento di bilancio. In questo senso cercheremo di
soddisfare le richieste della graduatoria relativa al secondo
semestre 1989.
Dato il via all'assestamento di bilancio, si potrà approvare in
sede di Giunta regionale la graduatoria e mandare le lettere.
Capisco benissimo le aspettative di chi ha fatto domanda, ma
d'altra parte, come ripeto, le risorse della Regione non sono
infinite.
Aggiungo ancora un'altra considerazione. La Finaosta sta ancora
erogando mutui, via via che dall'Assessorato ai Lavori Pubblici
vengono trasmesse le documentazioni relative ai semestri precedenti
e per l'esattezza attualmente li sta erogando nella misura di 5
miliardi al mese.
Quanto sopra vale per dire che deve ancora essere smaltito il
lavoro sui semestri precedenti, cosa che stiamo appunto
facendo.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Non credo di essere così sprovveduto da non
capire che si tratta di due problemi diversi: è logico che bisogna
intervenire con immediatezza nei confronti dello sfrattato, che sta
per essere buttato fuori, mentre l'acquisto della casa è un altro
problema.
Resta il fatto, però, che sempre di problema si tratta, perché
alcuni di costoro sono anche sfrattati e quindi hanno necessità di
una casa, che non intendono assolutamente comprare solo per il
gusto di farlo, ma perché si trovano in certe situazioni.
E' vero che la Regione deve avere una visione molto ampia, non
può pensare solo a questo problema, ma deve però cercare di operare
con notevole sollecitudine anche in questa direzione, come dimostra
di stare già facendo in altri settori.
Mi auguro che fin dal prossimo giugno si possa arrivare
all'assestamento del bilancio, perché in caso contrario si andrà a
finire ad ottobre, e le lettere che tu, mio caro Fosson, manderai
alla povera gente, li farà sentire ancora più a disagio, perché il
capo famiglia dirà: "Mi hanno mandato la lettera, ma devo
procurarmi i documenti" e poi "campa cavallo" prima di prendere i
soldi.
Ecco, io mi auguro che la Giunta prenda veramente a cuore questo
problema e che a giugno si riesca a perfezionare l'assestamento del
bilancio, comunque mi dichiaro insoddisfatto per le risposte
fornite dall'Assessore.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Voglio aggiungere due osservazioni a quanto
è già stato detto dal Consigliere Bajocco.
La prima è che non capisco come la Giunta possa non rispettare
le leggi ed i regolamenti votati dal Consiglio, rispetto ai tempi
ed ai modi in cui si formano e si approvano le graduatorie. Il
regolamento approvato dal Consiglio fissava dei tempi entro i quali
tali graduatorie dovevano essere pubblicate; in questo caso,
quindi, c'è un mancato rispetto della volontà del Consiglio.
Seconda questione. Credo che l'assestamento del bilancio non
avverrà a giugno, perché non mi risulta che sia ancora stata
convocata, neppure per la prima riunione, la commissione dei
revisori dei conti.
La mia preoccupazione, quindi, è che questo assestamento di
bilancio potrebbe anche slittare a settembre, cosa che a questo
punto pare anzi abbastanza probabile.
Credo perciò che questo ritardo di un anno, durante il quale non
solo non si sa quanti finanziamenti si mettono a disposizione, ma
si lascia il cittadino nell'incertezza perfino
sull’ordine del la graduatoria e lo si pone di
fronte ad una assoluta discrezionalità rispetto al futuro ed alle
scelte dell’esecutivo.
Se, ad esempio, uno vedesse almeno che è 300° o 10° nella
graduatoria, potrebbe dire: "Forse tra un anno o due potrò contare
sul mutuo regionale", proprio perché sono convinto che i mutui
relativi all'89 arriveranno alla fine del 1991, perché, dal momento
dell'approvazione della graduatoria a quello dell'effettiva
erogazione, passano altri nove o dieci mesi.
Credo, quindi, di dover sottolineare questo ritardo e questa
negativa incertezza lasciata dalla Giunta regionale in circa 500
famiglie che sono afflitte da questo problema.
E' chiaro che il problema dello sfratto è diverso da quello
dell'acquisto, però risolverlo in questo modo significa risolverlo
in modo definitivo, perché chi diventa proprietario poi non entra
più nella graduatoria degli sfrattati ed in quella dell'Istituto
per le Case popolari. Si tratta cioè di una soluzione che, in
fondo, non è neanche onerosa per la Regione, perché si tratta di
mutui e non di contributi.
E' vero che c'è la questione del tasso di interesse, però, vista
nel complesso, è una soluzione più definitiva dal costo molto
contenuto, nonché rispetto alla costruzione di case da parte
dell'Ente pubblico, rispetto alla gestione del Patrimonio
immobiliare pubblico,
Sollecito quindi la Giunta a tenere conto di questi fatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK