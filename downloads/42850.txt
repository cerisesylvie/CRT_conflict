Consiglio Regionale della Valle d'Aosta - Oggetto del Consiglio n. 341 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 341 del 11 febbraio 2021 - Resoconto
OGGETTO N. 341/XVI - Rinvio della proposta di modificazione
del Regolamento interno per il funzionamento del Consiglio
regionale.
Bertin (Presidente) -
Alla presenza di 32 Consiglieri,
possiamo iniziare i lavori di questo pomeriggio del Consiglio
regionale. Vedo la richiesta di parola del consigliere Manfrin, ne
ha facoltà.
Manfrin (LEGA VDA) -
Per chiedere una sospensione dei
lavori con la minoranza per valutare una proposta di emendamento
che è arrivata in questo momento.
Presidente -
La sospensione è accordata.
La seduta è sospesa dalle ore 15:07 alle ore 15:35.
Bertin (Presidente) -
Consiglieri, riprendiamo. Vi invito
a prendere posto. Il consigliere Manfrin ha chiesto la parola, ne
ha facoltà.
Manfrin (LEGA VDA) -
Per motivare ovviamente all'Aula e a
chi ci ascolta a casa questa sospensione: ci è arrivata una
comunicazione relativa a una modifica del Regolamento su cui
abbiamo lavorato per diverso tempo, avevamo trovato una definizione
con un emendamento che era stato sottoscritto all'unanimità da
tutti i membri della Commissione Regolamento e poco prima di
cominciare a discutere il punto, alle ore 15:00, ci è arrivata una
comunicazione che ritiene che non siano più sostenibili le
modifiche approntate pur essendo queste state votate all'unanimità
dalla Commissione e sottoscritte nella mattina di ieri.
Alla luce di quanto esposto, noi non possiamo fare altro che
chiedere che venga discusso e posto in votazione il testo che è
stato depositato nella giornata di ieri. Nel caso non vi sia la
volontà, a questo punto chiediamo il rinvio della discussione del
punto, però evidenziamo la necessità di addivenire a una votazione
della modifica di questo Regolamento, modifica che aveva ottenuto
l'assenso di tutta la Commissione Regolamento, un emendamento che
era stato sottoscritto da tutti i membri di tale Commissione.
Presidente -
Vi sono altri interventi? Non ne vedo.
Anch'io sono venuto a conoscenza oggi a mezzogiorno di questa nuova
problematica e difficoltà. Credo che i lavori della Commissione si
siano svolti in un clima positivo nel tentativo di raggiungere
l'unanimità, che è sempre un fatto positivo quando si lavora sul
Regolamento e sulle regole del gioco. Proprio in questo spirito di
tentativo di raggiungere comunque l'unanimità, credo sia da
accogliere la proposta di rinvio da parte del consigliere Manfrin.
A questo punto chiedo al Presidente della Regione, che è, tra
l'altro, chi ci ha proposto la nuova configurazione
dell'emendamento, di intervenire.
Lavevaz (UV) -
Non essendoci univocità di intenti sul
testo, accogliamo la proposta del gruppo della Lega di rinviare il
punto.
Presidente -
Consigliere Manfrin, come detto, c'è una
ricerca che è durata diversi mesi... credo che sarà importante
continuare con questo spirito e, per quanto mi riguarda, vorrei
riconvocare, nel caso in cui si rinvii già alla prossima settimana,
la prima data possibile, una Commissione per definire ancora una
volta questi aspetti. Consigliere Manfrin, vuole intervenire? Le
lascio la parola.
Manfrin (LEGA VDA) -
Io non vorrei che qualcuno
utilizzasse quanto abbiamo detto come un paravento dietro al quale
nascondersi, non è che noi proponiamo di rinviare la votazione. Noi
abbiamo chiesto in maniera molto netta siccome la Commissione
Regolamento ha votato e sottoscritto un emendamento all'unanimità
ed era presente - lo ricordo, ma tanto ci sono i verbali - anche il
Presente della Regione, che ha dato il suo assenso a quella
modifica... quindi, siccome questo è quello che si è svolto nella
Commissione Regolamento, io chiedo che si proceda con la votazione
di quel testo che è stato elaborato con l'emendamento che è stato
firmato da tutti i membri ieri mattina e presentato ieri mattina.
Nel caso in cui non si voglia votare quel testo, mi pare evidente
che a questo punto... io non so sinceramente, mi affido a lei,
Presidente, però io lo trovo sinceramente fuori luogo che si arrivi
un minuto prima - e non è la prima volta che succede - che un
organo si riunisce... perché qualcuno non ha gradito una
formulazione.
Ritengo anche di evidenziare sia assolutamente necessario che il
Regolamento del Consiglio è disciplinato dalla Commissione
Regolamento e quindi siamo noi che determiniamo le regole di questa
istituzione, dell'istituzione Consiglio.
Avendo noi concordato unanimità su questo testo, quindi
evidentemente se vedessimo concretizzare questa modifica, ritengo
anche con un lavoro approfondito e, come giustamente ha evidenziato
lei, unanime, sarebbe il giusto coronamento di un qualcosa che è
stato davvero approvato all'unanimità. Se ci fossero state delle
contrarietà, io potrei capirlo ma questo è stato approvato
all'unanimità, cioè non capisco davvero questa modifica all'ultimo
secondo.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Semplicemente per sottolineare che
concordiamo con i colleghi della Lega in quanto, rispetto a questo
Regolamento, c'è stato un lavoro e quindi concordiamo anche noi, un
lavoro decisamente approfondito nel quale si è arrivati a molte
mediazioni, quindi il testo presentato in Consiglio è un testo che
è il frutto di una mediazione su diversi punti.
Adesso sull'ultima presentazione di emendamento evidentemente
abbiamo la necessità di fare delle valutazioni perché quel testo
che era stato condiviso da tutti i componenti della Commissione è
il testo che noi avremmo votato tranquillamente senza problemi.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Non come Capogruppo ma anche come
membro della Commissione Regolamento ovviamente non posso che
confermare quello che è stato detto dai colleghi della Commissione
di cui fanno parte, però, vedete, il Consiglio è sempre sovrano,
quindi, da questo punto di vista, il lavoro che abbiamo fatto è un
lavoro direi che ha cercato di comporre una serie di sensibilità,
oggi prendiamo atto delle posizioni, delle richieste che vengono
fatte dal Presidente della Regione a nome del Governo e quindi nel
prendere atto formulo in modo ufficiale la proposta di rinviare
l'argomento in Commissione ed eventualmente, sulla base di alcune
sollecitazioni, di estendere poi i lavori della Commissione
Regolamento anche su altri articoli.
Presidente -
Altri? Non vedo altre richieste, pertanto
rinviamo alla prima data utile la convocazione di una Commissione
Regolamento al fine di cercare unanimità anche da parte del Governo
regionale. Aggiungo che convocheremo, direttamente già la prima
volta possibile, il Governo regionale a cui chiedo di farsi
accompagnare dai dirigenti e affronteremo nel dettaglio la
questione. Il punto pertanto è rinviato al prossimo Consiglio.
Il Consiglio prende atto del rinvio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK