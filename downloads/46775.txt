Consiglio Regionale della Valle d'Aosta - Oggetto del Consiglio n. 3154 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3154 del 11 gennaio 2024 - Resoconto
OGGETTO N. 3154/XVI - Approvazione di mozione: "Impegno del
Governo alla presentazione di una proposta di legge statale per
l'istituzione della circoscrizione 'Valle d'Aosta' nell'ambito
delle elezioni europee".
Marguerettaz (Presidente) -
Punto n. 52 all'ordine del
giorno.
Per la presentazione della mozione, ha chiesto la parola il
collega Aggravi, ne ha facoltà.
Aggravi (RV) -
Nel prossimo giugno si terranno le
elezioni europee; è un momento che spesso viene forse
sottovalutato, dato per scontato, comunque non accende ancora i
cuori non soltanto dell'elettorato ma di tutte le controparti che
sono coinvolte; è un po' quello - e lo abbiamo anche detto in più
di un'occasione - che avviene anche in un momento - e ci auguriamo
possa avere una profondità e un'attenzione maggiore - come quello
della sessione europea del Consiglio, cioè si sta dando un po' per
scontato tutta una parte importante di politica, di gestione di
finanze, di programmazione e di quant'altro, che in realtà ha una
pesante incidenza sul nostro futuro.
Lo dicono anche i numeri e ce lo siamo detti anche nel bilancio
regionale: sempre di più le risorse arrivano da fonte terza, PNRR a
parte, che dovrebbe essere un'iniziativa legata al passato periodo,
comunque la si pensi, che era relativo al discorso pandemico, se è
un'iniziativa utile o no alla ripresa da una situazione di
crisi.
Il dibattito su quest'argomento è andato un po' sottotono, ci
sono state alcune prese di posizione negli scorsi anni; io ho
ripreso soltanto una che è quella del giugno 2021, del Presidente
del Consiglio, che in sede istituzionale di Conferenza dei
Presidenti del Consiglio, ha richiesto e proposto di aprire una
riflessione al fine di garantire ai cittadini di tutte le Regioni
almeno un rappresentante al Parlamento europeo.
Sempre citando il presidente Bertin, "una rappresentanza che si
rende sempre più necessaria, anche in considerazione dell'impatto
delle politiche europee a livello regionale": proprio quello che
stavo cercando di dire.
Ho citato questo passaggio ad esempio di altri che sono stati
fatti.
Sappiamo che la Valle d'Aosta è all'interno della circoscrizione
nord occidentale, con delle realtà più pesanti dal punto di vista
numerico (Piemonte, Lombardia, Liguria) e sappiamo anche che il
meccanismo che oggi è previsto dalla legge nazionale, quello di
possibile apparentamento, il cosiddetto listino della minoranza
linguistica, ha comunque una soglia che è notevole dal punto di
vista dei numeri, e lo si vede ogni volta.
A fronte di questo, sappiamo anche che ci sono state delle
iniziative, ne abbiamo citata una del 2008, c'è una proposta
depositata al Senato, ci sono state tutta una serie di proposte di
legge di modifica della legge oggi vigente per l'elezione dei
membri del Parlamento europeo che - siamo molto realisti e
pragmatici - non è che in zona Cesarini o comunque oggi noi
potremmo pensare di andare a modificare - lo dico da un punto di
vista di pragmatismo politico amministrativo e procedurale - però
l'obiettivo era quello di porre sul tavolo la questione e almeno
provare ad iniziare a sfruttare questo periodo pre-elettorale per
lavorare ad un più lungo periodo e quindi per essere pronti per la
prossima tornata elettorale; non tanto per la sola volontà di avere
qualcuno all'interno di un organo, ma soprattutto di avere una
rappresentanza, perché, ripeto come ho detto all'inizio che è una
banalità, la politica europea sarà sempre più pervasiva e
soprattutto l'utilizzo delle finanze che arrivano da fonte terza,
necessiterà un intervento maggiore rispetto a quello che oggi
c'è.
Sicuramente i rapporti istituzionali che ci devono essere tra il
Governo regionale
pro tempore
, il Governo nazionale pro
tempore, le Istituzioni europee ovviamente non vengono meno, o
comunque non sono seconde ad una rappresentanza parlamentare, ma
essere di più aiuta, questo è banale comunque la si pensi dal punto
di vista politico.
Se non si è presenti in determinati organi di governo, di
controllo e di programmazione, non si è presenti punto e basta.
Ho cercato di essere sintetico nell'economia dei tempi e anche
per dare una risposta pratica e concreta alle sollecitazioni del
presidente Marguerettaz.
Detto questo, non vado oltre perché c'è già stata
un'interlocuzione con i rappresentanti del Governo sulla
possibilità di trovare una definizione comune, un'impegnativa
comune, che possa tenere in considerazione di tre soggetti: da un
lato quella che può essere l'azione portata avanti dal Governo
regionale per presentare, ad esempio, una proposta di legge statale
o comunque una proposta di modifica normativa, una
moral
suasion
nei confronti di chi oggi ci rappresenta al Parlamento
italiano, quindi la senatrice e il deputato - ho citato giustamente
un disegno di legge presentato al Senato della Repubblica - ma
anche ognuno di noi che ha possibilità, chi più diretta, chi meno
diretta - non entro nelle
querelle
sul discorso
rappresentanti o referenze nazionali - ma ognuno di noi può fare a
sua volta una moral suasion nei confronti di referenti
collaboratori amici, perché poi alla fine quello che conta è la
modifica di una legge che non dipende direttamente da questo
Consiglio, ma è una legge nazionale.
L'obiettivo comune è quello di un impegno, quindi proporre una
soluzione perseguibile che possa favorire e permettere una
rappresentanza valdostana, o comunque territorialmente competente,
al Parlamento europeo, ed un invito nei confronti dei nostri
parlamentari e di ogni membro di questo Consiglio per poter
arrivare a quest'obiettivo comune.
Lo dico proprio in chiusura di questa breve presentazione:
qualche giornalista che ha letto l'ordine del giorno mi ha detto:
"Ma qual è l'obiettivo? Avere un candidato unico?" No, quella è una
questione politica, non è una questione di rappresentanza tecnica,
io penso che avere un candidato unico non sia una soluzione
corretta, perché nelle logiche della giusta rappresentanza, anche
di quella che è la volontà elettorale, la pluralità è giusto che
sia rappresentata, quindi l'obiettivo del candidato unico
oggettivamente non lo vedo come un obiettivo che possa essere anche
politicamente spendibile, perché ognuno ha le sue sensibilità, i
suoi obiettivi, le sue sfaccettature, e direi che il corpo
elettorale giustamente deve poter esprimersi liberamente, cosa che
sappiamo; comunque sia, un candidato unico, per quanto possa essere
super partes
o
ultra partes
, comunque sia rappresenta
qualcuno e non qualcun altro.
Presidente -
Grazie collega. Si è prenotato l'assessore
Caveri, ne ha facoltà.
Caveri (AV-VdA Unie) -
Intervengo subito in discussione
generale proprio per dar conto delle modifiche, che sono state
congiuntamente apportate e firmate da tutti i gruppi, tranne uno;
quindi diciamo che c'è una quasi unanimità su questo tema.
Io mi atterrò a qualche riflessione di ordine tecnico, più che
di ordine politico, che parte ovviamente dall'elezione del primo
Parlamento europeo a suffragio universale che avvenne 45 anni fa,
nel 1979; all'epoca - io ero un giovane giornalista - si sviluppò
già un grande dibattito su questa legge che, nel gennaio del 1979,
regolamentò le elezioni del Parlamento europeo per l'Italia.
La speranza di molti, all'epoca, era quella che si potesse in
qualche maniera riflettere su dei meccanismi di tutela analoghi a
quelli presenti nell'articolo 47 dello Statuto di autonomia che,
come voi ben sapete, recita: "Agli effetti delle elezioni per la
Camera dei Deputati e per il Senato, la Valle d'Aosta forma una
circoscrizione elettorale".
È interessante andare a vedere il dibattito che si sviluppò su
quest'articolo alla Costituente, perché ci fu un po' di dibattito
sul fatto se fosse il caso di scrivere anche Senato perché, come
voi sapete, dal punto di vista teorico nella Costituzione il Senato
dovrebbe essere su base regionale, poi all'italiana sappiamo che
non è stato così.
La legge del 1979 è una legge che, secondo me, ha addirittura
dei profili di incostituzionalità, che probabilmente non sono mai
emersi e non si sono mai sollevati, perché, nel trattare la
questione delle minoranze linguistiche e del loro diritto di
rappresentanza al Parlamento europeo, si scelse questo meccanismo
dell'apparentamento. Questo, in realtà, è un vestito ad uso della
comunità sudtirolese, perché le cinquantamila preferenze che
consentono ad un eventuale eletto nella lista apparentata delle
minoranze di sostituire l'ultimo degli eletti della lista madre, è
un criterio che non va bene né per i Valdostani e neanche per gli
Sloveni, perché la legge del 1979 cita le tre minoranze.
Da allora, si sono scelte diverse strade; a dir la verità,
all'inizio, nel tentativo di ottenere degli eletti, il mondo
autonomista scelse di presentare una lista a livello nazionale, con
il risultato ottenuto due volte di eletti del Partito sardo
d'azione, ma tutto scomparve nel febbraio del 2009 - in
particolare, devo dire - perché si fissò con una modifica della
legge una soglia del 4%.
Ora, la questione di trovare delle soluzioni tecniche non è
semplicissima, perché il Parlamento europeo ha comunque emanato
delle linee direttrici, assieme al Consiglio e Commissione, in cui
in sostanza si dice che il sistema elettorale deve essere
proporzionale, quindi il sistema di voto che tutti i paesi
dell'Unione Europea applicano è un sistema proporzionale.
Di due l'una: o si sceglie la strada di una modifica statutaria,
come avviene ad esempio per la comunità germanofona del Belgio, che
ottiene un eletto grazie ad una tutela, che deriva però dalla
Costituzione belga (l'articolo 4 che cita: "Le due comunità,
fiamminga vallona" e anche quella tedesca), ma ovviamente è molto
più complicato immaginare di avere, come per Camera e Senato, una
circoscrizione propria; tra l'altro, ricordo che il termine
"circoscrizione" all'articolo 47 dello Statuto è stata una dizione
preziosissima, perché io ho vissuto in Parlamento nel momento in
cui si poteva addirittura mettere in discussione l'esistenza del
collegio uninominale se lo Statuto avesse scritto "collegio" e non
"circoscrizione", e per fortuna devo dire che i padri fondatori
dell'autonomia, quando ebbero la possibilità di discutere con i
costituenti, ebbero l'intuizione di far scrivere
"circoscrizione".
Torno al punto: è assai probabile quindi che queste modifiche
che noi proponiamo, e che sono state accolte da tutti, oggi parlino
di un meccanismo che assicuri la possibilità di avere un proprio
parlamentare europeo; oggi realisticamente ci dovrebbe essere un
abbassamento congruo di quelle cinquantamila preferenze per
consentire realisticamente di poter avere un eletto che vada a
sostituire l'ultimo di una lista con cui ci si apparenti; è molto
difficile oggi intravedere altre strade.
Devo dire, per verità, che i tentativi, dal 1979 in poi, che
fossero modifica dello Statuto o fossero modifica della legge
vigente, sono stati praticamente presentati da tutti i Parlamentari
valdostani che da allora si sono succeduti, e ci sono state anche
molte proposte di legge d'iniziativa di questo Consiglio, che
purtroppo non hanno ottenuto un risultato.
Credo però, e con questo concludo, che sia bene continuare la
battaglia e sia bene anche riflettere sul fatto che effettivamente
quella norma, nello scrivere cinquantamila, ha creato un evidente
vulnus
a fronte di una comunità come la nostra, che ha delle
sue caratteristiche, quindi annegata com'è all'interno di una
circoscrizione, in Piemonte, Liguria e Lombardia, si trova
veramente a fare la fine del vaso di coccio in mezzo ai vasi di
ferro, e anche ci fosse la candidatura unica, che un po'
ironicamente e anche con realismo politico veniva evocata dal
collega Aggravi, è del tutto evidente che questa cifra è una cifra
stellare.
Auguriamoci che si manifesti sempre di più una sensibilità nei
confronti di questa necessità della rappresentanza.
Presidente -
Ha chiesto la parola la collega Minelli, ne
ha facoltà.
Minelli (PCP) -
La mozione che hanno presentato i
colleghi di Rassemblement Valdôtain e che ha illustrato il collega
Aggravi, così come è stata originariamente formulata - il testo che
abbiamo visto e che è stato depositato in Consiglio -, ci ha
lasciate un po' perplesse e soprattutto una parte dell'impegnativa
a noi pare insostenibile.
Chiedere l'istituzione di una circoscrizione elettorale
specifica per la Valle d'Aosta, vale a dire per circa centomila, o
forse meno, elettori, io credo che sia un po' utopista.
L'altra questione che ci ha lasciate perplesse è che questa
mozione ci sembra fuori tempo; adesso il collega Aggravi ha
chiarito un aspetto, cioè quello di essere per le elezioni del 2024
ormai anche più che in zona Cesarini, ma questo era chiaro; le
elezioni saranno a giugno, fra tre mesi dovranno essere pronte le
liste, quindi non ci sarebbero neppure credo i tempi tecnici per
riuscire ad arrivare a questa modifica auspicata.
Se l'obiettivo invece, come mi è sembrato di capire, è il 2029,
noi pensiamo che ci sarebbe stato comunque anche il tempo per fare
dei ragionamenti un po' più approfonditi su quelle che possono
essere le richieste, gli auspici e le varie posizioni.
Adesso abbiamo visto che ci saranno delle modifiche che
valuteremo.
Al di là di questa questione, c'è però un aspetto che noi
rileviamo in generale e che ci tengo a sottolineare, un aspetto che
in qualche modo sottolineiamo anche con sconcerto, perché noi ci
ritroviamo oggi, al mese di gennaio del 2024, a discutere di
modifiche che riguardano le elezioni europee, quindi in un certo
qual modo di una sollecitazione che si vuole fare a Roma a livello
statale per le elezioni europee, mentre qui, per quanto riguarda
una riforma elettorale che è nostra e che concerne la Valle
d'Aosta, tutto è fermo.
Io ricordo che siamo ben oltre la metà della Legislatura, che
era già stato dato inizialmente nel primo programma di Legislatura
come termine massimo per arrivare ad una riforma elettorale, ma
ricordo anche che, esattamente un anno fa, a gennaio, in questo
Consiglio, quando è stata bocciata la richiesta di fare un
referendum consultivo, proprio in quel momento era stato preso il
solenne impegno di varare la legge entro la fine del 2023.
Oggi siamo a gennaio 2024, tutto è fermo; immagino che per la
situazione contingente che è venuta a crearsi anche in Consiglio le
cose staranno ferme ancora per molto tempo e ritengo che questa sia
una cosa estremamente grave.
A mio avviso, quella bocciatura e quell'impegno disatteso
completamente, io li vedo anche come una truffa nei confronti delle
persone che hanno sottoscritto quella richiesta a suo tempo e hanno
chiesto di cambiare la legge elettorale in un senso ben
preciso.
Adesso noi qui cerchiamo di sollecitare Roma per un'elezione
che, se andranno in porto le richieste di modifica, sarà nel
2029.
Da parte mia, penso che dovremmo occuparci maggiormente di
quello che succede a casa nostra.
Detto ciò, e ci tenevo ad esplicitarlo, che sia poi importante
che la nostra Regione, così come anche altre minoranze linguistiche
che sono presenti sul territorio nazionale, sia rappresentata a
livello europeo, è una cosa condivisibile, ma le modalità, come
dicevo, a nostro avviso non sono quelle della circoscrizione
territoriale valdostana. Ora ci sono delle modifiche che sono state
apportate, alla luce di quelle modifiche noi adesso valuteremo il
nostro voto.
La sollecitazione però che faccio, avendo la parola, è ancora
una volta quella di muoversi nella direzione che ho auspicato,
perché francamente mi sembra che siamo veramente non solo in
ritardo, ma che non ci sia nessuna volontà di andare in una
direzione di vero cambiamento, nonostante tutti se ne siano
riempiti la bocca per un sacco di tempo.
Presidente -
Ha chiesto la parola il collega Marquis, ne
ha facoltà.
Marquis (FI) -
Abbiamo condiviso e abbiamo sottoscritto
la mozione, così come è stata riformulata: è una mozione che era
stata presentata dai colleghi di Rassemblement Valdôtain e, come è
stato esplicitato bene da chi mi ha preceduto, prevedeva
l'impegnativa di realizzare e di proporre una circoscrizione per la
Valle d'Aosta nell'ambito delle elezioni europee.
La nuova formulazione è più generica e sostanzialmente si
prefigge di trovare una soluzione tecnica che possa garantire la
rappresentatività della Regione Valle d'Aosta nel contesto europeo,
e riteniamo che forse questa sia la strada giusta, anche perché, in
un contesto europeo, dove, è stato chiarito, c'è un'indicazione
precisa di andare verso il sistema proporzionale, molto difficile è
la realizzazione di una circoscrizione; riteniamo che sia più
semplice e più pragmatico intervenire a livello del numero di
preferenze che oggi sono previste per l'apparentamento.
Un numero di preferenze che, ad oggi, di fatto, rende
improponibile l'elezione di un europarlamentare per la Valle
d'Aosta, perché cinquantamila preferenze sono tantissime per la
nostra specificità territoriale.
Siamo consapevoli dell'importanza che ha quella di essere
rappresentati a livello dell'Unione Europea in un contesto dove i
problemi sono sempre di più affrontati a livello globale e a
livello sovraordinato rispetto a quello della singola realtà
territoriale regionale.
Pertanto, per noi è importante lavorare in questa direzione, è
importante riuscire ad arrivare a perseguire l'obiettivo; siamo
anche consapevoli che questo è un argomento che viene proposto
sempre nell'occasione di questi appuntamenti elettorali:
sicuramente, in questo caso non c'è margine temporale d'intervento
per le prossime elezioni che si terranno a fine primavera 2024, ma
che possa essere un buon inizio di percorso, di lavoro in
prospettiva, per far sì che si possa perseguire un obiettivo
concretizzabile per le elezioni che si terranno nei prossimi cinque
anni.
Pertanto, riteniamo, come componente politica, come gruppo di
Forza Italia, che sia pienamente condivisibile l'obiettivo e che
tutti insieme, ciascuno per quanto di propria competenza, possa
contribuire nell'ambito dei rispettivi partiti di appartenenza o
movimenti e possa lavorare per andare nella direzione auspicata da
tutti.
Presidente -
Ha chiesto la parola il presidente Bertin,
ne ha facoltà.
Bertin (FP-PD) -
Intervengo, un po' perché sono stato
citato nelle premesse e anche perché ero tra i firmatari della
proposta di legge statale d'iniziativa regionale, sempre citata
nelle premesse di questa mozione.
Colgo anche l'occasione per fare un piccolo riassunto
dell'attività svolta su quest'aspetto: il Parlamento europeo,
eletto a suffragio universale da tutti i cittadini europei, rimane
un'Istituzione sentita molto distante, addirittura in certi casi
estranea, e certi meccanismi elettorali non facilitano un
avvicinamento tra i cittadini europei e il Parlamento europeo.
In particolar modo, in Italia il collegio unico delle cinque
circoscrizioni attualmente vigenti hanno un effetto
d'allontanamento del rapporto eletto-elettore; sono circoscrizioni
che hanno milioni di elettori e che al loro interno determinano
situazioni di sovra-rappresentazione e di
sotto-rappresentazione.
Non è soltanto la Valle d'Aosta a non essere rappresentata, se
non per miracoli che possono succedere a volte, ma sono molte
Regioni a rischio: la Sardegna, che è posta nello stesso collegio
Isole con la Sicilia, ha praticamente nessuna possibilità anch'essa
di essere rappresentata; ma anche all'esterno del collegio Sud, tra
le Regioni Campania, Puglia e Calabria, i rappresentanti della
Campania, anche in ragione del meccanismo delle tre preferenze,
sono prevalenti rispetto agli altri, con la sola rappresentazione
della Regione Campania rispetto alle altre Regioni più piccole.
Anche al Nord, se si va a vedere nel grande collegio
Nord-occidentale, prevale la Lombardia e all'interno della
Lombardia la città di Milano. Una sola rappresentazione di chi già,
per i numeri, sarebbe più che rappresentata, ed è qualcosa che è
sentito anche al di fuori della nostra realtà e che riguarda non
solo la piccola Valle d'Aosta.
Proprio in ragione del fatto che le Regioni sono comunque delle
Istituzioni rappresentative dei cittadini più vicine che hanno un
ruolo fondamentale nella gestione e nell'integrazione europea, è
necessario che queste - a mio avviso - vengano coinvolte. E proprio
anche in ragione della risoluzione approvata tempo fa all'unanimità
da questo Consiglio, che faceva seguito ad un lavoro di
approfondimento e che era collegata alla conferenza sul futuro
dell'Europa, metteva in evidenza, tra le altre cose, anche
quest'aspetto della rappresentanza all'interno delle Istituzioni
europee e del Parlamento, nel caso specifico, perché vi è un
impoverimento della rappresentanza democratica, come è organizzata
ora l'elezione europea.
Credo che sarebbe meglio per tutti, non soltanto per la nostra
piccola Regione, cambiare i meccanismi di elezione del Parlamento
europeo, proprio in ragione di quella risoluzione presentata ed
accolta qui, che era collegata alla conferenza sul futuro
dell'Europa.
La riunione della Conferenza dei Presidenti delle Assemblee
legislative nel giugno del 2021, quella citata nella premessa e
anche adesso riportata dal collega Aggravi, metteva in evidenza
quest'aspetto.
Da lì, abbiamo cercato di portare avanti questo ragionamento,
innanzitutto all'interno del coordinamento dei Presidenti delle
Assemblee legislative delle Regioni a Statuto speciale. Ci siamo
riuniti lo stesso anno (stiamo parlando del 2021), il primo
ottobre, per dare seguito a quanto riportato anche nelle premesse
di questa risoluzione.
Il coordinamento delle Regioni a Statuto speciale ha dato
mandato di approfondire, dal punto di vista tecnico, quest'aspetto,
formando un tavolo tecnico e di immaginare uno schema tipo di legge
o un meccanismo per risolvere ed affrontare la questione.
Proprio in quest'ottica, l'allora Presidente dell'Assemblea del
Friuli ha incontrato Arno Kompatscher, nel novembre dello stesso
anno, coordinatore dei Presidenti e Governi delle Regioni a Statuto
speciale, per definire un'azione comune su questo aspetto della
legge elettorale europea e non solo.
Proprio nell'ambito di questo incontro, si è deciso di
presentare una risoluzione comune a tutte le Assemblee, che poi
avrebbe dovuto tradursi in un disegno di legge d'iniziativa
regionale portato dalle Regioni a Statuto speciale nelle proprie
Assemblee e messo in condivisione con le altre Regioni italiane
dell'Assemblea generale.
Ci siamo riuniti a Trento il 14 gennaio del 2022, come
coordinamento per le Speciali, approvando la bozza di risoluzione
su quest'iniziativa.
Il 10 gennaio questa bozza di risoluzione è stata poi trasmessa
dalla Conferenza delle Assemblee a quella dei Governi, e da lì ci
sono state alcune riunioni tecniche, ma non si è dato seguito alla
vicenda, poiché il Presidente che coordinava la parte degli
esecutivi, Kompatscher, di fatto non ha mai convocato su questo
tema una riunione del Coordinamento delle speciali e così,
lentamente, la situazione si è un po' arenata e la repentina caduta
del Governo Draghi ha ulteriormente reso difficile il percorso,
poiché, a seguire, oltre ai cambiamenti politici, vi sono stati i
rinnovi elettorali di diverse Assemblee regionali, che hanno di
fatto indebolito quest'azione che si è sostanzialmente fermata e
non ha raggiunto l'obiettivo.
Credo però che l'avere una visione di rappresentanza
istituzionale di tutte le Regioni sia l'approccio che può dare
maggiori risultati anche per la nostra piccola realtà.
L'alternativa a quest'approccio può essere quella dello Statuto
speciale: la grande assente dai nostri Statuti e dal nostro è
l'Europa, che ovviamente era assente nei nostri Statuti perché
l'Unione Europea era appena immaginata da qualcuno, ma non poteva
ovviamente essere presente nei nostri Statuti. Ma è un'assenza che
oggi si fa sempre più pesante, perché l'Europa è una protagonista
della vita politica di tutti e riguarda anche tutti i cittadini,
per cui quest'elemento deve essere inevitabilmente incorporato nel
nostro Statuto.
Da questo punto di vista si può anche tentare, nel caso di una
revisione, l'inserimento, come anche detto in precedenza, di una
garanzia costituzionale ed una rappresentanza al Parlamento
europeo.
La bozza Kompatscher di revisione dello Statuto non prevede
questa possibilità, dovremo aspettare ancora tempi più lunghi, ma
credo che sarà qualcosa che - se non verrà risolto con un approccio
generale da tutte le Regioni italiane, riuscendo a coordinare
un'azione comune che dia una rappresentanza più equilibrata da
tutti - potrebbe essere quella della revisione dello Statuto,
un'altra possibilità, tenendo conto che la legge attuale, in
realtà, non è neanche che tuteli le minoranze.
La legge attuale tutela un partito, l'SVP, e niente di più; è
fatta su misura, calzata esattamente ed esclusivamente su un
partito, non come tutela delle minoranze in generale, che non si
esauriscono soltanto alla minoranza di lingua tedesca, ma sono
molte di più e che non sono assolutamente considerate da questa
legge che, a mio avviso, deve essere superata, in qualche modo.
Realisticamente, le possibilità per questo rinnovo del
Parlamento europeo sono oggettivamente inesistenti, è un lavoro che
deve essere ripreso e che deve avere, come è riportato anche dalla
mozione, l'impegno e il coinvolgimento di tutti, indipendentemente
dai percorsi che si sceglierà di seguire.
Presidente -
Ha chiesto la parola il collega Lavy, ne ha
facoltà.
Lavy (LEGA VDA) -
C'è un grande problema che è
conseguenza della legge elettorale per quanto riguarda le elezioni
europee in Valle d'Aosta: è la disaffezione, che porta
all'astensionismo. Se si vanno a vedere, infatti, tutti i dati
delle elezioni europee quanto a partecipazione, questi sono
assolutamente impietosi; cito solamente l'ultimo, del 2019: 51,91%
di Valdostani che sono andati a votare, quindi un valdostano su due
è stato a casa.
Sicuramente, e questo è un
trend
che va al di là della
Valle d'Aosta, le elezioni europee sono ancora viste come troppo
lontane - purtroppo o per fortuna, non si sa - però noi sappiamo
benissimo qua che ormai sempre più politiche che hanno delle
ricadute anche sulla nostra Regione arrivano da Bruxelles.
Questo è un fatto negativo, perché interessarsi delle elezioni è
sempre qualcosa di fondamentale, ma questo disamore è dato dal
fatto anche la soglia per avere un candidato, un eletto valdostano,
è praticamente difficile da raggiungere, se non impossibile:
appunto, 50 mila preferenze.
In passato c'è stato il tentativo di qualcuno di cercare di
mettere insieme diverse forze, e questo qualcuno è Bruno Salvadori,
che già dalle prime elezioni europee aveva tentato, tramite la
creazione di questa lista, Federalismo, di unire diversi partiti di
diversi territori in modo da creare anche una sorta di massa
critica che potesse puntare alle elezioni di un proprio
rappresentante.
Quando si tratta di questo tipo di tema, non c'entra neanche
tanto la politica, perché purtroppo contano i numeri.
Le Regioni più grandi non vogliono di certo cedere i loro
potenziali eletti, le Regioni più piccole, come appunto la Valle
d'Aosta, invece boccheggiano, perché purtroppo, di possibilità di
avere degli eletti, invece non ne hanno quasi nessuna.
È proprio in questo senso che una mozione di questo tipo è
assolutamente positiva, perché è necessario che comunque anche
tutto l'ente, il Consiglio regionale - se ci sarà l'unanimità -
prenda una posizione forte anche verso Roma riguardo ad un tema che
riguarda la Valle d'Aosta e potrebbe riguardare anche altre
Regioni.
Mi viene in mente la Sardegna che adesso è nella circoscrizione
con la Sicilia.
Avere una voce del Consiglio regionale è essenziale anche per
dare forza, ed è stato già citato precedentemente, ad un disegno di
legge che è già depositato in Senato, ed è quello che è stato
ripreso anche nelle premesse, presentato appunto dalla senatrice
Spelgatti il 25 maggio 2023, ed è appunto il disegno di legge 732,
che serve a sensibilizzare diverse forze politiche - non tutte per
fortuna - del fatto che anche i piccoli territori abbiano necessità
di rappresentazione a livello di Parlamento europeo.
È ovvio che in questa fase storica, in cui sembra che le piccole
autonomie, i piccoli territori, che comunque in qualche maniera
stiano un pochino rialzando la testa in Italia ma nel contesto
europeo, avere una possibilità del genere è da sfruttare, anche
perché purtroppo, e lo si era visto quando c'è stata la Brexit, che
aveva come effetto positivo una ripartizione dei seggi tolti alla
Gran Bretagna, all'Inghilterra e per gli altri Stati,
quell'occasione non è stata sfruttata per diversi tipi di motivi,
quindi una modifica della legge elettorale non c'è stata.
Dunque una mozione del genere, un impegno potenziale del
Consiglio regionale, del Governo regionale all'interno delle varie
Istituzioni, con una sorta di pressione anche a Roma è
assolutamente essenziale; quindi, il gruppo Lega voterà, in
continuità all'azione portata avanti anche dalla senatrice
Spelgatti, questa mozione.
Presidente -
Ha chiesto la parola il collega Lucianaz, ne
ha facoltà.
Lucianaz (RV) -
Solo una puntualizzazione, con lo spirito
collaborativo che mi è naturale con questo Governo: più volte, in
quest'anno scorso, abbiamo sollecitato sia il Governo, sia la
Presidenza dell'Assemblea a prendere a cuore questo fatto che si
trascina da decenni.
Le risposte sono sempre state evasive o supponenti e ci
troviamo, anche per questa Legislatura, allo stesso punto delle
volte precedenti.
Questo ci tenevo a ricordarlo, perché non è che non si sia
sollecitato più e più volte agli organi istituzionali del
Consiglio.
Presidente -
Ci sono altri interventi rispetto anche al
testo modificato? Tutto è chiaro? Se non ci sono altri interventi e
anche la riformulazione della mozione è chiara a tutti (è stata
trasmessa), pongo in votazione la mozione 52. La votazione è
aperta. La votazione è chiusa.
Presenti, votanti e favorevoli: 33
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK