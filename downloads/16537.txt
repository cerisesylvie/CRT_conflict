Consiglio Regionale della Valle d'Aosta - Oggetto del Consiglio n. 2937 del 21 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2937 del 21 gennaio 1998 - Resoconto
SEDUTA ANTIMERIDIANA DEL 21 GENNAIO 1998
OGGETTO N. 2937/X Disegno di legge: "Ripartizione e
distribuzione dei contingenti di carburanti e lubrificanti in
esenzione fiscale".
Capo I Principi generali
Articolo 1 (Finalità)
1. La presente legge disciplina le modalità di ripartizione e di
assegnazione alle imprese che introducono in Valle d'Aosta i
contingenti di carburanti e lubrificanti in esenzione fiscale
previsti dalla legge 3 agosto 1949, n. 623 (Concessione alla Valle
d'Aosta dell'esenzione fiscale per determinate merci e
contingenti), e successive modificazioni, nonché i criteri per la
distribuzione dei contingenti ai soggetti beneficiari.
Articolo 2 (Definizioni)
1. Per "carburanti e lubrificanti" si intendono i seguenti
prodotti: benzina, benzina senza piombo, gasolio per autotrazione,
olio lubrificante.
2. Per "ripartizione" si intende la suddivisione dei contingenti
tra le ditte legittimate all'introduzione di carburanti e
lubrificanti in esenzione fiscale.
3. Per "assegnazione" si intende l'attribuzione, alle ditte
legittimate all'introduzione, di un quantitativo di carburanti e
lubrificanti in esenzione fiscale.
4. Per "introduzione" si intende l'importazione nel territorio
della Valle d'Aosta dei quantitativi di carburanti e lubrificanti
in esenzione fiscale, determinati con le modalità di cui
all'articolo 9.
5. Per "distribuzione" si intende l'attribuzione di quote di
carburanti ai soggetti previsti dall'articolo 15.
6. Per "imprese che riforniscono impianti in rete" si intendono
le società petrolifere che risultano proprietarie o concessionarie
in Valle d'Aosta di almeno un impianto per la distribuzione al
pubblico di carburante.
7. Per "imprese che riforniscono impianti extrarete" si
intendono le imprese, con sede legale in Valle d'Aosta, autorizzate
alla commercializzazione di prodotti petroliferi, che risultano
titolari di un deposito in ambito regionale e che riforniscono
impianti di distribuzione ad uso privato.
Articolo 3 (Rapporti tra l'Amministrazione regionale e i
soggetti legittimati all'introduzione)
1. I rapporti tra l'Amministrazione regionale e i soggetti
legittimati all'introduzione sono disciplinati da apposita
convenzione-tipo di durata triennale approvata con deliberazione
della Giunta regionale.
2. In caso di mancata approvazione di una nuova convenzione alla
scadenza del triennio, si intende tacitamente rinnovata la
convenzione precedente per un ulteriore triennio.
3. I soggetti legittimati all'introduzione sono tenuti a
comunicare alla struttura regionale competente in materia di
funzioni camerali, di seguito denominata struttura competente, ogni
variazione relativa agli impianti o alla clientela, suscettibile di
influire sull'entità dell'assegnazione.
Articolo 4 (Banca dati)
1. La struttura competente, per le finalità previste dalla
presente legge, gestisce la banca dati informatica dei beneficiari
e dei consumi dei carburanti.
2. Per le finalità di cui al comma 1, i comuni trasmettono alla
struttura competente i dati relativi ai cittadini residenti nel
territorio di loro competenza.
3. Le comunicazioni di cui al comma 2 debbono avvenire entro il
giorno successivo al quale si sono verificate le variazioni.
4. Per l'acquisizione dei dati relativi all'immatricolazione e
alle risultanze dei registri di iscrizione dei veicoli la Regione
stipula apposite convenzioni con le pubbliche amministrazioni
competenti all'immatricolazione ed alla tenuta dei registri di
iscrizione dei veicoli.
5. Per l'acquisizione dei dati relativi all'introduzione, i
soggetti indicati all'articolo 6 devono trasmettere alla struttura
competente, per via informatica, i quantitativi di carburanti
introdotti. Le modalità e le caratteristiche del collegamento sono
definite nella convenzione-tipo di cui all'articolo 3, comma 1.
Articolo 5 (Banca dati delle attrezzature e delle macchine
operatrici)
1. È istituita una banca dati delle attrezzature e delle
macchine operatrici per artigiani e agricoltori.
2. Per le finalità di cui al comma 1, ad ogni attrezzatura e
macchina operatrice è apposto un apposito numero di matricola che
ne consenta l'identificazione.
Capo II Introduzione dei carburanti e lubrificanti in esenzione
fiscale
Articolo 6 (Soggetti legittimati all'introduzione)
1. I contingenti di carburanti in esenzione fiscale, di cui alla
l. 623/1949 e successive modificazioni, sono ripartiti tra i
seguenti soggetti:
a) imprese che riforniscono impianti in rete;
b) imprese che riforniscono impianti extrarete.
Articolo 7 (Ripartizione dei carburanti)
1. La struttura competente provvede alla ripartizione dei
contingenti tra i soggetti di cui all'articolo 6, sulla base delle
quantità di carburante in esenzione fiscale erogate dagli impianti
di distribuzione.
Articolo 8 (Assegnazione dei carburanti)
1. Per l'assegnazione dei contingenti di carburanti i soggetti
indicati all'articolo 6 devono presentare domanda alla struttura
competente, il cui dirigente provvede ad assegnare una prima quota
ai soggetti aventi diritto, di seguito denominata fido, determinata
sulla base dei consumi medi dell'anno precedente.
2. Nel caso in cui si tratti di primo insediamento, l'entità del
fido di cui al comma 1 è determinata sulla base della capacità
degli impianti.
3. L'ammontare del fido è reintegrato con successive
assegnazioni sulla base dei dati di effettivo consumo dei
carburanti in esenzione fiscale, che pervengono alla struttura
competente, secondo le modalità indicate all'articolo 4, comma
5.
Articolo 9 (Introduzione)
1. L'introduzione dei carburanti e lubrificanti in esenzione
fiscale avviene a mezzo di buoni di prelievo rilasciati dalla
struttura competente, entro i limiti quantitativi previsti
dall'articolo 8 per i carburanti e per l'olio lubrificante, secondo
i criteri definiti con la deliberazione della Giunta regionale di
cui all'articolo 18, comma 5.
2. I buoni di prelievo, convalidati dal dirigente della
struttura competente o da un suo delegato, devono essere
immediatamente trasmessi all'Ufficio tecnico di finanza di Torino,
sede di Aosta, e controfirmati dal direttore dello stesso ufficio o
da un suo delegato.
3. I buoni di prelievo e le relative assegnazioni hanno una
validità non superiore a quattro mesi dalla data della loro
emissione.
4. Nel caso in cui le operazioni relative all'introduzione dei
contingenti di carburanti e lubrificanti siano effettuate per il
tramite di un operatore professionale, di cui all'articolo 8 del
decreto legislativo 26 ottobre 1995, n. 504 (Testo unico delle
disposizioni legislative concernenti le imposte sulla produzione e
sui consumi e relative sanzioni penali e amministrative), questi
può operare in nome e per conto del soggetto legittimato
all'introduzione previa autorizzazione rilasciata dalla struttura
competente.
5. È vietata la cessione dei buoni di prelievo.
Articolo 10 (Responsabilità)
1. I soggetti legittimati all'introduzione di carburanti e
lubrificanti in esenzione fiscale assumono ogni responsabilità
relativamente alle modalità d'acquisto, al pagamento e alla qualità
dei generi predetti.
Articolo 11 (Garanzie)
1. A garanzia del pagamento dei diritti fiscali relativi alle
rimanenze dei carburanti e lubrificanti, nell'ipotesi di cessazione
dell'attività, di azzeramento del fido di cui all'articolo 8 o di
altra causa che comporti l'estinzione del rapporto, i soggetti
legittimati hanno l'obbligo di depositare, presso la struttura
competente, atto di fideiussione bancaria o assicurativa
irrevocabile, da rinnovarsi annualmente, per un importo pari al
dieci per cento del valore dell'esenzione fiscale sul fido di cui
all'articolo 8 per i carburanti e sull'assegnazione per l'olio
lubrificante.
2. Eventuali rimanenze di carburanti e lubrificanti, rilevate
alla chiusura di ogni esercizio, vengono imputate all'esercizio
successivo.
3. In mancanza di fideiussione o di mancato rinnovo della
stessa, i soggetti legittimati sono esclusi dalle assegnazioni e
dai prelievi.
Capo III Distribuzione dei carburanti
Articolo 12 (Determinazione delle quote per il consumo)
1. Con deliberazione della Giunta regionale, adottata
annualmente, prima del caricamento delle carte a microprocessore,
su proposta dell'assessore competente in materia di generi
contingentati, vengono determinati, in relazione alla verificata
disponibilità del contingente ed alle necessità locali, i
quantitativi distribuibili ai soggetti beneficiari di cui
all'articolo 15.
2. Qualora nel corso dell'esercizio siano rilevabili avanzi nei
contingenti di carburanti, possono essere effettuate, secondo la
procedura prevista dal comma 1, ulteriori distribuzioni ai soggetti
beneficiari.
Articolo 13 (Modalità di distribuzione)
1. I contingenti di carburanti sono distribuiti mediante
l'attribuzione ad ogni soggetto beneficiario di una carta a
microprocessore, sulla quale viene imputato, da parte della
struttura competente, il quantitativo di carburante annuo.
2. Per l'utilizzo della carta a microprocessore, il beneficiario
è tenuto al pagamento di un onere regionale il cui ammontare e le
cui modalità di versamento sono stabiliti con deliberazione della
Giunta regionale.
3. La carta a microprocessore è personale e ne è vietata a
qualsiasi titolo la cessione.
4. Le persone giuridiche pubbliche sono tenute a comunicare alla
struttura competente i nominativi delle persone fisiche autorizzate
ad utilizzare la carta a microprocessore.
5. La perdita dei requisiti di cui all'articolo 15, comma 1,
comporta l'inibizione definitiva della carta a microprocessore e
l'obbligo per il beneficiario di restituirla alla struttura
competente.
6. In caso di furto o di smarrimento della carta, i titolari ne
debbono dare tempestiva comunicazione alla struttura competente, la
quale provvede all'inibizione della stessa ed alla sua
sostituzione.
7. Alla distribuzione, al caricamento e alla gestione delle
carte provvede la struttura competente.
Articolo 14 (Modalità di rifornimento)
1. Il rifornimento può essere effettuato presso ogni impianto di
distribuzione carburanti situato sul territorio della Valle
d'Aosta, dotato di apposite apparecchiature adibite alla
trasmissione dei dati relativi al contingente assegnato in
esenzione fiscale, collegate con la struttura competente.
2. L'acquisto delle apparecchiature di cui al comma 1, da
installare presso gli impianti di distribuzione carburanti, è a
carico dell'Amministrazione regionale.
Articolo 15 (Soggetti beneficiari)
1. Le carte a microprocessore per il rifornimento di carburanti
sono attribuite, limitatamente al primo veicolo di proprietà, agli
utenti iscritti come residenti nei registri di anagrafe dei comuni
della Valle d'Aosta che siano in possesso di valida patente di
guida. Ai soggetti sprovvisti di patente di guida, a causa dello
stato di invalidità, può essere attribuita la carta a
microprocessore qualora risulti assegnata loro l'indennità di
accompagnamento e l'accompagnatore sia in possesso di valida
patente di guida del veicolo per cui è chiesta la carta.
2. In relazione alla disponibilità del contingente annuo, con
deliberazione della Giunta regionale di cui all'articolo 12,
possono essere attribuite quote di carburanti ai seguenti soggetti
proprietari di veicoli:
a) enti locali aventi sede in Valle d'Aosta e Unità sanitaria
locale della Valle d'Aosta (USL);
b) enti pubblici con sede in Valle d'Aosta;
c) enti religiosi e parrocchie aventi sede in Valle d'Aosta;
d) cooperative ed associazioni, iscritte all'albo regionale
delle cooperative di servizi sociali o all'albo regionale degli
enti ausiliari, che gestiscono, senza fini di lucro, in convenzione
con la Regione, un ente locale o l'USL, strutture o servizi sociali
per l'assistenza, la riabilitazione o il reinserimento sociale di
soggetti in situazione di disagio;
e) imprese di trasporto concessionarie di autoservizi pubblici
di linea aventi sede in Valle d'Aosta, per il fabbisogno occorrente
per le linee previste dal Piano di bacino di traffico della Regione
e per i servizi integrativi del servizio pubblico di linea di cui
agli articoli 54, 55, 57, 58, 59 e 61 della legge regionale 1°
settembre 1997, n. 29 (Norme in materia di servizi di trasporto
pubblico di linea), nonché limitatamente al fabbisogno occorrente
per i percorsi in Valle d'Aosta, per le altre linee in concessione,
anche statali. La percorrenza chilometrica relativa all'anno per
cui si chiede la distribuzione dei carburanti e lubrificanti
dev'essere autorizzata e certificata dall'organo competente al
rilascio della concessione; eventuali differenze tra tale
percorrenza e il chilometraggio, effettivamente realizzato, sono
oggetto di conguaglio sull'assegnazione dell'anno successivo;
f) soggetti iscritti nel ruolo dei conducenti dei veicoli
adibiti ad autoservizi pubblici non di linea della Valle d'Aosta,
ai sensi dell'articolo 8 della legge regionale 9 agosto 1994, n. 42
(Direttive per l'esercizio delle funzioni previste dalla legge
quadro per il trasporto di persone mediante autoservizi pubblici
non di linea), con esclusione dei veicoli destinati ai servizi a
chiamata di cui all'articolo 59 della legge regionale 29/1997;
g) imprese artigiane, agricole e commerciali esercitate in forma
individuale o societaria, aventi sede legale e fiscale in Valle
d'Aosta e risultanti in attività presso il Registro delle imprese.
Alle imprese agricole, aventi sede in Valle d'Aosta, attive ma non
iscritte presso il Registro delle imprese ai sensi dell'articolo 2
della legge 25 marzo 1997, n. 77 (Disposizioni in materia di
commercio e di camere di commercio), sono attribuite assegnazioni
di carburanti, purché risultino titolari di partita IVA;
h) associazioni aventi sede in Valle d'Aosta, iscritte nel
registro regionale delle organizzazioni di volontariato di cui
all'articolo 3 della legge regionale 6 dicembre 1993, n. 83
(Disciplina del volontariato), o nell'elenco delle associazioni di
volontariato presso il dipartimento della protezione civile del
Ministero dell'interno, ai sensi dell'articolo 1, comma 2, del
decreto del Presidente della Repubblica 21 settembre 1994, n. 613
(Regolamento recante norme concernenti la partecipazione delle
associazioni di volontariato nelle attività di protezione civile),
nonché le organizzazioni non governative e le associazioni di
volontariato di cui alla legge regionale 9 luglio 1990, n. 44
(Interventi regionali di cooperazione e solidarietà con i paesi in
via di sviluppo).
3. Con la deliberazione della Giunta regionale di cui
all'articolo 12, sono attribuiti agli artigiani e agli agricoltori
iscritti presso il Registro delle imprese e alle imprese agricole
non iscritte presso il Registro delle imprese ai sensi
dell'articolo 2 della legge 77/1997, purché titolari di partita
IVA, ulteriori quantitativi di carburanti rispettivamente:
a) per le macchine operatrici e le attrezzature utilizzate
nell'attività artigianale;
b) per le macchine agricole escluse dalle assegnazioni previste
per gli iscritti all'UMA (Utenti motori agricoli).
4. Con apposita deliberazione, la Giunta regionale determina
l'elenco delle macchine ed attrezzature per le quali possono essere
attribuiti i quantitativi di carburanti di cui al comma 3.
5. Ai fini del presente articolo, si considera assimilabile alla
proprietà la detenzione del veicolo a titolo di usufrutto, di uso,
oppure in forza di un contratto di locazione finanziaria, o di
forme negoziali analoghe.
Articolo 16 (Assegnazione delle quote)
1. Le assegnazioni delle quote di carburanti ai soggetti
indicati all'articolo 15, comma 2, sono effettuate su base mensile,
fatta eccezione per quelle relative ai soggetti di cui all'articolo
15, commi 2, lett. e), e 3, che sono effettuate su base
annuale.
Articolo 17 (Revisione coefficiente densità)
1. Al fine di garantire l'equivalenza fra il contingente
introdotto, espresso in chili, e il contingente distribuito,
espresso in litri, è istituita una commissione tecnica valutatrice
della densità dei carburanti.
2. La commissione, nominata con deliberazione della Giunta
regionale, è composta da un tecnico designato dall'assessore
competente in materia di generi contingentati, che la presiede, da
un tecnico designato dalle società petrolifere e da un tecnico
designato d'intesa tra l'Amministrazione regionale e le società
petrolifere.
3. La commissione accerta la densità media dei carburanti; le
deliberazioni sono adottate all'unanimità.
4. Ai componenti la commissione è corrisposto un gettone di
presenza determinato nella misura di lire 400 mila per ogni
giornata di seduta della commissione cui prendono parte.
5. Ai componenti la commissione è corrisposto il rimborso delle
spese vive di trasferta nella misura definita con deliberazione
della Giunta regionale adottata ai sensi dell'articolo 19, comma 3,
della legge regionale 16 agosto 1994, n. 47 (Disciplina del
conferimento di speciali incarichi a soggetti esterni
all'Amministrazione regionale e dell'organizzazione, adesione e
partecipazione a convegni e ad altre manifestazioni).
Capo IV Contingente di olio lubrificante
Articolo 18 (Introduzione e distribuzione del contingente di
olio lubrificante)
1. L'olio lubrificante in esenzione fiscale è posto in libera
vendita.
2. L'introduzione del contingente di olio lubrificante in
esenzione fiscale avviene secondo le modalità previste
dall'articolo 9.
3. I soggetti autorizzati, che intendono porre in vendita l'olio
lubrificante in esenzione fiscale, devono presentare domanda presso
la struttura competente.
4. L'olio lubrificante in esenzione fiscale di cui al comma 1
dev'essere venduto sul territorio regionale in contenitori recanti
la dicitura "Esente da imposta di fabbricazione per il consumo in
Valle d'Aosta".
5. I criteri per la ripartizione e l'assegnazione del
contingente di olio lubrificante in esenzione fiscale sono
stabiliti con deliberazione della Giunta regionale.
6. La struttura competente può definire i prezzi massimi di
vendita dell'olio lubrificante in esenzione fiscale.
7. I soggetti autorizzati alla vendita dell'olio lubrificante
sono, comunque, tenuti ad applicare prezzi di vendita al netto
delle imposte oggetto dell'esenzione.
8. In sede di prima applicazione della presente legge, sono
riconosciute alle imprese che già svolgevano attività di
distribuzione di olio lubrificante le situazioni contabili relative
alla gestione dei buoni.
Capo V Ispezioni e verifiche
Articolo 19 (Personale addetto e modalità)
1. Il personale della struttura competente, con qualifica non
inferiore alla settima, designato con provvedimento dirigenziale,
effettua le ispezioni e le verifiche necessarie a garantire il
rispetto della presente legge, accertando eventuali illeciti
amministrativi e segnalando alle autorità competenti eventuali
violazioni delle norme penali ed amministrative vigenti.
2. Al personale ispettivo è garantito il libero accesso agli
impianti di distribuzione carburanti.
3. Delle ispezioni è redatto apposito verbale.
Capo VI Sanzioni amministrative
Articolo 20 (Infrazioni commesse dai soggetti legittimati
all'introduzione e dai responsabili degli impianti di
distribuzione)
1. I rappresentanti legali o i dipendenti dei soggetti
legittimati all'introduzione e alla vendita, che violino le
disposizioni della presente legge in relazione alle modalità di
introduzione e di vendita dei contingenti di carburanti e
lubrificanti in esenzione fiscale, sono puniti con pena pecuniaria
da lire 500 mila a lire 5 milioni e con la sospensione dalle
assegnazioni, dai prelievi e dalla vendita per un periodo da giorni
quindici a giorni centoventi, fatte salve le ulteriori sanzioni
previste dalle leggi vigenti.
2. Alle sanzioni di cui al comma 1 soggiacciono i responsabili
degli impianti di distribuzione che violino le disposizioni della
presente legge in relazione alle modalità di utilizzo delle carte a
microprocessore.
3. Le ditte colpite da provvedimento di sospensione ai sensi del
comma 1 non possono rifornirsi né erogare carburanti e lubrificanti
in esenzione fiscale per la durata della sospensione.
Articolo 21 (Infrazioni commesse dai soggetti beneficiari)
1. I soggetti beneficiari che si riforniscano mediante la carta
a microprocessore successivamente alla perdita dei requisiti di cui
all'articolo 15 sono puniti con una pena pecuniaria da lire 100
mila a lire 500 mila.
2. In caso di cessione o di utilizzo della carta con finalità
diverse dall'acquisto di carburanti, il trasgressore viene punito
con sanzione pecuniaria da lire 500 mila a lire 1 milione e con
l'inibizione temporanea dal rifornimento da giorni quindici a
giorni sessanta.
3. La carta a microprocessore viene inibita definitivamente
nell'ipotesi prevista al comma 1, nonché in caso di recidiva della
violazione prevista al comma 2.
4. Sono fatte salve in ogni caso le ulteriori sanzioni previste
dalla legislazione vigente.
Articolo 22 (Applicazione delle sanzioni)
1. Le sanzioni di cui agli articoli 20 e 21 sono applicate
secondo quanto previsto dalla legge 24 novembre 1981, n. 689
(Modifiche al sistema penale).
Capo VII Disposizioni finanziarie
Articolo 23 (Introito di somme)
1. Le somme introitate ai sensi dell'articolo 13, comma 2, sono
imputate sul capitolo 400 (Diritto regionale sull'esenzione fiscale
di alcuni generi contingentati) in entrata del bilancio di
previsione della Regione per l'anno 1998 e sui corrispondenti
capitoli degli esercizi successivi.
2. Le somme introitate ai sensi degli articoli 20, commi 1 e 2,
e 21, commi 1 e 2, sono imputate sul capitolo 7700 (Proventi pene
pecuniarie per contravvenzioni) in entrata del bilancio di
previsione della Regione per l'anno 1998 e sui corrispondenti
capitoli degli esercizi successivi.
Articolo 24 (Oneri)
1. Alla copertura degli oneri derivanti dalla realizzazione del
sistema informatico per la distribuzione di carburanti e
lubrificanti mediante carte a microprocessore, quantificati in lire
500 milioni per l'anno 1998, in lire 500 milioni per l'anno 1999 e
in lire 150 milioni per gli anni successivi, si provvede mediante
utilizzo degli stanziamenti già iscritti al capitolo 20470 (Spese
di funzionamento corrente degli uffici) del bilancio di previsione
1998 e sui corrispondenti capitoli per gli anni successivi.
2. Alla copertura degli oneri derivanti dal funzionamento della
commissione di cui all'articolo 17, quantificato in lire 2 milioni
annui, si provvede mediante utilizzo degli stanziamenti già
iscritti al capitolo 20420 (Spese per il funzionamento dei comitati
e commissioni) del bilancio di previsione 1998 e sui corrispondenti
capitoli per gli anni successivi.
3. Alla copertura degli eventuali oneri derivanti dall'articolo
27, comma 3, si provvede mediante utilizzo degli introiti derivanti
dalla corresponsione degli oneri di cui all'articolo 13, comma
2.
Capo VIII Disposizioni transitorie e finali
Articolo 25 (Abrogazione e norma transitoria)
1. Il titolo VII del regolamento regionale 29 gennaio 1973
(Regolamento recante norme per l'applicazione della legge 3 agosto
1949, n. 623 e successive modificazioni concernente l'immissione in
consumo in Valle d'Aosta di determinati contingenti annui di generi
e di merci in esenzione fiscale), e successive modificazioni, è
abrogato.
2. Fino alla data di completa attivazione del sistema
informatico per la distribuzione dei carburanti mediante carte a
microprocessore, la distribuzione ai soggetti beneficiari continua
ad essere disciplinata dalle norme di cui al titolo VII del
regolamento regionale 29 gennaio 1973 e successive
modificazioni.
Articolo 26 (Riconoscimento delle variazioni di imposta)
1. Alle società petrolifere già operanti alla data di entrata in
vigore della presente legge sono riconosciute le variazioni di
imposta a decorrere dall'anno 1994, sino alla data di completa
attivazione del sistema informatico per la distribuzione dei
carburanti mediante carte a microprocessore, secondo la seguente
formula: Q1V1 = Q2V2 dove Q rappresenta la quantità del carburante
o lubrificante e V rappresenta il valore monetario dell'esenzione
fiscale.
2. La variazione d'imposta, calcolata secondo la formula
indicata al comma 1, è applicata ai saldi contabili registrati alla
data di applicazione di ogni nuovo valore di imposta.
Articolo 27 (Riequilibrio delle situazioni contabili)
1. Fino alla data di completa attivazione del sistema
informatico per la distribuzione dei carburanti mediante carte a
microprocessore, i crediti di imposta esistenti nei confronti delle
società petrolifere e relativi ai saldi inerenti le quote di
contingenti di carburanti possono essere trasformati, con
deliberazione della Giunta regionale, in equivalenti quantitativi
di benzina, benzina senza piombo e gasolio.
2. La trasformazione di cui al comma 1 è disposta con
deliberazione della Giunta regionale, secondo la seguente formula
QsVs = QspVsp = QgVg.
3. Eventuali ulteriori squilibri contabili, relativi a crediti
di imposta, riscontrati alla chiusura dell'esercizio precedente
alla completa attivazione del sistema informatico per la
distribuzione di carburanti in esenzione fiscale mediante carte a
microprocessore, possono essere appianati con la prima assegnazione
dell'esercizio successivo.
4. Qualora gli interventi di cui ai commi 1 e 3 non siano idonei
a riequilibrare le situazioni contabili relative a crediti di
imposta o comportino un'eccessiva riduzione del contingente
disponibile nell'anno, con deliberazione della Giunta regionale
possono essere rimborsati, ai soggetti di cui all'articolo 6, i
crediti di imposta corrispondenti al valore dell'esenzione pari al
quantitativo di buoni versati, alla struttura competente, in
eccedenza rispetto al quantitativo di carburanti introdotti in
esenzione.
5. Le modalità di rimborso di cui al comma 4 vengono determinate
nella convenzione di cui all'articolo 3.
6. Per le società che cessano la loro attività sul territorio
regionale prima della completa attivazione del sistema informatico
per la distribuzione dei carburanti in esenzione fiscale mediante
carte a microprocessore, le modalità del rimborso sono definite con
la deliberazione della Giunta regionale di cui al comma 4.
7. Gli squilibri contabili relativi ai debiti di imposta sono
comunicati dalla struttura competente all'Ufficio tecnico di
finanza di Torino, sede di Aosta, affinché provveda a richiederne
la copertura.
Articolo 28 (Squilibri contabili pregressi)
1. Le situazioni di squilibrio tra la quantità di contingente
introdotto e di buoni versati dalle imprese non operative in Valle
d'Aosta nei cinque anni antecedenti alla data di entrata in vigore
della presente legge sono da considerarsi estinte e non
suscettibili di ripianamento.
2. Per imprese non operative si intendono le imprese di cui
all'articolo 6 nonché i soggetti di cui all'articolo 18 che hanno
cessato di svolgere la loro attività sul territorio regionale.
Articolo 29 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Il presente disegno di legge nasce dalla necessità di
una migliore razionalizzazione della gestione dei contingenti di
carburanti e lubrificanti in esenzione fiscale. Verranno con questa
legge superati gli attuali evidenti problemi contabili e
semplificata la distribuzione mediante la consegna ai soggetti
beneficiari di apposita carta a microprocessore.
L'immissione in consumo nella nostra Regione dei contingenti di
carburanti e lubrificanti in esenzione fiscale, come previsto
dall'articolo 1 della legge 3 agosto 1949 n. 623, è attualmente
disciplinata dal regolamento regionale 29 gennaio 1973, il cui
titolo VII sarà abrogato con l'entrata in vigore della presente
legge, che è secondo me molto bene articolata ed è composta di 29
articoli suddivisi in 7 capi, che rendono agevole la lettura e la
comprensione della stessa.
Il capo I, oltre alle finalità e alle definizioni di alcuni
termini che vengono utilizzati successivamente, regola i rapporti
fra l'Amministrazione regionale e i soggetti legittimati
all'importazione nel territorio della Valle d'Aosta dei
quantitativi di carburanti e lubrificanti in esenzione fiscale.
Prevede l'istituzione e la gestione della banca dati informatica
dei beneficiari, delle attrezzature e delle macchine operatrici per
artigiani e agricoltori.
Il capo II regolamenta la suddivisione dei contingenti fra le
ditte legittimate all'introduzione in Valle dei carburanti e
lubrificanti in esenzione fiscale, prevedendo un sistema di
ripartizione ed assegnazione basato su una prima quota minima che
di volta in volta verrà integrata sulla base dei consumi effettivi
che saranno rilevati giornalmente tramite il sistema
telematico.
Il capo III individua i soggetti beneficiari, prevede la
determinazione delle quote da distribuire, stabilendone le
modalità.
Il capo IV prevede le verifiche necessarie a garantire il
rispetto della presente legge onde evitare illeciti e violazioni,
che verranno segnalate alle autorità competenti; verifiche che
saranno effettuate dal personale ispettivo al quale sarà garantito
il libero accesso agli impianti di distribuzione.
Il capo V prevede le sanzioni amministrative e le pene
pecuniarie per le eventuali infrazioni.
Nei capi VI e VII troviamo le disposizioni finanziarie e la
normativa transitoria che dispone fra l'altro che, fino al momento
in cui il sistema a carte a microprocessore non sarà pienamente
operativo, rimarrà in vigore la disciplina del titolo VII del
regolamento regionale 29 gennaio 1973.
In II Commissione abbiamo cercato di migliorare questo disegno
di legge prevedendo la possibilità di attribuire quote di
carburante anche ai proprietari ed ai responsabili della
circolazione di ciclomotori che non beneficiano di assegnazione per
altri mezzi.
È stata poi prevista la possibilità che il prelievo con carta a
microprocessore possa essere effettuato non solo dal titolare della
stessa, ma anche da parenti di primo grado in linea retta e fra
coniugi o conviventi.
Verranno poi distribuiti gli emendamenti che ha predisposto
l'Assessore Mafrica anche in conseguenza di quanto abbiamo deciso
in II Commissione.
Presidente Ha chiesto la parola il relatore per la I
Commissione, Consigliere Ferraris.
Ferraris (GV-PDS-SV) Il Consigliere Rini ha già delineato le
linee principali di questa legge. Gli obiettivi riguardano il fatto
di puntare ad una semplificazione della distribuzione dei
contingenti di carburante, mentre oggi è necessario ogni sei mesi
andare agli uffici dell'Assessorato per ritirare i buoni, una volta
approvata questa legge sarà sufficiente andare con il libretto di
circolazione della macchina e la patente e poi, finquando non sarà
sostituito il veicolo, non sarà più necessario recarsi negli uffici
e sarà quindi possibile ritirare la benzina in esenzione fiscale ai
distributori.
La legge si pone anche, oltre ad un obiettivo di
semplificazione, un obiettivo di razionalizzazione e
riorganizzazione del sistema di distribuzione del carburante; sarà
possibile avere fra le altre cose in tempo reale la situazione
monitorata rispetto ai consumi.
Per quanto riguarda poi i lubrificanti, questi non avranno più i
buoni così come abbiamo visto fino adesso, ma saranno posti in
libera vendita sempre in esenzione fiscale.
Scompariranno, dicevo prima, i buoni benzina - sicuramente non
scomparirà l'esenzione fiscale, questo va detto con chiarezza - che
verranno sostituiti da una carta a microprocessore. Tale carta non
servirà solo per l'acquisto dei carburanti anche se all'inizio
servirà solo per questo, questa è la prima applicazione di un
sistema basato su tecnologie informatiche e rappresenta anche la
realizzazione di alcuni degli obiettivi che sono nel piano
triennale informatico della Regione volto a migliorare lo sviluppo
dei servizi rivolti ai cittadini.
L'introduzione della carta a microprocessore è il frutto di una
convenzione fra l'Assocredito - che vede fra i suoi componenti la
Finaosta, la BVA, le Casse Rurali, l'Aosta Factor-, la Regione,
l'USL e l'ANCI quindi, questa carta in futuro potrà essere
utilizzata per servizi che sono offerti sia dalla Regione, vuoi
dall'USL, vuoi dai comuni e in più avrà la possibilità di essere
utilizzata come carta per piccoli pagamenti.
Per quanto riguarda la legge, il Consigliere Rini ha già
illustrato quali sono le principali caratteristiche. Da una parte
c'è una responsabilizzazione delle compagnie petrolifere per quanto
riguarda l'importazione di carburanti in Valle d'Aosta, la novità
che viene introdotta è quella di una convenzione tipo che regola i
rapporti fra Regione e società petrolifere; nei soggetti
beneficiari ha già ricordato il Consigliere Rini che c'è
un'innovazione introdotta dalla commissione che riguarda appunto la
possibilità di allargare i buoni benzina anche ai possessori dei
cosiddetti ciclomotori perché una delle incongruenze della
distribuzione è che uno poteva essere proprietario di una Ferrari e
aveva i buoni benzina, mentre un altro che aveva solo il motorino
il buono benzina non ce lo aveva.
Ovviamente i quantitativi verranno definiti dalla Giunta, così
come il sistema dovrà essere tarato, quindi ci sarà una fase di
transizione; la prima fase di applicazione sarà nel secondo
semestre del ?98, e del funzionamento a regime sarà nel '99 quindi,
si tratta di un provvedimento di razionalizzazione,
riorganizzazione e semplificazione del sistema di distribuzione,
che va incontro alle esigenze dei cittadini.
Questa legge comunque lascia impregiudicata ogni scelta politica
che riguardi l'utilizzo dei benefici fiscali che vengono alla Valle
d'Aosta in base alla zona franca per quanto riguarda i beni
contingentati e i carburanti. Questa è una questione politica che
nella legge non viene affrontata, ma sicuramente la legge non
impedisce che vengano discusse queste questioni e vengano adottate
altre determinazioni in questa materia.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Ringrazio i Consiglieri Rini e Ferraris. Il
disegno di legge è stato discusso in commissione in modo
approfondito e tenendo conto di osservazioni emerse nella
discussione in commissione presento alcuni emendamenti che illustro
rapidamente.
Il primo emendamento introduce la possibilità che possano avere
un'assegnazione anche i proprietari di ciclomotori che siano in
possesso del contrassegno per la circolazione e del certificato di
idoneità tecnica. L'assegnazione è possibile solo per coloro che
non hanno già altre assegnazioni per automobili, quindi si tratta
di un'assegnazione per un maggiorenne in possesso di questa
documentazione che non ha altri benefici di questo tipo.
Gli emendamenti 2 e 3 unificano le sanzioni: prima erano
previste sanzioni differenti al comma 1 e 2, gli emendamenti ora le
unificano in modo che siano della stessa misura e prevedono poi con
l'emendamento al comma 3 che le stesse sanzioni, in caso di
utilizzo da parte di un appartenente al nucleo familiare, vale a
dire il figlio per il genitore, il genitore per il figlio, la
moglie per il marito oppure la convivente per il convivente o
viceversa, non si applichino. Anche questo era emerso nell'ambito
della discussione in commissione.
L'ultimo emendamento chiarisce che, se bisognerà far fronte ad
un rimborso al momento della chiusura dei conti, quando si
sostituiranno gli attuali buoni con la carta a microprocessore, si
farà fronte a questo rimborso alle compagnie per eventuali loro
crediti con un aumento degli oneri che attualmente sono fatti
pagare per ritirare i buoni. Con questo si va incontro ad una
osservazione fatta dall'Assessorato delle finanze. Gli emendamenti
sono stati consegnati, quindi possono essere esaminati dai
consiglieri.
Presidente È aperta la discussione generale. Ha chiesto la
parola il Consigliere Parisi.
Parisi (Aut) Intervengo per dire che forse l'obiettivo che si
propone questa legge potrebbe essere positivo. Quello che a
differenza dell'Assessore non condivido, laddove poco fa diceva che
vi è stata un'ampia discussione in commissione, è proprio il
metodo: credo invece che non vi sia stata quest'ampia discussione e
non vi sia stato neanche il tempo per capire esattamente qual è
l'obiettivo finale della legge. Anzi questo ormai sia un uso che in
tutta la X legislatura è stato ampiamente adottato, vale a dire il
fatto di arrivare sempre con dei disegni di legge...
(interruzione di un Consigliere, fuori microfono)
anche quello, anche quando ero Presidente, sia quando ero
Presidente sia adesso che non sono Presidente. Comunque sta di
fatto che la realtà è questa, probabilmente per incapacità di noi
consiglieri a svolgere quel ruolo per il quale eravamo stati
delegati dall'elettorato, comunque sta di fatto che molto spesso,
come è avvenuto anche in questa circostanza, questo disegno di
legge è stato presentato come urgente e mi piacerebbe capire
esattamente qual è per esempio l'iter che verrà seguito per
l'applicazione di questa legge, quali potranno essere gli eventuali
inconvenienti perché, nel momento in cui verrà applicato il
microprocessore, sicuramente si potrebbero verificare degli
inconvenienti.
È stata fatta un'analisi? Quali gli inconvenienti che potrebbero
verificarsi? Chi è che installerà il meccanismo per il
microprocessore? C'è già una ditta, una società? È stato
quantificato il costo per l'installazione di questo? Tutti i
distributori del territorio valdostano avranno la possibilità di
installare il meccanismo per il microprocessore oppure ci sono dei
distributori che non hanno tale possibilità?
Avevo chiesto in commissione di poter avere un confronto con il
responsabile del settore, mi è stato risposto che aveva già
provveduto l'Assessore; va benissimo che l'Assessore presenti i
disegni di legge, ma che le commissioni, che hanno un compito
istituzionale diverso da quello che ha la Giunta, non abbiano la
possibilità di ascoltare gli interessati dei vari oggetti che
vengono presentati, mi sembra un voler eludere la competenza delle
commissioni. Questo forse è il massimo che si possa avere perché,
nel momento in cui la commissione non ha neanche questa
possibilità, potrebbe fare anche a meno in alcuni casi di
riunirsi.
Mi auguro che anche i soggetti interessati al problema siano
stati ascoltati e abbiano espresso il loro parere perché da quanto
ho saputo non è vero che sono completamente d'accordo su questo
meccanismo che viene istituito. L'Assessore risponderà anche a
questo.
Ringrazio l'Assessore per aver accolto la richiesta di
reintrodurre la possibilità dell'erogazione dei buoni ai motorini;
il mio intento però andava al di là dello sforzo fatto
dall'Assessore perché mi sembra di aver capito dagli emendamenti
che vengono esclusi dall'avere i buoni tutti coloro che non possono
avere la carta di circolazione. Poi l'Assessore preciserà meglio al
riguardo. Vale a dire, mi sembra che verranno esclusi i ragazzi dai
14 ai 18 anni per l'impossibilità di identificare il proprietario
del motociclo. La targa che viene attribuita al motorino è legata
strettamente alla proprietà oppure al mezzo? È legata al mezzo? Poi
me lo dirà l'Assessore. Mi sembrava che la giustificazione data
dall'Assessore per non erogare i buoni ai motocicli era dovuta
all'impossibilità del controllo. Credo che a questo si potrebbe
ovviare attraverso un'autocertificazione se è questo il motivo
tecnico per non erogare i buoni ai motocicli e a questa categoria
di utenti.
Mi interesserebbe avere alcune precisazioni sui quantitativi che
vengono dati alle varie associazioni, ai vari enti che sono
elencati in un elenco che l'Assessore aveva consegnato, in
particolare per quanto riguarda i prodotti petroliferi. Una
delibera della Giunta stabiliva che di 12mila quintali il 50
percento venga erogato alle aviolinee, in questo caso solo l'Air
Vallée perché in Valle ne esiste solo una; chiedo l'altro 50
percento che fine fa.
Ci sono gli 8mila quintali di olio lubrificante: quest'olio
viene distribuito? Non mi sembra che vi siano dei dati sulla fine
che fa l'olio lubrificante.
Mi piacerebbe maggiori delucidazioni sulla complessità di tutta
la parte che riguarda i generi contingentati, ma forse l'Assessore
sarà in grado di fornirmi maggiori dettagli.
Questi dubbi che mi sono sorti mi hanno spinto a non poter
esprimere un parere favorevole al disegno di legge per cui, se non
verranno delucidazioni da parte dell'Assessore, ci asterremo.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore
all'industria, artigianato ed energia, Mafrica.
Mafrica (GV-PDS-SV) Spero di essere in grado di fornire elementi
al Consigliere Parisi. Il senso di questo disegno di legge nasce da
due esigenze, la prima di razionalizzazione. Voi sapete che il
primo giorno di distribuzione dei buoni in teoria possono
presentarsi 80mila persone e gli uffici, siccome devono controllare
un serie di documenti, impiegano circa 2 minuti per pratica e non
possono superare un certo numero di pratiche in un giorno. Se il
cittadino riceve a casa la carta e questa entra in funzione quando
viene consegnata al distributore e tutte le comunicazioni avvengono
per via informatica, il cittadino non si presenta più all'Ufficio
buoni salvo che quando cambia la residenza o quando cambia il mezzo
quindi, c'è una semplificazione notevole in questo processo di
distribuzione di queste assegnazioni di esenzione fiscale.
Il secondo elemento è stato ricordato brevemente da Ferraris. La
proposta nasce da uno studio avviato già due anni fa su iniziativa
dell'Assessorato delle finanze per una parte e del Centro
elaborazione dati dall'altra. Le finanze hanno attivato una
proposta di convenzione con l'Assocredito, l'ANCI, l'USL perché ci
fosse una carta unica su cui il cittadino potesse avere usi
differenti: dall'utilizzo dell'esenzione fiscale per i carburanti a
questioni che possono riguardare l'USL, anche al mini-pay, cioè
alla possibilità di fare piccoli acquisti con somme prepagate alle
banche; le banche interessate sono quelle dell'Assocredito che sono
state ricordate: le Casse Rurali, la BVA e l'Aosta Factor.
Il disegno di legge nasce anche da uno studio fatto in modo
approfondito dal nostro Servizio elaborazione dati che prevede
tutte le cose a cui faceva riferimento Parisi, vale a dire ogni
distributore sarà dotato di un apparecchietto denominato POS che è
simile a quello che viene utilizzato dai negozi per pagare con il
bancomat e che sarà collegato ad una centrale informatica regionale
a cui affluiranno anche i dati dei comuni per ciò che riguarda la
residenza, del pubblico registro automobilistico per ciò che
riguarda i mezzi in modo che non sia più necessario produrre la
documentazione oggi richiesta, fra cui il bollo e l'assicurazione,
ma solo la proprietà del mezzo e la residenza in Valle d'Aosta sono
le condizioni richieste per avere quest'assegnazione. Allora
l'iniziativa nasce da una proposta precisa, sono già stati
formulati anche i capitolati.
L'urgenza del provvedimento - che è stato avviato nel mese di
ottobre - nasce dal fatto che queste gare per l'acquisto delle
attrezzature vanno fatte, va fatto altresì un periodo di
sperimentazione per vedere quei problemi che possono nascere dal
punto di vista tecnico nell'uso di queste carte quindi, si prevede
un periodo di 6 mesi di sperimentazione o in alcuni comuni, o
presso alcuni distributori e poi dal 1° gennaio ?99 entrerà in
applicazione.
Gli uffici hanno cercato di prevedere le diverse possibilità.
Dobbiamo dire che un sistema di questo tipo dall'anno scorso è
entrato in funzione a Trieste e la Regione Friuli, che utilizza
anch'essa carte di questo tipo, lo ha applicato a partire dal '97,
quindi esistono esperienze pratiche che consentono di dire che il
tutto può funzionare perfettamente, quindi a Trieste e nel Friuli
già utilizzano queste strutture, ma noi ci avevamo pensato prima -
posso fare avere copia degli studi che sono stati fatti da un
gruppo nominato dalla Giunta per affrontare questi problemi,
esistono gli studi del Centro elaborazione dati regionali -,
pertanto la parte tecnica è stata esaminata dai tecnici e abbiamo
tutti i motivi per ritenere che possa funzionare.
Quanto alla consultazione sul disegno di legge, già alcuni mesi
prima dell'approvazione da parte della Giunta il disegno di legge è
stato presentato alle compagnie petrolifere, le quali in una
riunione con tutti presenti hanno dato l'assenso. È stato anche
presentato ai rappresentanti del Sindacato dei distributori - ma
non a tutti gli operatori -, i quali hanno detto che loro si
augurano che un disegno di legge di questo tipo vada in attuazione
il più in fretta possibile perché le discussioni con i cittadini
sui buoni sono sempre più complicate, quindi l'avere la carta a
disposizione semplifica anche i loro rapporti con gli utenti.
Per quello che riguarda i motorini, abbiamo previsto la
possibilità che ogni cittadino che sia proprietario e abbia il
contrassegno, quello che Parisi chiama targa del mezzo, possa avere
diritto purché non sia in possesso di un altro mezzo. Il problema
dei minorenni è che questi non possono ricevere il contrassegno,
quindi è il padre che diventa responsabile della circolazione
attraverso questo contrassegno, cioè non può proprio essere dato
dal Codice della strada ad un minorenne un contrassegno per uno di
questi motorini; se poi le cose avvengono in modo differente, ma
dal punto di vista formale deve esserci un responsabile maggiorenne
di questo mezzo. Questo contrassegno è personale, quindi può essere
usato su un altro motorino.
Noi prevediamo che per collegare la proprietà al contrassegno
sia fatta l'autocertificazione e, se uno ha il contrassegno e il
numero di telaio, sono identificati il proprietario e il motorino;
se poi vende il motorino e il secondo proprietario viene a chiedere
i buoni e il primo ha continuato a prenderli quando non aveva più
il motorino, incorrerà nelle sanzioni previste. Faccio presente che
esiste questa possibilità che bisogna tenere in conto, quindi è
prevista una documentazione che consenta a chiunque sia in possesso
di queste condizioni di avere un quantitativo assegnato.
Quanto alle altre due questioni poste, il petrolio per le linee
aree non c'entra, qui parliamo non di tutti i generi contingentati,
non parliamo dello zucchero, non parliamo del caffè, non parliamo
del petrolio, parliamo solo di benzina, gasolio e olio
lubrificante. Il petrolio per quello che ricordo viene utilizzato
da almeno due società: tutte le società aree, cioè che hanno o
aerei o elicotteri, possono aver diritto; se non ricordo male,
oltre all'Air Vallée c'è anche l'ETI, un'altra Compagnia che opera
in Valle.
Da quello che ricordo - ma non c'è nessuna difficoltà a far
pervenire i dati - non viene utilizzato tutto. In teoria abbiamo a
disposizione un quantitativo e quello che ci viene richiesto lo
diamo tutto; se non ce lo richiedono, non viene utilizzato e, se
aumenta la necessità, aumenta fino a quel tetto la possibilità di
utilizzarlo quindi, se c'è qualche compagnia operante in Valle, con
sede in Valle, che ha i requisiti, che non è informata, può
presentare la richiesta. C'è un contingente in questo caso
disponibile superiore al consumo.
Per quel che riguarda l'olio lubrificante, la situazione era che
lo potevano introdurre o le compagnie o le officine che riparano i
motori; succedeva che non tutte le compagnie ritiravano l'olio in
esenzione, ma solo alcuni operatori privati meccanici, però il
cittadino quando si presentava al distributore si informava che uso
doveva fare dei buoni e il distributore li ritirava anche se non
aveva nessuno sconto, quindi in pratica veniva deprezzato il valore
dell'esenzione. Con questa legge abbiamo cambiato sistema: chi
vuole ritirare o compagnia o officina può ritirare, poi lo vende
liberamente e deve scontare tutta l'esenzione che ha ottenuto per
cui, se ad esempio ha ottenuto 1000 lire di esenzione, deve
scontare le 1000 lire, chi invece lo ritira a prezzo pieno, lo può
vendere liberamente.
Mi pare di aver risposto a tutte le richieste di chiarimento. Il
disegno di legge ha l'urgenza di poter dare attuazione pratica alla
predisposizione della centrale informatica e alle macchinette che
devono essere date ai distributori e all'acquisto delle carte. Le
carte verranno acquistate da Assocredito perché su quelle carte le
banche che fanno parte di Assocredito potranno introdurre il
mini-pay. Le carte verranno inviate ai cittadini tramite
Assocredito. L'Ufficio invece provvederà alla parte informatica, in
modo che quando la carta viene introdotta nel POS per via
telematica, tutte le informazioni, le assegnazioni e i consumi
siano registrati nel cervello regionale. L'urgenza quindi è legata
a questi tempi tecnici, per essere in grado di partire il primo
gennaio ?99 con la tessera a casa e con tutti i distributori pronti
ad erogare la benzina attraverso l'inserimento della carta nel
POS.
Presidente Si passa all'esame dell'articolato nel testo
predisposto dalla II Commissione. Sull'articolo 1 ha chiesto la
parola il Consigliere Parisi.
Parisi (Aut) Per dichiarazione di voto. Sentita la risposta
dell'Assessore, che ringrazio per l'ampia spiegazione che ha dato,
votiamo a favore.
Presidente Pongo in votazione l'articolo 1:
Presenti, votanti e favorevoli: 26
Presidente Pongo in votazione l'articolo 2:
Presenti, votanti e favorevoli: 26
Presidente Pongo in votazione l'articolo 3:
Presenti, votanti e favorevoli: 26
Presidente Pongo in votazione l'articolo 4:
Presenti, votanti e favorevoli: 26
Presidente Pongo in votazione l'articolo 5:
Presenti, votanti e favorevoli: 26
Presidente Pongo in votazione l'articolo 6:
Presenti, votanti e favorevoli: 26
Presidente Pongo in votazione l'articolo 7:
Presenti, votanti e favorevoli: 26
Presidente Pongo in votazione l'articolo 8:
Presenti, votanti e favorevoli: 26
Presidente Pongo in votazione l'articolo 9:
Presenti, votanti e favorevoli: 26
Presidente Pongo in votazione l'articolo 10:
Presenti, votanti e favorevoli: 26
Presidente Pongo in votazione l'articolo 11:
Presenti, votanti e favorevoli: 26
Presidente Pongo in votazione l'articolo 12:
Presenti, votanti e favorevoli: 26
Presidente Pongo in votazione l'articolo 13:
Presenti, votanti e favorevoli: 26
Presidente Pongo in votazione l'articolo 14:
Presenti, votanti e favorevoli: 26
Presidente All'articolo 15 c'è l'emendamento presentato
dall'Assessore Mafrica, di cui do lettura:
Emendamento Dopo il comma 1 dell'articolo 15 è aggiunto il
seguente comma:
"1 bis. Con la deliberazione della Giunta regionale di cui
all'articolo 12, possono essere attribuite quote di carburante,
limitatamente ad un solo veicolo, ai soggetti iscritti come
residenti nei registri di anagrafe dei Comuni della Valle d'Aosta,
che siano proprietari e responsabili della circolazione dei
ciclomotori di cui all'articolo 52 del decreto legislativo 30
aprile 1992, n. 285 (Nuovo Codice della strada), nonché titolari
del contrassegno di identificazione e del certificato di idoneità
tecnica previsti dall'articolo 97, comma 1, dello stesso decreto
legislativo, qualora non siano beneficiari di assegnazioni di
carburanti ai sensi del comma 1".
Presidente Pongo in votazione l'articolo 15 nel testo così
emendato:
Articolo 15 (Soggetti beneficiari)
1. Le carte a microprocessore per il rifornimento di carburanti
sono attribuite, limitatamente al primo veicolo di proprietà, agli
utenti iscritti come residenti nei registri di anagrafe dei comuni
della Valle d'Aosta che siano in possesso di valida patente di
guida. Ai soggetti sprovvisti di patente di guida, a causa dello
stato di invalidità, può essere attribuita la carta a
microprocessore qualora risulti assegnata loro l'indennità di
accompagnamento e l'accompagnatore sia in possesso di valida
patente di guida del veicolo per cui è chiesta la carta.
2. Con la deliberazione della Giunta regionale di cui
all'articolo 12, possono essere attribuite quote di carburante,
limitatamente ad un solo veicolo, ai soggetti iscritti come
residenti nei registri di anagrafe dei Comuni della Valle d'Aosta,
che siano proprietari e responsabili della circolazione dei
ciclomotori di cui all'articolo 52 del decreto legislativo 30
aprile 1992, n. 285 (Nuovo Codice della strada), nonché titolari
del contrassegno di identificazione e del certificato di idoneità
tecnica previsti dall'articolo 97, comma 1, dello stesso decreto
legislativo, qualora non siano beneficiari di assegnazioni di
carburanti ai sensi del comma 1.
3. In relazione alla disponibilità del contingente annuo, con
deliberazione della Giunta regionale di cui all'articolo 12,
possono essere attribuite quote di carburanti ai seguenti soggetti
proprietari di veicoli:
a) enti locali aventi sede in Valle d'Aosta e Unità sanitaria
locale della Valle d'Aosta (USL);
b) enti pubblici con sede in Valle d'Aosta;
c) enti religiosi e parrocchie aventi sede in Valle d'Aosta;
d) cooperative ed associazioni, iscritte all'albo regionale
delle cooperative di servizi sociali o all'albo regionale degli
enti ausiliari, che gestiscono, senza fini di lucro, in convenzione
con la Regione, un ente locale o l'USL, strutture o servizi sociali
per l'assistenza, la riabilitazione o il reinserimento sociale di
soggetti in situazione di disagio;
e) imprese di trasporto concessionarie di autoservizi pubblici
di linea aventi sede in Valle d'Aosta, per il fabbisogno occorrente
per le linee previste dal Piano di bacino di traffico della Regione
e per i servizi integrativi del servizio pubblico di linea di cui
agli articoli 54, 55, 57, 58, 59 e 61 della legge regionale 1°
settembre 1997, n. 29 (Norme in materia di servizi di trasporto
pubblico di linea), nonché limitatamente al fabbisogno occorrente
per i percorsi in Valle d'Aosta, per le altre linee in concessione,
anche statali. La percorrenza chilometrica relativa all'anno per
cui si chiede la distribuzione dei carburanti e lubrificanti
dev'essere autorizzata e certificata dall'organo competente al
rilascio della concessione; eventuali differenze tra tale
percorrenza e il chilometraggio, effettivamente realizzato, sono
oggetto di conguaglio sull'assegnazione dell'anno successivo;
f) soggetti iscritti nel ruolo dei conducenti dei veicoli
adibiti ad autoservizi pubblici non di linea della Valle d'Aosta,
ai sensi dell'articolo 8 della legge regionale 9 agosto 1994, n. 42
(Direttive per l'esercizio delle funzioni previste dalla legge
quadro per il trasporto di persone mediante autoservizi pubblici
non di linea), con esclusione dei veicoli destinati ai servizi a
chiamata di cui all'articolo 59 della legge regionale 29/1997;
g) imprese artigiane, agricole e commerciali esercitate in forma
individuale o societaria, aventi sede legale e fiscale in Valle
d'Aosta e risultanti in attività presso il Registro delle imprese.
Alle imprese agricole, aventi sede in Valle d'Aosta, attive ma non
iscritte presso il Registro delle imprese ai sensi dell'articolo 2
della legge 25 marzo 1997, n. 77 (Disposizioni in materia di
commercio e di camere di commercio), sono attribuite assegnazioni
di carburanti, purché risultino titolari di partita IVA;
h) associazioni aventi sede in Valle d'Aosta, iscritte nel
registro regionale delle organizzazioni di volontariato di cui
all'articolo 3 della legge regionale 6 dicembre 1993, n. 83
(Disciplina del volontariato), o nell'elenco delle associazioni di
volontariato presso il dipartimento della protezione civile del
Ministero dell'interno, ai sensi dell'articolo 1, comma 2, del
decreto del Presidente della Repubblica 21 settembre 1994, n. 613
(Regolamento recante norme concernenti la partecipazione delle
associazioni di volontariato nelle attività di protezione civile),
nonché le organizzazioni non governative e le associazioni di
volontariato di cui alla legge regionale 9 luglio 1990, n. 44
(Interventi regionali di cooperazione e solidarietà con i paesi in
via di sviluppo).
4. Con la deliberazione della Giunta regionale di cui
all'articolo 12, sono attribuiti agli artigiani e agli agricoltori
iscritti presso il Registro delle imprese e alle imprese agricole
non iscritte presso il Registro delle imprese ai sensi
dell'articolo 2 della legge 77/1997, purché titolari di partita
IVA, ulteriori quantitativi di carburanti rispettivamente:
a) per le macchine operatrici e le attrezzature utilizzate
nell'attività artigianale;
b) per le macchine agricole escluse dalle assegnazioni previste
per gli iscritti all'UMA (Utenti motori agricoli).
5. Con apposita deliberazione, la Giunta regionale determina
l'elenco delle macchine ed attrezzature per le quali possono essere
attribuiti i quantitativi di carburanti di cui al comma 3.
6. Ai fini del presente articolo, si considera assimilabile alla
proprietà la detenzione del veicolo a titolo di usufrutto, di uso,
oppure in forza di un contratto di locazione finanziaria, o di
forme negoziali analoghe.
Presenti, votanti e favorevoli: 26
Presidente Pongo in votazione l'articolo 16:
Presenti, votanti e favorevoli: 26
Presidente Pongo in votazione l'articolo 17:
Presenti, votanti e favorevoli: 26
Presidente Pongo in votazione l'articolo 18:
Presenti, votanti e favorevoli: 26
Presidente Pongo in votazione l'articolo 19:
Presenti, votanti e favorevoli: 26
Presidente Pongo in votazione l'articolo 20:
Presenti, votanti e favorevoli: 26
Presidente All'articolo 21 c'è l'emendamento presentato
dall'Assessore Mafrica, di cui do lettura:
Emendamento I commi 1 e 2 dell'articolo 21 sono sostituiti dai
seguenti:
"1. In caso di rifornimento mediante carta a microprocessore
successivamente alla perdita dei requisiti di cui all'articolo 15,
ovvero di cessione della carta ad altro soggetto, o di utilizzo di
essa con finalità diverse dall'acquisto di carburanti, il
trasgressore viene punito con pena pecuniaria da lire 200 mila a
lire 1 milione.
2. In caso di cessione o di utilizzo improprio, alla pena
pecuniaria si accompagna l'inibizione temporanea del rifornimento
mediante carta a microprocessore da giorni quindici a giorni
sessanta".
3. Dopo il comma 2 dell'articolo 21 è aggiunto il seguente
comma:
"2bis. Nell'ipotesi di cessione della carta ad altro soggetto,
le sanzioni di cui ai commi 1 e 2 non si applicano qualora il
soggetto che detiene la carta a microprocessore dimostri la
sussistenza di un rapporto di parentela di primo grado in linea
retta, ovvero di matrimonio o di convivenza more uxorio, con il
titolare di essa".
Presidente Pongo in votazione l'articolo 21 nel testo così
emendato:
Articolo 21 (Infrazioni commesse dai soggetti beneficiari)
1. In caso di rifornimento mediante carta a microprocessore
successivamente alla perdita dei requisiti di cui all'articolo 15,
ovvero di cessione della carta ad altro soggetto, o di utilizzo di
essa con finalità diverse dall'acquisto di carburanti, il
trasgressore viene punito con pena pecuniaria da lire 200 mila a
lire 1 milione.
2. In caso di cessione o di utilizzo improprio, alla pena
pecuniaria si accompagna l'inibizione temporanea del rifornimento
mediante carta a microprocessore da giorni quindici a giorni
sessanta.
3. Nell'ipotesi di cessione della carta ad altro soggetto, le
sanzioni di cui ai commi 1 e 2 non si applicano qualora il soggetto
che detiene la carta a microprocessore dimostri la sussistenza di
un rapporto di parentela di primo grado in linea retta, ovvero di
matrimonio o di convivenza more uxorio, con il titolare di
essa.
4. La carta a microprocessore viene inibita definitivamente
nell'ipotesi prevista al comma 1, nonché in caso di recidiva della
violazione prevista al comma 2.
5. Sono fatte salve in ogni caso le ulteriori sanzioni previste
dalla legislazione vigente.
Presenti, votanti e favorevoli: 26
Presidente Pongo in votazione l'articolo 22:
Presenti, votanti e favorevoli: 26
Presidente Pongo in votazione l'articolo 23:
Presenti, votanti e favorevoli: 26
Presidente All'articolo 24 c'è l'emendamento presentato
dall'Assessore Mafrica, di cui do lettura:
Emendamento Il comma 3 dell'articolo 24 è così sostituito:
"3. Alla copertura degli eventuali oneri derivanti dall'articolo
27, comma 4, si provvede mediante l'utilizzo dei maggiori introiti
derivanti da un aumento degli oneri di cui all'articolo 13, comma
2".
Presidente Pongo in votazione l'articolo 24 nel testo così
emendato:
Articolo 24 (Oneri)
1. Alla copertura degli oneri derivanti dalla realizzazione del
sistema informatico per la distribuzione di carburanti e
lubrificanti mediante carte a microprocessore, quantificati in lire
500 milioni per l'anno 1998, in lire 500 milioni per l'anno 1999 e
in lire 150 milioni per gli anni successivi, si provvede mediante
utilizzo degli stanziamenti già iscritti al capitolo 20470 (Spese
di funzionamento corrente degli uffici) del bilancio di previsione
1998 e sui corrispondenti capitoli per gli anni successivi.
2. Alla copertura degli oneri derivanti dal funzionamento della
commissione di cui all'articolo 17, quantificato in lire 2 milioni
annui, si provvede mediante utilizzo degli stanziamenti già
iscritti al capitolo 20420 (Spese per il funzionamento dei comitati
e commissioni) del bilancio di previsione 1998 e sui corrispondenti
capitoli per gli anni successivi.
3. Alla copertura degli eventuali oneri derivanti dall'articolo
27, comma 4, si provvede mediante l'utilizzo dei maggiori introiti
derivanti da un aumento degli oneri di cui all'articolo 13, comma
2.
Presenti, votanti e favorevoli: 26
Presidente Pongo in votazione l'articolo 25:
Presenti, votanti e favorevoli: 26
Presidente Pongo in votazione l'articolo 26:
Presenti, votanti e favorevoli: 26
Presidente Pongo in votazione l'articolo 27:
Presenti, votanti e favorevoli: 26
Presidente Pongo in votazione l'articolo 28:
Presenti, votanti e favorevoli: 26
Presidente Pongo in votazione l'articolo 29:
Presenti, votanti e favorevoli: 26
Presidente Pongo in votazione il disegno di legge nel suo
complesso:
Presenti, votanti e favorevoli: 25
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK