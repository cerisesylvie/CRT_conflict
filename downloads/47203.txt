Consiglio Regionale della Valle d'Aosta - Oggetto del Consiglio n. 3497 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3497 del 3 aprile 2024 - Resoconto
OGGETTO N. 3497/XVI - Interpellanza: "Spostamento a Donnas
della quasi totalità della produzione e della lavorazione della
canapa della Coop. 'Lou Dzeut'".
Bertin (Presidente) -
Punto n. 38. La consigliera Minelli
si è prenotata per intervenire: ne ha facoltà.
Minelli (PCP) -
Torniamo sulla vicenda del trasferimento
della Cooperativa "Lou Dzeut" da Champorcher a Donnas, oggetto lo
scorso autunno di varie iniziative, non solo del nostro gruppo.
Lei ricorderà, Assessore, che alla mia interrogazione il 23
novembre scorso mi aveva risposto: "Come è indicato nel parere del
Comitato tecnico, la sede legale e operativa della Cooperativa 'Lou
Dzeut' è mantenuta a Champorcher nella nuova sede di Maison de
Thomas. La superficie dei locali non consente di inserire i due
telai produttivi, in quanto la cooperativa ha espresso la
condivisibile esigenza di mantenere a Champorcher l'area espositiva
di vendita tenendola separata da quella produttiva, di conseguenza
in uno dei due locali sarà installato il telaio per la produzione,
gli spazi non consentono di inserirne due; nell'altra stanza
troverà posto l'attività di vendita e di esposizione".
Aveva poi risposto alla mia seconda domanda ("chi controllerà
che la maggior parte della produzione rimarrà a Champorcher?")
dicendo: "Come concordato, essa resterà a Champorcher; il parere
favorevole espresso dal Comitato tecnico è riferito al fatto che la
produzione venga mantenuta sia nella sede di Champorcher che in
quella aggiuntiva di Donnas. Il controllo della produzione spetterà
all'Amministrazione regionale".
Io, nella mia replica, avevo espresso già allora una serie di
perplessità: la prima riguardava proprio la questione dei locali,
perché avevamo fatto un sopralluogo a settembre 2023 e avevamo
visto che, nei due locali del primo piano o pianterreno rialzato
della Maison de Thomas, vi erano due telai, uno più piccolo e
quello esistente, che era ed è nella vecchia sede; al piano di
sopra si poteva avere lo spazio espositivo, perché ci sono anche
queste specie di nicchie dove si potevano mettere tutta una serie
di cose ad opera del Comune, e poi uno spazio di vendita.
Soprattutto, io avevo espresso delle perplessità sul fatto che
la maggior parte della produzione sarebbe rimasta a Champorcher,
così come si era concordato, visto che uno dei due telai sarebbe
stato portato a Donnas e se ne sarebbe acquistato un altro sempre
per Donnas.
Avevo rilevato che si poteva anche mettere in discussione la
questione della produzione in senso più lato, perché la legge 44
dice: "Produzione di tela di canapa a Champorcher", quindi la
maggior parte della produzione doveva rimanere lassù e non la
maggior parte a Donnas, piuttosto che a Champorcher.
Ora le cose sono andate avanti, è stata pubblicata la
graduatoria dei progetti finanziati dal GAL della Valle d'Aosta, in
cui risulta inserito un contributo di circa 25 mila euro alla
Cooperativa "Lou Dzeut" per l'acquisto di telai e arredi per
l'allestimento di un punto vendita e un laboratorio artigianale per
la realizzazione di tessuti tradizionali in canapa a Donnas.
Poi però, leggendo tutto, si vede che ci saranno due telai nuovi
per la sede di Donnas, destinati alla produzione di tela da 80 cm e
da 150 cm di larghezza; a questi due telai si aggiunge un terzo
telaio per la produzione di tela della larghezza di 130 cm, il
telaio esistente, quello che è a Champorcher e che verrebbe appunto
spostato a Donnas, quindi tre telai a Donnas, uno solo a
Champorcher, il più piccolo, finora l'unico da sempre in uso, che
può tessere una tela di 70 cm di larghezza.
A me, sinceramente, pare difficile vedere questo nuovo assetto
come rispondente a quell'assicurazione di novembre circa la
permanenza a Champorcher della maggior parte della produzione,
infatti pare anche che i tessuti più richiesti sul mercato siano
quelli di più ampie dimensioni, o almeno così ci era stato detto
quando avevamo fatto quel sopralluogo e avevamo visto
effettivamente che la sede utilizzata in affitto era piccolina per
contenere tutto.
La scelta di trasferire tutta la produzione di questi tessuti
più ampi, che ci è stato detto che erano richiesti, a Donnas con i
tre telai più grandi, a nostro avviso comporta di tutta evidenza
che Champorcher non potrà più essere la sede operativa principale,
ma avrà un ruolo marginale, e questo ci pare in contrasto con la
legge 44/91 che, come dicevo, promuove e sostiene la lavorazione
della fibra di canapa "a Champorcher" e non "di Champorcher", e
l'uso delle parole - in questo caso di una piccola preposizione - è
quanto mai significativo, perché fa la differenza.
Ho esaminato poi la documentazione prodotta dalla Cooperativa e
allegata alla domanda di finanziamento al GAL che contiene, tra le
altre cose, i riferimenti al bilancio societario del 2021, due
preventivi presentati per gli arredi destinati alla sede di Donnas
ed un solo preventivo - e questa è una cosa strana perché
dovrebbero essere, da quello che abbiamo capito, due - per la
costruzione dei nuovi telai da installare a Donnas.
C'è allegata anche una planimetria della sede di Donnas, in cui
però noi non abbiamo visto indicato alcun locale da destinare ad
aula didattica per i corsi di apprendimento della tessitura,
un'attività che era stata prevista e citata espressamente in quel
verbale del Comitato tecnico del 6 ottobre 2023, che prevedeva per
Donnas un'ulteriore sede formativa, percorsi e/o botteghe scuola.
Quindi "ulteriore" vuol dire in più, in aggiunta a quella che
doveva esserci a Champorcher.
Io faccio anche notare
en passant
che le attività di
apprendimento della tessitura difficilmente si possono svolgere su
quei tre telai che sono adatti a produrre tessuti di ampie
dimensioni; normalmente - ho provato ad informarmi - si impara su
dei telai più piccoli.
Abbiamo poi anche visto che il bilancio del 2022, che non è
quello allegato alla domanda di contributo, presenta qualche
criticità di cui forse bisognerà tenere conto, considerato che la
Cooperativa dovrà per i prossimi mesi, credo, sostenere le spese di
due affitti, quello nuovo di Donnas ma anche quello vecchio, perché
mi sembra che al momento la Maison Thomas, di cui avevamo parlato e
di cui tutti - credo - quelli che hanno partecipato al sopralluogo
avevano visto l'importanza e anche la possibilità di essere una
buona collocazione, mi risulta che non sia ancora utilizzabile.
Poi, ovviamente, ci saranno altre spese, stipendi, spese
accessorie, eccetera.
Rileggendo quel verbale del Comitato tecnico di ottobre che ha
dato parere favorevole all'ampliamento o trasferimento (non so come
vogliamo chiamarlo) della Cooperativa, si apprende che "la sede
legale operativa della Cooperativa è mantenuta a Champorcher, a
Maison Thomas, dove sarà creato uno spazio produttivo oltre che
espositivo di vendita.
L'unità aggiuntiva a Donnas presso l'edificio Ancienne Maison
Communale sarà destinata ad ampliamento della produzione con
installazione di un ulteriore telaio che permetterà di
diversificare la tipologia delle dimensioni del tessuto", un punto
vendita aggiuntivo ed un'ulteriore sede formativa, quindi un
ulteriore telaio, non due come risulta ora.
Ricordo che le disposizioni che ho appena letto, hanno
costituito la
conditio sine qua non
per poter mantenere il
diritto ai contributi previsti dalla legge 44/91 e circa 50 mila
euro l'anno.
A proposito di norme e disposizioni, ricordo anche le recenti
direttive dell'Unione Europea in merito ai prodotti tipici,
geograficamente individuati o tradizionali, siano essi prodotti
alimentari, ma anche artigianali.
Il 12 settembre 2023 il Parlamento europeo ha adottato un
regolamento che introduce la tutela come indicazione geografica a
livello di Unione Europea dei nomi dei prodotti artigianali e
industriali rinomati a livello locale.
Tali indicazioni geografiche sono note anche come non
alimentari, non agricoli, io immagino che la produzione della tela
possa rientrare qui.
Ecco perché, con queste considerazioni e valutazioni, poniamo
delle domande al Governo regionale per chiedere se ritiene che la
modalità di ampliamento della Cooperativa definita nella domanda
sia conforme a quanto stabilito dal verbale del Comitato tecnico e
della legge 44; se la documentazione fornita, a corredo del
finanziamento sia esaustiva; se non ritiene che lo spostamento
della produzione nei locali di Donnas sia in contrasto con quella
legge; se condivide la preoccupazione che questo trasferimento
possa costituire una
diminutio
per la comunità di
Champorcher.
Presidente -
Risponde l'assessore Bertschy.
Bertschy (AV-VdA Unie) -
Per quanto riguarda il primo
quesito, l'ufficio artigianato, al momento dell'erogazione del
contributo, previsto dalla legge 44/91, controllerà che sussistano
le condizioni per l'erogazione dello stesso, con particolare
riferimento rispetto a quanto previsto in sede di Comitato tecnico,
vale a dire il mantenimento della sede legale operativa a
Champorcher.
Il rispetto di quanto previsto dalle condizioni del bando GAL
verrà invece valutato in altra sede, non dipende dal nostro
Assessorato, trattandosi di due procedimenti distinti. D'altra
parte, l'Amministrazione regionale non ha titolo per sindacare le
scelte operative di un operatore privato, nel caso specifico, in
ordine al numero di telai acquisiti.
Per quanto riguarda il quesito n. 2, il bando del GAL Valle
d'Aosta è relativo alla sottomisura 642, dal titolo "Investimenti
per lo sviluppo e la creazione di attività extra agricole", è
rivolto alle microimprese, finanzia l'acquisto di macchinari,
attrezzature, impianti, allestimenti, arredi e beni mobili,
funzionali alla creazione e allo sviluppo di diverse attività extra
agricole.
Nel bando disponibile sul sito istituzionale del GAL, sezione
bandi conclusi, sono specificati i criteri di ricevibilità e
ammissibilità della domanda, i requisiti oggettivi relativi
all'intervento e soggettivi relativi ai proponenti e criteri di
selezione della procedura di valutazione.
Tra le iniziative finanziabili è prevista l'attività di
produzione e vendita di prodotti artigianali tipici, come definiti
dalla legge 2/2003 (tutela e valorizzazione dell'artigianato
valdostano di tradizione).
La Cooperativa "Lou Dzeut" rientra nella definizione di micro
imprese in quanto ha meno di dieci dipendenti, un fatturato
inferiore ai 2 milioni di euro annui, oltre ad avere la propria
sede legale, come da visura camerale, nel Comune di Champorcher,
area d'intervento del GAL.
La Cooperativa "Lou Dzeut", alla data di presentazione della
domanda di sostegno, così com'è tutt'oggi, dispone di tutti i
requisiti oggettivi e soggettivi previsti dal bando 642.
Per quanto riguarda la domanda n. 3, a seguito della
presentazione della domanda di contributo, l'ufficio artigianato di
tradizione verificherà, anche con ispezioni
in loco
, se sono
rispettate le condizioni previste dalla legge e dalla delibera
applicativa.
Al momento, le ricordo - magari lo ricordo anche a chi dà questo
tipo di informazioni - che la Cooperativa sta producendo a
Champorcher, e siamo nel 2024, quindi ad oggi la produzione della
Cooperativa è ancora completamente in Champorcher.
Rispondendo al punto 4, il nuovo assetto, qualora irrispettoso
delle prescrizioni previste dal verbale del Comitato tecnico,
potrebbe essere - come detto in più occasioni - un elemento di
sviluppo della Cooperativa nel rispetto della tradizione, come
condiviso nel corso di numerosi incontri avvenuti anche a
Champorcher.
Per quello che mi riguarda, io mi riferisco al lavoro che ha
fatto il Comitato tecnico, pongo l'attenzione al fatto che la
Cooperativa possa mantenere la sua attività, che è la prima cosa
importante per mantenere anche il nome "Lou Dzeut" della
Cooperativa di Champorcher; quindi, per quello che è possibile,
dovremo cercare tutti quanti di lavorare in questa direzione,
cercando di valorizzare la comunità di Champorcher, la produzione,
gli investimenti nel tempo fatti dal Comune, per esempio su Maison
Thomas. Il Sindaco mi ha informato che si stanno completando tutte
le operazioni per lo spostamento della Cooperativa ma, allo stesso
tempo, la sopravvivenza della Cooperativa che, come tutti sappiamo,
e non è la sola, vive un momento di grandi cambiamenti che credo
vadano tenuto nella giusta considerazione, sempre che si vogliano
tenere in considerazione tutti gli elementi necessari a dare uno
sviluppo a quest'importante tradizione.
Noi sicuramente non erogheremo risorse se non come da legge
attuale o da modifiche di legge che interverranno nel tempo, perché
questo è il compito che spetta, sia alla parte politica che alla
parte amministrativa, che è la parte che andrà a fare le verifiche
che lei ha sottoposto.
Presidente -
Per replica, consigliera Minelli.
Minelli (PCP) -
Lei mi ha dato due risposte, la prima e
la seconda, che sono più tecniche; ha detto che verranno effettuati
questi controlli da parte dell'ufficio artigianato per quello che
gli compete e da parte del GAL per la seconda parte.
Io, però, credo che i controlli vadano fatti ovviamente
post
ma anche
ante
, perché io ho letto la graduatoria
e come dovevano essere fatte le domande del GAL: i preventivi
dovevano essere due, per quello che riguardava sia i telai che gli
arredi, ne è arrivato uno solo, mi risulta anche che adesso questo
preventivo sia decaduto, perché è stato ritirato, quindi è
difficile capire sulla base di che cosa, poi, si quantifica che
cosa si dà se non c'è neanche più un preventivo valido.
Questa è una cosa che emerge, non so se è vera, però vedremo...
faranno le verifiche lei ha detto giustamente... lei mi ha detto
che il GAL farà le sue verifiche. L'ufficio artigianato le farà per
la sua parte, e vedremo quelle che saranno.
Sulle altre due domande, che ovviamente erano delle domande non
tanto tecniche quanto politiche, lei dice giustamente una cosa che
condivido, cioè che l'obiettivo di tutti deve essere quello di fare
in modo che questa Cooperativa possa andare avanti ed avere un
futuro.
Ricordo anche che nessuno aveva contestato, né quando abbiamo
fatto il sopralluogo, né quando ne abbiamo parlato anche in Aula,
nemmeno la parte che rappresentava il Comitato di Champorcher, che
ci fosse anche la possibilità di scendere a Donnas e di avere lì
una parte della produzione ed un punto vendita; nessuno ha mai
contestato questo. Il problema è la parte maggioritaria di quella
che deve essere sia la produzione che la vendita, dove sta, perché
se la trasferiamo a Donnas, abbiate pazienza, quella non è più
un'attività che è della comunità e per valorizzare la comunità di
Champorcher, è una cosa diversa, e su questo io credo che ci sia da
fare una riflessione, che devono fare ovviamente tutti quanti, la
Cooperativa ma anche chi poi deve sostenere economicamente questa
cosa, sulla base di una legge che dice delle cose precise.
Stamattina è uscito anche un articolo su "La Stampa", che parla
proprio di questa interpellanza: è un'intervista alla Presidente
della Cooperativa, che accusa la nostra interpellanza di essere
piena di falsi. É un chiaro esempio di come si possa manipolare un
testo e dire delle cose che non sono vere: per esempio, c'è scritto
che il fatto che il Comune metta a disposizione i locali di Maison
Thomas quale futura nuova sede non risolve il problema, perché sono
più piccoli di quelli attuali.
Qui c'è gente che è andata a fare il sopralluogo, e non so se
quelli che abbiamo visto sono più piccoli di quelli dove c'è in
questo momento la Cooperativa!
Poi lei dice adesso che la Cooperativa sta lavorando a
Champocher: per forza! A Donnas non sono ancora disponibili i
locali, non ci sono gli arredi e non ci sono i telai, quindi meno
male che lavorano lassù.
C'è poi scritto che è falso che la produzione sia di grandi
dimensioni: ci è stato detto quando siamo andati lassù che avevano
bisogno di avere uno spazio per mettere il telaio grande, perché la
richiesta era di quel tipo.
Poi si dice che non è vero che non ci sono a Donnas dei locali
per la didattica e che noi diciamo questa cosa qua. Io invito a
leggere quello che c'è scritto nell'interpellanza: noi abbiamo
detto che nelle planimetrie allegate alla domanda non ci sono
questi locali, che poi ci siano per fare la didattica meno male,
perché sennò non so che cosa facciamo come corsi per avviare le
persone alla produzione.
Poi c'è una conclusione che direi delirante, perché si dice che
dall'interpellanza si apprende che le cinque persone che fanno
parte della Cooperativa potranno mettere in crisi il tessuto
sociale economico della regione, con conseguenze sulle generazioni
future di artigiani.
Io non so se davvero si vuole fare una polemica del tutto
gratuita, quello che noi abbiamo chiesto, e che ho chiesto anche
all'Assessore nelle domande, è se si condivide la preoccupazione
che questo nuovo assetto, così come è stato pensato, delle attività
della Cooperativa possa costituire per la comunità di Champorcher
una
diminutio,
la comunità di Champorcher che nel tempo ha
tenacemente conservato quella tradizione mandata avanti.
Questo non significa che noi pensiamo che questa Cooperativa
abbia lavorato male; tutt'altro, sono state fatte un sacco di
iniziative che sono state positive, però c'è un problema, come lei
ha detto, che riguarda un po' tutte le cooperative, non soltanto
questa, soprattutto di commercializzazione, ed è su quello che
bisogna intervenire, però nell'ambito di quelle che sono le regole
di una legge e di quelli che sono i bandi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK