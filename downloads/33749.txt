Consiglio Regionale della Valle d'Aosta - Oggetto del Consiglio n. 1829 del 18 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1829 del 18 maggio 2011 - Resoconto
OGGETTO N. 1829/XIII - Disegno di legge: "Disposizioni per
l'adempimento degli obblighi della Regione autonoma Valle d'Aosta
derivanti dall'appartenenza dell'Italia alle Comunità europee e
attuazione della direttiva 2006/123/CE, relativa ai servizi nel
mercato interno (Direttiva servizi). Modificazioni alle leggi
regionali 6 agosto 2007, n. 19 (Nuove disposizioni in materia di
procedimento amministrativo e di diritto di accesso ai documenti
amministrativi), e 17 gennaio 2008, n. 1 (Nuova disciplina delle
quote latte). Legge comunitaria regionale 2011".
TITOLO I
DISPOSIZIONI IN MATERIA DI SPORTELLO UNICO PER LE ATTIVITÀ
PRODUTTIVE E PER LE ATTIVITÀ DI SERVIZI IN ATTUAZIONE DELL'ARTICOLO
6 DELLA DIRETTIVA SERVIZI
CAPO I
DISPOSIZIONI GENERALI
Articolo 1
(Oggetto e finalità)
1. Il presente titolo disciplina l'esercizio coordinato delle
funzioni amministrative relative all'avvio e all'esercizio di
attività produttive di beni e di servizi, ivi compresa la
prestazione dei servizi di cui alla direttiva 2006/123/CE del
Parlamento europeo e del Consiglio, del 12 dicembre 2006, relativa
ai servizi nel mercato interno, di seguito denominata direttiva
servizi, attraverso lo sportello unico per le attività produttive e
per le attività di servizi, al fine di:
a) garantire il diritto di iniziativa economica privata di
cui all'articolo 41 della Costituzione;
b) garantire uniformemente i diritti civili e sociali e
omogenee condizioni per l'efficienza del mercato e la
concorrenzialità delle imprese su tutto il territorio
regionale;
c) agevolare l'esercizio della libertà di stabilimento e la
libera circolazione dei servizi in conformità alla direttiva
servizi;
d) semplificare gli adempimenti e ridurre i tempi
amministrativi e gli oneri a carico delle imprese.
Articolo 2
(Definizioni)
1. Ai fini del presente titolo, si intende per:
a) agenzia per le imprese: il soggetto privato, accreditato
ai sensi dell'articolo 38, comma 4, del decreto-legge 25 giugno
2008, n. 112 (Disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria), convertito, con
modificazioni, dalla legge 6 agosto 2008, n. 133, che svolge le
funzioni di cui all'articolo 38, comma 3, lettera c), del d.l.
112/2008;
b) amministrazioni pubbliche: gli enti pubblici territoriali,
gli altri enti pubblici non economici, gli organismi di diritto
pubblico, le amministrazioni dello Stato;
c) attività produttive: tutte le attività finalizzate alla
produzione di beni e di servizi, ivi incluse le attività agricole,
commerciali ed artigiane, le attività turistiche ed alberghiere, i
servizi resi dalle banche e dagli intermediari finanziari e i
servizi di telecomunicazione;
d) impianti produttivi: i fabbricati, gli impianti e altri
luoghi in cui si svolgono tutte o parte delle fasi di produzione di
beni e servizi;
e) registro delle imprese: il registro di cui all'articolo 8
della legge 29 dicembre 1993, n. 580 (Riordinamento delle camere di
commercio, industria, artigianato e agricoltura), istituito presso
la Camera valdostana delle imprese e delle professioni - Chambre
valdôtaine des entreprises et des activités libérales, di seguito
denominata Chambre, e tenuto dall'ufficio competente in conformità
agli articoli 2188 e successivi del codice civile;
f) comunicazione unica, di seguito denominata ComUnica:
l'istituto di cui all'articolo 9 del decreto-legge 31 gennaio 2007,
n. 7 (Misure urgenti per la tutela dei consumatori, la promozione
della concorrenza, lo sviluppo di attività economiche, la nascita
di nuove imprese, la valorizzazione dell'istruzione
tecnico-professionale e la rottamazione di autoveicoli),
convertito, con modificazioni, dalla legge 2 aprile 2007, n.
40;
g) SCIA: la segnalazione certificata di inizio attività di
cui all'articolo 22 della legge regionale 6 agosto 2007, n. 19
(Nuove disposizioni in materia di procedimento amministrativo e di
diritto di accesso ai documenti amministrativi), come sostituito
dalla presente legge;
h) sportello unico per le attività produttive e per le
prestazioni di servizi, di seguito denominato sportello unico: la
struttura organizzativa pubblica che costituisce l'unico punto di
accesso per il richiedente in relazione a tutti i procedimenti
riguardanti la sua attività produttiva e che fornisce una risposta
unica e tempestiva in luogo degli altri uffici comunali e di tutte
le amministrazioni pubbliche coinvolte nel procedimento, ivi
comprese quelle preposte alla tutela ambientale,
paesaggistico-territoriale, del patrimonio storico-artistico o alla
tutela della salute e della pubblica incolumità.
CAPO II
SPORTELLO UNICO
Articolo 3
(Funzioni dello sportello unico ed ambito di
applicazione)
1. Lo sportello unico costituisce l'unico soggetto pubblico
di riferimento territoriale in relazione a tutti i procedimenti di
competenza delle amministrazioni pubbliche riguardanti le attività
produttive, fatte salve le competenze della Chambre, in riferimento
alle procedure connesse alla ComUnica, e delle agenzie per le
imprese.
2. Lo sportello unico esercita le funzioni amministrative
relative ai procedimenti amministrativi di cui al comma 1 e
concernenti:
a) la realizzazione, la ristrutturazione, l'ampliamento, la
cessazione, la riattivazione e la riconversione delle attività
produttive, la localizzazione, la rilocalizzazione e l'avvio di
impianti produttivi di beni e di servizi, nonché l'esecuzione delle
opere di rilevanza urbanistico-edilizia relative agli immobili
adibiti ad uso di impresa;
b) l'avvio e lo svolgimento delle attività di servizi
rientranti nel campo di applicazione della direttiva
servizi;
c) le funzioni di cui all'articolo 4, comma 2, della legge
regionale 4 novembre 2005, n. 25 (Disciplina per l'installazione,
la localizzazione e l'esercizio di stazioni radioelettriche e di
strutture di radiotelecomunicazioni. Modificazioni alla legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e abrogazione
della legge regionale 21 agosto 2000, n. 31);
d) le funzioni di cui all'articolo 5 del decreto del
Presidente della Repubblica 6 giugno 2001, n. 380 (Testo unico
delle disposizioni legislative e regolamentari in materia edilizia.
(Testo A)), in riferimento alle attività di cui alle lettere a), b)
e c) del presente comma e in conformità alla normativa regionale
vigente in materia di edilizia;
e) i procedimenti sanzionatori relativi agli endoprocedimenti
finalizzati al rilascio di nulla osta, pareri o atti di consenso di
competenza comunale.
3. La Giunta regionale, sentito il Consiglio permanente degli
enti locali (CPEL), può individuare con propria deliberazione
ulteriori procedimenti amministrativi di competenza dello sportello
unico.
4. Sono esclusi dal campo di applicazione del presente titolo
le procedure di valutazione ambientale strategica (VAS) e di
valutazione di impatto ambientale (VIA) di cui al titolo I della
legge regionale 26 maggio 2009, n. 12 (Legge comunitaria 2009), gli
impianti e le infrastrutture energetiche, le attività connesse
all'impiego di sorgenti di radiazioni ionizzanti e di materie
radioattive, gli impianti nucleari e di smaltimento di rifiuti
radioattivi, le attività di prospezione, ricerca e coltivazione di
idrocarburi nonché le infrastrutture strategiche e gli insediamenti
produttivi di cui agli articoli 161 e seguenti del decreto
legislativo 12 aprile 2006, n. 163 (Codice dei contratti pubblici
relativi a lavori, servizi e forniture in attuazione delle
direttive 2004/17/CE e 2004/18/CE).
Articolo 4
(Titolarità delle funzioni e gestione dello sportello
unico)
1. Le funzioni amministrative di cui all'articolo 3 sono
attribuite ai Comuni, i quali le possono esercitare in forma
singola o associata attraverso le forme di collaborazione di cui
alla parte IV, titolo I, della legge regionale 7 dicembre 1998, n.
54 (Sistema delle autonomie in Valle d'Aosta).
2. I Comuni, secondo le regole organizzative previste dai
singoli ordinamenti o dalle convenzioni sottoscritte in caso di
gestione in forma associata, definiscono la struttura organizzativa
dello sportello unico e provvedono a nominarne il
responsabile.
3. Il responsabile dello sportello unico è responsabile dei
procedimenti di cui all'articolo 3 e referente per l'esercizio del
diritto di accesso agli atti e documenti detenuti dallo sportello
unico, anche se provenienti da altre amministrazioni pubbliche.
Resta ferma la responsabilità delle amministrazioni pubbliche per
altri atti, comunque connessi o presupposti, diversi da quelli
detenuti dallo sportello unico.
4. Ai fini di cui al presente articolo, la Regione concede
finanziamenti agli enti locali mediante risorse derivanti da
trasferimenti con vincolo settoriale di destinazione di cui al
titolo V della legge regionale 20 novembre 1995, n. 48 (Interventi
regionali in materia di finanza locale), secondo i criteri e le
modalità stabiliti con deliberazione della Giunta regionale,
adottata previo parere del Consiglio permanente degli enti
locali.
Articolo 5
(Organizzazione dello sportello unico e rapporti fra le
amministrazioni pubbliche)
1. In relazione ai procedimenti di cui all'articolo 3, le
domande, le dichiarazioni, le segnalazioni, le comunicazioni e i
relativi elaborati tecnici e allegati sono predisposti in formato
elettronico e presentati, con modalità telematica, allo sportello
unico competente per il territorio in cui si svolge l'attività o è
situato l'impianto produttivo.
2. Lo sportello unico provvede all'inoltro telematico della
documentazione alle altre amministrazioni pubbliche coinvolte nel
procedimento.
3. Le amministrazioni pubbliche coinvolte nel
procedimento:
a) sono tenute ad individuare il responsabile dei singoli
endoprocedimenti, svolgendo l'attività istruttoria di loro
competenza;
b) non possono rilasciare direttamente al richiedente atti
autorizzatori, nulla osta, pareri o atti di consenso, anche a
contenuto negativo, comunque denominati;
c) sono tenute a trasmettere allo sportello unico tutte le
domande, le segnalazioni, gli atti e la documentazione ad esse
eventualmente presentati;
d) adottano, gradualmente e sino alla completa attivazione
del sistema informativo dello sportello unico di cui all'articolo
6, nei rapporti con lo sportello unico, modalità telematiche di
ricezione e di trasmissione degli atti autorizzatori, nulla osta,
pareri o atti di consenso, anche a contenuto negativo, comunque
denominati.
4. Le comunicazioni al richiedente sono trasmesse, in formato
elettronico, esclusivamente dallo sportello unico.
5. In ogni caso, è garantito al richiedente l'accesso diretto
agli uffici delle amministrazioni pubbliche coinvolte nel
procedimento per l'acquisizione di ogni informazione sul
procedimento finalizzato all'avvio e all'esercizio dell'attività
produttiva.
6. Nelle more della completa attivazione del sistema
informativo dello sportello unico di cui all'articolo 6, al fine di
garantire l'avvio graduale del medesimo e di favorire la graduale
alfabetizzazione informatica dei cittadini, su richiesta
dell'interessato, la documentazione di cui al comma 1 e le
comunicazioni di cui al comma 4 possono essere presentate o
ricevute con modalità cartacee.
Articolo 6
(Sistema informativo dello sportello unico)
1. In attuazione dei principi di cui agli articoli 7 e 8
della direttiva servizi e in conformità alle regole tecniche per la
comunicazione e il trasferimento dei dati definite dalla normativa
statale vigente, la Regione, al fine di garantire una gestione
coordinata e omogenea e di conseguire un'economia di spesa,
realizza e gestisce direttamente il sistema informativo dello
sportello unico, mediante risorse derivanti da trasferimenti con
vincolo settoriale di destinazione di cui al titolo V della l.r.
48/1995.
2. Il sistema informativo è costituito da:
a) una banca dati per l'informazione alle imprese e ai
prestatori di servizi, accessibile da chiunque in via telematica
attraverso un portale, finalizzata alla raccolta e alla diffusione
delle informazioni concernenti gli adempimenti necessari per
l'attivazione dei procedimenti di autorizzazione di competenza
dello sportello unico;
b) un archivio informatico, accessibile da chiunque in via
telematica attraverso un portale, contenente gli strumenti
normativi, regolamentari e di programmazione, nonché di
pianificazione territoriale e urbanistica regionali e
comunali;
c) uno o più strumenti applicativi finalizzati a supportare
lo svolgimento in via telematica dei procedimenti relativi
all'avvio e all'esercizio di attività produttive e di prestazione
di servizi nel territorio regionale.
Articolo 7
(Altri compiti dello sportello unico)
1. Oltre a quanto previsto dall'articolo 3, lo sportello
unico svolge i seguenti compiti:
a) assicura l'accesso gratuito alla banca dati e all'archivio
informatico di cui all'articolo 6, comma 2, lettere a) e
b);
b) gestisce, all'interno del sistema informativo di cui
all'articolo 6, l'archivio informatico contenente i dati
concernenti le segnalazioni e le istanze presentate e lo stato del
loro iter procedurale, garantendo ai soggetti interessati l'accesso
in via telematica;
c) fornisce assistenza, per quanto di competenza, alle
imprese e ai prestatori di servizi per tutto quanto attiene
all'avvio ed all'esercizio delle loro attività nel territorio
regionale.
Articolo 8
(Strumenti per l'esercizio coordinato delle funzioni)
1. Al fine di coordinare le funzioni di cui all'articolo 3, è
istituito, presso il CPEL, un Comitato di indirizzo e
coordinamento, composto da almeno un rappresentante designato da
ogni amministrazione pubblica coinvolta nei procedimenti di cui
all'articolo 3. Per gli enti locali è designato un unico
rappresentante dal CPEL, che assicura le funzioni di segreteria del
Comitato.
2. Ai sensi dell'articolo 9, comma 2, lettera b), della legge
regionale 23 luglio 2010, n. 22 (Nuova disciplina
dell'organizzazione dell'Amministrazione regionale e degli enti del
comparto unico della Valle d'Aosta. Abrogazione della legge
regionale 23 ottobre 1995, n. 45, e di altre leggi in materia di
personale), il Segretario generale della Regione coordina le
strutture regionali coinvolte nei procedimenti di cui all'articolo
3, al fine di assicurare la cooperazione organizzativa e gestionale
delle strutture medesime rispetto al sistema dello sportello
unico.
3. Al CPEL sono attributi i seguenti compiti di coordinamento
operativo delle attività delle strutture di sportello
unico:
a) la proposta, la verifica e il controllo dei risultati
dell'attività svolta dalle strutture di sportello unico e l'analisi
dei relativi costi di funzionamento;
b) la verifica dell'osservanza dei termini e degli
adempimenti procedimentali relativi all'esercizio da parte delle
strutture di sportello unico delle proprie funzioni;
c) la formazione e l'aggiornamento del personale;
d) l'assistenza alle strutture di sportello unico e la
diffusione, tramite il sistema informativo di cui all'articolo 6,
di ogni informazione utile alle loro attività.
4. Per lo svolgimento dei compiti di cui al comma 3, il CPEL
può avvalersi del personale del consorzio degli enti locali della
Valle d'Aosta (CELVA) o di altri enti pubblici o privati.
CAPO III
PROCEDIMENTI AUTORIZZATORI
Articolo 9
(Procedimento automatizzato)
1. Nei casi in cui i procedimenti amministrativi di cui
all'articolo 3 siano soggetti a SCIA, la segnalazione è presentata
allo sportello unico.
2. La SCIA, nei casi in cui sia contestuale alla ComUnica, è
presentata alla Chambre, presso il registro delle imprese, che la
trasmette immediatamente, con modalità telematiche, allo sportello
unico, il quale rilascia ricevuta con modalità ed effetti
equivalenti a quelli di cui ai commi 4 e 5.
3. La SCIA è corredata di tutte le dichiarazioni, le
attestazioni, le asseverazioni e gli elaborati tecnici di cui
all'articolo 22, comma 1, della l.r. 19/2007.
4. Lo sportello unico verifica la completezza formale della
SCIA e dei relativi allegati e, in caso di verifica positiva,
rilascia ricevuta e trasmette la segnalazione e i relativi allegati
alle amministrazioni pubbliche coinvolte nel procedimento.
5. A seguito del rilascio della ricevuta, le attività e gli
interventi oggetto della SCIA possono essere iniziati
immediatamente, senza necessità di ulteriori comunicazioni di
inizio attività o inizio lavori.
6. Lo sportello unico, anche su richiesta delle
amministrazioni pubbliche coinvolte nel procedimento, trasmette al
soggetto interessato l'eventuale richiesta di integrazione degli
atti o dei documenti necessari ai fini istruttori. Qualora gli atti
integrativi richiesti non pervengano nei trenta giorni successivi
alla richiesta, lo sportello unico comunica al soggetto interessato
il provvedimento di divieto di prosecuzione dell'attività.
7. Nei procedimenti di cui al presente articolo si applica
l'articolo 22, commi 2 e 3, della l.r. 19/2007.
8. È fatta salva la facoltà dell'interessato di chiedere il
rilascio di un provvedimento espresso da parte dello sportello
unico per l'avvio e l'esercizio di attività produttive, ancorché
soggette a SCIA. In tal caso, si applicano le disposizioni di cui
all'articolo 10 e la violazione delle discipline di settore
comporta l'applicazione delle sanzioni previste in caso di
SCIA.
9. Le disposizioni di cui al presente articolo si applicano
anche nei casi di interventi edilizi, correlati ai procedimenti
amministrativi di cui all'articolo 3, soggetti al titolo
abilitativo di cui all'articolo 61 della legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta).
Articolo 10
(Procedimento ordinario)
1. Al di fuori dei casi di cui all'articolo 9, la domanda di
avvio del procedimento, unitamente alla documentazione necessaria
ai fini istruttori, è presentata allo sportello unico che trasmette
alle amministrazioni pubbliche coinvolte nel procedimento la
documentazione necessaria per il rilascio dei pareri di loro
competenza, da comunicarsi entro il termine previsto dalle
normative di settore. Acquisiti i predetti pareri, lo sportello
unico adotta, entro i successivi trenta giorni, il provvedimento
conclusivo.
2. Decorso il termine previsto per le amministrazioni
pubbliche per pronunciarsi sulle questioni di loro competenza, lo
sportello unico conclude in ogni caso il procedimento prescindendo
dal loro avviso; in tal caso, salvo l'ipotesi di omessa richiesta
dell'avviso, il responsabile del procedimento non può essere
chiamato a rispondere degli eventuali danni derivanti dalla mancata
emissione degli avvisi medesimi.
3. Entro trenta giorni dal ricevimento della domanda, lo
sportello unico, qualora, anche su richiesta delle amministrazioni
pubbliche coinvolte nel procedimento, rilevi l'incompletezza della
documentazione presentata, provvede a richiedere al soggetto
interessato l'integrazione degli atti o dei documenti necessari ai
fini istruttori. Qualora gli atti integrativi richiesti non
pervengano nei trenta giorni successivi alla richiesta, il
procedimento è concluso e l'autorizzazione si intende
negata.
4. Entro trenta giorni dalla presentazione della
documentazione completa, lo sportello unico adotta il provvedimento
conclusivo.
5. Qualora sia necessario acquisire atti autorizzatori, nulla
osta, pareri o atti di assenso comunque denominati di competenza di
diverse amministrazioni, il responsabile dello sportello unico può
indire una conferenza di servizi, secondo quanto previsto dal capo
VI, sezione II, della l.r. 19/2007. La conferenza di servizi è
indetta dal responsabile dello sportello unico anche su istanza del
soggetto interessato. La conferenza di servizi è sempre indetta nel
caso in cui i procedimenti necessari per acquisire gli atti di cui
al primo periodo abbiano una durata superiore a novanta giorni
ovvero nei casi previsti dalle discipline di settore.
6. Il provvedimento conclusivo del procedimento è, ad ogni
effetto, titolo unico per la realizzazione dell'intervento e per lo
svolgimento delle attività richieste.
Articolo 11
(Agenzia per le imprese)
1. Nei casi di cui agli articoli 9 e 10, il soggetto
interessato può avvalersi dell'agenzia per le imprese. In tali
casi, si applicano gli articoli 6 e 7, comma 5, del decreto del
Presidente della Repubblica 7 settembre 2010, n. 160 (Regolamento
per la semplificazione ed il riordino della disciplina sullo
sportello unico per le attività produttive, ai sensi dell'articolo
38, comma 3, del decreto-legge 25 giugno 2008, n. 112, convertito,
con modificazioni, dalla legge 6 agosto 2008, n. 133).
CAPO IV
DISPOSIZIONI COMUNI
Articolo 12
(Chiarimenti tecnici)
1. Qualora occorrano chiarimenti circa il rispetto delle
normative tecniche e la localizzazione dell'impianto produttivo, il
responsabile dello sportello unico, anche su richiesta
dell'interessato o delle amministrazioni pubbliche interessate o di
soggetti portatori di interessi pubblici o privati, individuali o
collettivi, o di soggetti portatori di interessi diffusi costituiti
in associazioni o comitati che vi abbiano interesse, entro dieci
giorni dalla richiesta di chiarimenti, convoca, anche in via
telematica dandone pubblico avviso nel sistema informativo di cui
all'articolo 6, una riunione, di cui è redatto apposito verbale,
fra i soggetti interessati e le amministrazioni pubbliche
interessate, ai sensi dell'articolo 17 della l.r. 19/2007.
2. La convocazione della riunione non comporta l'interruzione
dell'attività eventualmente avviata ai sensi del presente
titolo.
Articolo 13
(Chiusura dei lavori)
1. Nel caso di esecuzione di lavori, il soggetto interessato
comunica allo sportello unico l'inizio e l'ultimazione dei medesimi
trasmettendo, tra l'altro, le dichiarazioni e i certificati
richiesti dalla normativa vigente attestanti, in particolare, la
conformità dell'opera al progetto presentato.
2. La trasmissione allo sportello unico della documentazione
di cui al comma 1 consente l'immediato esercizio
dell'attività.
3. Lo sportello unico provvede alla trasmissione della
documentazione di cui al comma 1 alle amministrazioni pubbliche e
alle strutture competenti per le opportune verifiche da effettuarsi
entro i successivi novanta giorni.
4. Nel caso in cui dalla certificazione non risulti la
conformità dell'opera al progetto ovvero la sua rispondenza a
quanto disposto dalla normativa vigente, fatti salvi i casi di mero
errore od omissione materiale, lo sportello unico, anche su
richiesta delle amministrazioni pubbliche e alle strutture
competenti, adotta i provvedimenti necessari assicurando
l'irrogazione delle sanzioni previste dalla legge, ivi compresa la
riduzione in pristino a spese dell'impresa dandone contestuale
comunicazione all'interessato entro e non oltre quindici giorni dal
ricevimento della comunicazione di cui al comma 1; l'intervento di
riduzione in pristino può essere realizzato a cura e spese della
stessa impresa.
CAPO V
DISPOSIZIONI FINALI
Articolo 14
(Abrogazioni)
1. Sono abrogati:
a) la legge regionale 9 aprile 2003, n. 11;
b) l'articolo 9 della legge regionale 15 aprile 2008, n.
9;
c) l'articolo 10 della legge regionale 10 dicembre 2008, n.
29;
d) l'articolo 30, comma 1, lettera b) della l.r.
12/2009.
Articolo 15
(Disposizioni transitorie)
1. Le disposizioni di cui alla l.r. 11/2003 si applicano ai
procedimenti già avviati ma non ancora conclusi alla data di
entrata in vigore della presente legge.
2. I procedimenti di cui all'articolo 3 già avviati da altre
amministrazioni pubbliche alla data di entrata in vigore della
presente legge sono conclusi dall'amministrazione pubblica
originariamente procedente.
3. Le disposizioni di cui all'articolo 10 si applicano a far
data dal 30 settembre 2011. Fino alla scadenza del predetto
termine, per i procedimenti di cui all'articolo 10 continua ad
applicarsi la l.r. 11/2003.
4. Per l'anno 2011 la Regione, in deroga a quanto disposto
dalla l.r. 48/1995, concorre al finanziamento del presente
titolo.
Articolo 16
(Disposizioni finanziarie)
1. L'onere complessivo derivante dall'applicazione del
presente titolo è determinato in annui euro 1.103.000 a decorrere
dall'anno 2011.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013:
a) per l'anno 2011 nelle unità previsionali di base 1.4.2.10
(Trasferimenti correnti con vincolo di destinazione agli enti
locali), 1.11.1.10. (Interventi a sostegno dello sviluppo
economico) e 1.13.5.20 (Progetti e sperimentazioni in ambito
informatico e telematico - Parte investimento);
b) a decorrere dall'anno 2012 nell'unità previsionale di base
1.4.2.10 (Trasferimenti correnti con vincolo di destinazione agli
enti locali) e 1.4.2.20 (Trasferimenti per spese d'investimento con
vincolo di destinazione agli enti locali).
3. Al finanziamento dell'onere di cui al comma 1 si
provvede:
a) per l'anno 2011 mediante l'utilizzo degli stanziamenti
iscritti nello stesso bilancio:
1) per euro 753.000 nell'UPB 1.4.2.10;
2) per euro 350.000 nell'UPB 1.11.1.10;
b) per gli anni 2012 e 2013 mediante i trasferimenti
finanziari con vincolo settoriale di destinazione nell'ambito degli
interventi regionali in materia di finanza locale determinati a
decorrere dall'anno 2012, ai sensi dell'articolo 25 della legge
regionale 20 novembre 1995, n. 48 (Interventi regionali in materia
di finanza locale).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
TITOLO II
MODIFICAZIONI DI LEGGI REGIONALI
CAPO I
MODIFICAZIONI ALLA LEGGE REGIONALE 6 AGOSTO 2007, N. 19
(NUOVE DISPOSIZIONI IN MATERIA DI PROCEDIMENTO AMMINISTRATIVO E DI
DIRITTO DI ACCESSO AI DOCUMENTI AMMINISTRATIVI)
Articolo 17
(Modificazioni all'articolo 3)
1. Il secondo e terzo periodo del comma 3 dell'articolo 3
della legge regionale 6 agosto 2007, n. 19 (Nuove disposizioni in
materia di procedimento amministrativo e di diritto di accesso ai
documenti amministrativi), sono sostituiti dai seguenti: "I
termini, individuati sulla base di criteri che ne garantiscano la
sostenibilità tanto con riguardo agli aspetti organizzativi quanto
in rapporto alla natura degli interessi pubblici o privati
coinvolti e alla complessità del procedimento, non possono comunque
superare i centottanta giorni. Le relative deliberazioni sono
pubblicate nel Bollettino ufficiale e nel sito istituzionale della
Regione.".
2. Al comma 5 dell'articolo 3 della l.r. 19/2007, è aggiunto,
in fine, il seguente periodo: "Nel caso di provvedimenti
amministrativi a contenuto sfavorevole, alla comunicazione si
provvede mediante consegna diretta all'interessato, con lettera
raccomandata con avviso di ricevimento o mediante posta elettronica
certificata.".
3. Dopo il comma 5 dell'articolo 3 della l.r. 19/2007, come
modificato dal comma 2, è aggiunto il seguente:
"5bis. La mancata adozione del provvedimento nei termini
costituisce elemento di valutazione della responsabilità
dirigenziale.".
Articolo 18
(Modificazione all'articolo 4)
1. Al comma 1 dell'articolo 4 della l.r. 19/2007, le parole:
"o a mezzo fax" sono sostituite dalle seguenti: ", a mezzo fax o
mediante posta elettronica certificata".
Articolo 19
(Modificazioni all'articolo 5)
1. La lettera a) del comma 1 dell'articolo 5 della l.r.
19/2007 è sostituita dalla seguente:
"a) in pendenza dell'acquisizione delle valutazioni tecniche
di cui all'articolo 20, comma 3;".
2. Alla lettera b) del comma 1 dell'articolo 5 della l.r.
19/2007, dopo le parole: "per una sola volta," sono inserite le
seguenti: "e per un periodo non superiore a trenta
giorni,".
3. Alla lettera c) del comma 1 dell'articolo 5 della l.r.
19/2007, dopo le parole: "per una sola volta," sono inserite le
seguenti: "e per un periodo non superiore a trenta
giorni,".
4. Al comma 2 dell'articolo 5 della l.r. 19/2007, le parole:
"pareri facoltativi di cui all'articolo 20, comma 2" sono
sostituite dalle seguenti: "pareri di cui all'articolo 20, commi 1
e 2".
Articolo 20
(Modificazioni all'articolo 7)
1. Al comma 1 dell'articolo 7 della l.r. 19/2007, le parole:
"ai sensi degli articoli 8 e 63, comma 2, della legge regionale 23
ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale)" sono sostituite dalle seguenti:
"ai sensi degli articoli 6 e 14 della legge regionale 23 luglio
2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale)".
2. Al comma 2 dell'articolo 7 della l.r. 19/2007, dopo le
parole: "Bollettino ufficiale" sono inserite le seguenti: "e nel
sito istituzionale".
Articolo 21
(Modificazione all'articolo 9)
1. Alla lettera c) del comma 1 dell'articolo 9 della l.r.
19/2007, sono aggiunte, in fine, le seguenti parole: ", redigendo,
all'esito dell'ascolto, apposito verbale da conservare agli atti
del procedimento".
Articolo 22
(Modificazione all'articolo 13)
1. Al comma 3 dell'articolo 13 della l.r. 19/2007, le parole:
"sul sito Internet della Regione" sono sostituite dalle seguenti:
"nel proprio sito istituzionale".
Articolo 23
(Modificazione all'articolo 16)
1. Al comma 2 dell'articolo 16 della l.r. 19/2007, le parole:
", o con altre modalità la cui attuazione sia attestata per
iscritto dal responsabile del procedimento," sono sostituite dalle
seguenti: "o con modalità telematiche".
Articolo 24
(Modificazioni all'articolo 20)
1. Dopo il comma 2 dell'articolo 20 della l.r. 19/2007, è
inserito il seguente:
"2bis. Salvo il caso di omessa richiesta dei pareri di cui ai
commi 1 e 2, il responsabile del procedimento non può essere
chiamato a rispondere degli eventuali danni derivanti dalla mancata
espressione dei pareri di cui ai medesimi commi.".
2. L'ultimo periodo del comma 3 dell'articolo 20 della l.r.
19/2007 è soppresso.
Articolo 25
(Sostituzione della rubrica della sezione I del capo
VI)
1. La rubrica della sezione I del capo VI della l.r. 19/2007
è sostituita dalla seguente: "SEGNALAZIONE CERTIFICATA DI INIZIO
ATTIVITÀ E SILENZIO ASSENSO".
Articolo 26
(Sostituzione dell'articolo 22)
1. L'articolo 22 della l.r. 19/2007 è sostituito dal
seguente:
"Articolo 22
(Segnalazione certificata di inizio attività)
1. In tutti i casi in cui l'esercizio di un'attività è
subordinato ad autorizzazione, a licenza, ad abilitazione, a nulla
osta, a permesso o ad altri atti di consenso comunque denominati,
comprese le domande per le iscrizioni in albi o ruoli richieste per
l'esercizio di attività imprenditoriali, commerciali o artigianali,
il cui rilascio dipende esclusivamente dall'accertamento dei
presupposti e dei requisiti richiesti dalla legge o da atti
amministrativi a contenuto generale e per il quale non è previsto
alcun limite o contingente complessivo per il rilascio degli atti
stessi, l'atto di consenso è sostituito da una segnalazione
certificata di inizio attività (SCIA) dell'interessato
all'amministrazione competente, con la sola esclusione di quelli
rilasciati, ai sensi della normativa vigente, in materia di tutela
ambientale, paesaggistico-territoriale, del patrimonio culturale,
della salute o della pubblica incolumità. La SCIA è corredata di
dichiarazioni sostitutive di certificazione o di atto di notorietà,
attestanti l'esistenza dei presupposti e dei requisiti di legge,
nonché delle attestazioni e asseverazioni di tecnici abilitati,
ovvero delle dichiarazioni di conformità da parte dell'agenzia per
le imprese di cui all'articolo 2, comma 1, lettera a), della legge
comunitaria regionale 2011 relative alla sussistenza dei requisiti
e dei presupposti di cui al primo periodo; tali attestazioni e
asseverazioni sono corredate degli elaborati tecnici necessari per
consentire le verifiche di competenza dell'amministrazione. Nei
casi in cui la legge preveda l'acquisizione di pareri di organi o
enti appositi, ovvero l'esecuzione di verifiche preventive, essi
sono comunque sostituiti dalle autocertificazioni, attestazioni e
asseverazioni o certificazioni di cui al presente comma, salve le
verifiche successive degli organi e delle amministrazioni
competenti.
2. Nei casi di cui al comma 1 spetta all'amministrazione
competente, entro e non oltre sessanta giorni dal ricevimento della
SCIA, verificare d'ufficio la sussistenza dei presupposti e dei
requisiti di legge richiesti e disporre, se del caso, con
provvedimento motivato da comunicare all'interessato entro il
medesimo termine, il divieto di prosecuzione dell'attività e la
rimozione dei suoi effetti, salvo che l'interessato provveda, ove
ciò sia possibile, a conformare alla normativa vigente detta
attività e i suoi effetti entro il termine prefissatogli, comunque
non inferiore a trenta giorni. È fatto salvo il potere
dell'amministrazione competente di assumere determinazioni in via
di autotutela ai sensi degli articoli 21quinquies e 21nonies della
legge 7 agosto 1990, n. 241 (Nuove norme in materia di procedimento
amministrativo e di diritto di accesso ai documenti
amministrativi). In caso di dichiarazioni sostitutive di
certificazione e di atto di notorietà false o mendaci,
l'amministrazione, ferma restando l'applicazione delle sanzioni
penali previste dalla normativa vigente in materia, può sempre e in
ogni tempo adottare i provvedimenti di cui al primo
periodo.
3. Decorso il termine per l'adozione dei provvedimenti di cui
al primo periodo del comma 2, all'amministrazione è consentito
intervenire solo in presenza del pericolo di un danno per il
patrimonio artistico e culturale, per l'ambiente, per la salute e
per la sicurezza pubblica e previo motivato accertamento
dell'impossibilità di tutelare tali interessi mediante
conformazione dell'attività dei privati alla normativa
vigente.
4. L'attività oggetto della SCIA può essere iniziata dalla
data della presentazione della segnalazione all'amministrazione
competente.".
Articolo 27
(Modificazioni all'articolo 23bis)
1. Al comma 1 dell'articolo 23bis della l.r. 19/2007, le
parole: "Con la dichiarazione" sono sostituite dalle seguenti: "Con
la SCIA".
2. Dopo il comma 2 dell'articolo 23bis della l.r. 19/2007, è
aggiunto il seguente:
"2bis. Restano ferme le attribuzioni di vigilanza,
prevenzione e controllo sulle attività soggette ad atti di assenso
da parte di pubbliche amministrazioni previste da leggi vigenti,
anche nel caso in cui sia stato dato inizio all'attività ai sensi
degli articoli 22 e 23.".
Articolo 28
(Modificazioni all'articolo 24)
1. Al comma 3 dell'articolo 24 della l.r. 19/2007, le parole:
"L'Amministrazione indice, di regola," sono sostituite dalle
seguenti: "L'Amministrazione può indire".
2. Al secondo periodo del comma 4 dell'articolo 24 della l.r.
19/2007, sono aggiunte, in fine, le seguenti parole: "ovvero nei
casi in cui è consentito all'Amministrazione procedente di
provvedere direttamente in assenza delle determinazioni delle
strutture o amministrazioni competenti".
3. Dopo il comma 5 dell'articolo 24 della l.r. 19/2007, è
aggiunto il seguente:
"5bis. La conferenza di servizi può svolgersi anche tramite
sistemi di videoconferenza.".
Articolo 29
(Modificazioni all'articolo 25)
1. Al comma 2 dell'articolo 25 della l.r. 19/2007, dopo le
parole: "in forma scritta" sono aggiunte le seguenti: "o per via
telematica".
2. Al comma 6 dell'articolo 25 della l.r. 19/2007, è
aggiunto, in fine, il seguente periodo: "Decorso inutilmente tale
termine, si provvede ai sensi dell'articolo 26, comma 1.".
Articolo 30
(Modificazione all'articolo 26)
1. Al comma 2 dell'articolo 26 della l.r. 19/2007, le parole:
"Si considera acquisito" sono sostituite dalle seguenti: "Con
esclusione dei provvedimenti in materia di valutazione ambientale
strategica (VAS), di valutazione di impatto ambientale (VIA) e di
autorizzazione integrata ambientale (AIA), si considera
acquisito".
Articolo 31
(Modificazione all'articolo 41)
1. La lettera e) del comma 1 dell'articolo 41 della l.r.
19/2007 è soppressa.
Articolo 32
(Disposizione di coordinamento)
1. Fatta salva la normativa regionale vigente in materia di
edilizia, dalla data di entrata in vigore della presente legge le
espressioni: "dichiarazione di inizio attività" e "DIA", ovunque
ricorrano nelle leggi o nei regolamenti regionali, sono sostituite
rispettivamente dalle seguenti: "segnalazione certificata di inizio
attività" e "SCIA" e la disciplina di cui all'articolo 22 della
l.r. 19/2007, come modificato dall'articolo 26 della presente
legge, sostituisce, dalla medesima data, quella relativa alla
dichiarazione di inizio attività recata da ogni normativa
regionale.
CAPO II
MODIFICAZIONI ALLA LEGGE REGIONALE 17 GENNAIO 2008, N. 1
(NUOVA DISCIPLINA DELLE QUOTE LATTE)
Articolo 33
(Modificazioni all'articolo 22)
1. Il comma 1 dell'articolo 22 della legge regionale 17
gennaio 2008, n. 1 (Nuova disciplina delle quote latte), è
sostituito dal seguente:
"1. Il produttore che nel corso dell'ultima campagna lattiera
non abbia utilizzato per almeno l'85 per cento il proprio
quantitativo individuale di riferimento, separatamente per le
consegne e le vendite dirette, decade dalla titolarità della quota
non utilizzata.".
2. Dopo il comma 1 dell'articolo 22 della l.r. 1/2008, come
sostituito dal comma 1, è inserito il seguente:
"1bis. La decadenza di cui al comma 1 non si determina nei
casi di forza maggiore di cui al comma 7 o in altri casi
debitamente giustificati, riconosciuti con atti delle autorità
amministrative competenti, che compromettano temporaneamente la
capacità produttiva dei produttori.".
Presidente
- La parola al relatore, Consigliere
Caveri.
Caveri (UV)
- Torniamo in maniera assai prosaica alle
problematiche concrete, vale a dire alla capacità che la nostra
Regione può avere di recepire quella che è definita la "fase
discendente" del diritto comunitario, ovvero guardare l'insieme
delle normative che si sviluppano in Europa e vedere cosa nella
cosiddetta "legge comunitaria" debba essere concretizzato nel
nostro ordinamento interno. Parlo a nome anche del Consigliere
Prola, che in III Commissione si è occupato della questione delle
quote latte e che, molto più diligentemente di me, ha consegnato
una relazione scritta dove vengono riassunte le ragioni per le
quali una parte della normativa è dedicata ad un rinnovamento in
positivo della normativa vigente in materia di quote latte. Se
leggete la pagina scritta dal Consigliere Prola, vedete le ragioni
che ci portano a questa modificazione. Prima di entrare brevemente
nel merito della proposta avanzata dal Governo regionale, vorrei
dire quanto già detto in commissione. Credo che dobbiamo
ringraziare il Governo regionale del lavoro svolto, della
presentazione di questa normativa, al di là delle posizioni che
ciascuno legittimamente avrà.
Resta un problema di fondo, che credo sia un problema culturale
che non riguarda solo noi eletti, ma l'insieme della dirigenza e
della burocrazia regionale. Questo è uno strumento relativamente
giovane, perché la legge comunitaria nasce con una legge regionale
del 2006, possiamo immaginare di essere ancora in una fase di
assestamento, quindi è vero che ci sono alcuni settori
dell'Amministrazione che forse non sono ancora abbastanza reattivi
nel valutare l'insieme delle direttive comunitarie che potremmo
recepire in proprio. Questo è un problema che pongo all'attenzione
del Consiglio: il Consigliere Zucchi - avendo partecipato come
Presidente della I Commissione alla riunione a Roma, organizzata
dai Presidenti dei Consigli - sa che si è parlato di entrambe le
cose; del processo ascendente abbiamo già detto con il maggior
coinvolgimento dei Consigli regionali, ma anche nella fase
discendente credo ci debba essere un ruolo di confronto da parte
nostra con il Governo regionale, perché effettivamente la
legislazione non è solo nelle mani dell'Esecutivo, bensì anche
nelle mani nostre come piccolo Legislativo.
Probabilmente, in vista della comunitaria, sarà bene il prossimo
anno avere un momento di confronto che ci consenta di vedere se, al
di là delle norme che anche quest'anno vengono inserite nella
comunitaria, ci possono essere degli elementi che possono essere,
in parte, tratti dalla legge comunitaria dello Stato e, in parte,
dall'insieme di normazione che l'Unione europea fa. In questo caso,
riferendomi al testo e dato per scontata la parte concernente le
quote latte che è stata riferita nel testo scritto dal collega
Prola, vorrei dire che i termini fondamentali di queste
disposizioni riguardano lo sportello unico, rifacendosi alle
modifiche sulla direttiva dei servizi, nota come "direttiva
Bolkenstein", concernente principi di semplificazione e di maggiore
liberalizzazione, che riguarda il funzionamento dello sportello
unico, creatura nata alla fine degli anni '90 e che ha sofferto di
incomprensioni. Ricordo le grandi discussioni fatte con l'allora
Presidente del CELVA Empereur, perché c'erano Comuni molto
disponibili, altri meno disponibili, fra i quali, all'epoca, il
Comune di Aosta; ci sono strutture regionali che si sono
immediatamente adeguate ai meccanismi, mentre altre sono meno
reattive, tant'è che nel pomeriggio il Consigliere Maquignaz mi
chiedeva se questo sportello unico funziona, perché ci sono delle
persone che si lamentano ancora.
Io credo che siamo ancora in una fase di miglioramento ed una
serie di norme qui fissate renderanno più celere l'operazione, in
quella logica di lotta all'eccessiva burocrazia che mi sembra
essere un tema del programma regionale condiviso da tutte le forze
politiche. Aggiungo, al riguardo, che c'è stato un confronto in
commissione estremamente interessante con i Comuni i quali, pur
dando un parere favorevole al disegno di legge, hanno in 13 pagine
riassunto una serie molto dettagliata di osservazioni che, con
l'ausilio del Presidente della Regione e nella discussione con le
opposizioni, abbiamo discusso punto per punto per vedere cosa era
accoglibile. Credo che sarà il Presidente a dire cosa si potrà
accettare degli emendamenti; va detto che la maggior parte degli
emendamenti presentati da ALPE sono quegli stessi emendamenti che
abbiamo discusso in commissione.
C'è poi una parte altrettanto importante che riguarda il
procedimento amministrativo e di diritto di accesso ai documenti
amministrativi; anche in questo caso, da una parte, ci si rifà ai
principi della trasparenza e ad altri principi di fonte europea, ma
nella realtà ci rifacciamo anche ad alcune modifiche della
legislazione nazionale che tendono a rendere il tutto più
trasparente. Su questo non vi tedio, perché c'è stata una
discussione in commissione estremamente approfondita che ha portato
alle modifiche del testo e che sono alla vostra attenzione.
Credo che con la raccomandazione di riflettere sempre meglio su
questo strumento importante che è la legge comunitaria, non
possiamo che dare atto che una serie di modifiche sono
migliorative, pur con le problematicità che verranno evocate dalle
opposizioni, ma in linea di principio ci troviamo di fronte a dei
miglioramenti che dovrebbero consentire, in fondo, di migliorare il
rapporto fra la pubblica amministrazione, i cittadini e le
imprese.
Presidente
- Dichiaro aperta la discussione generale.
Ricordo che la legge ha avuto parere favorevole a maggioranza con
emendamenti della III Commissione, parere favorevole della II
Commissione all'unanimità sul nuovo testo che recepisce anche gli
emendamenti approvati dalla III Commissione e parere favorevole del
CELVA con osservazioni e proposte modificative. Analizzeremo il
nuovo testo della II Commissione che contiene gli emendamenti
approvati dalla III Commissione con un nuovo titolo. Inoltre sono
stati presentati dai gruppi ALPE e PD 10 emendamenti.
La parola al Consigliere Louvin.
Louvin (ALPE)
- Grazie Presidente. Ringrazio
anticipatamente i colleghi e il Presidente della Regione per
sorbirsi ancora un altro mio intervento, ma sarà sicuramente più
breve del precedente.
Qualche parola va però spesa e non riesco forse ad avere la
stessa leggerezza di tocco del relatore Caveri, che ha parlato di
strutture non ancora totalmente ricettive... Io sarei un poco più
brutale: qui siamo una Regione dove la cultura tecnica di quello
che deve succedere nel processo legislativo con le direttive
europee, che vanno fatte proprie dalla Regione come soggetto
legislatore, non mi pare ancora essere molto penetrata. Qui
dobbiamo fare un
mea culpa
sicuramente noi, per la nostra
parte politica, con una commissione che non ha ancora saputo
esprimere una capacità di intervento sulle problematiche di
provenienza europea, e quando dico "problematiche" intendo sui
grandi assi della legislazione, ma anche sicuramente delle
strutture che aspettano. L'esempio che abbiamo avuto in negativo
sulla proposta di legge del gruppo ALPE in materia di OGM è stato
clamoroso, cioè dice: aspettiamo che lo decida l'Europa, poi noi ci
adegueremo. No, quando ci sono degli orientamenti consolidati,
margini ce ne sono e si può prendere posizione!
Qui siamo peraltro in uno snodo particolare della nostra
funzione legislativa: ogni anno ci troviamo ed abbiamo un compito e
il compitino ce lo ha tracciato la Giunta regionale precedente,
facendo approvare dal Consiglio le regole per la legge comunitaria
che dovrebbero essere abbastanza semplici: entro il 31 marzo di
ogni anno, previa verifica dello stato di conformità
dell'ordinamento regionale al diritto comunitario...e noi non ne
abbiamo avuto visione di questa verifica di conformità. Qualcuno
l'avrà fatta sicuramente, ci avranno meditato a lungo, eccetera, il
distillato che ci è arrivato è condensato in dieci righe:
"In
relazione alla verifica dello stato di conformità dell'ordinamento
regionale e dell'ordinamento comunitario, condotta dalle strutture
regionali
- ne prendiamo conoscenza in questi termini -,
ciascuna per il proprio ambito di competenza, il presente
disegno di legge comunitario reca disposizioni concernenti
l'attuazione della direttiva 2006/123/CE cosiddetta direttiva
servizi".
Tutti hanno pensato - sintetizzo -, tutti hanno
attentamente valutato questa questione; alla fine è risultata solo
la necessità di dare attuazione alla direttiva servizi (direttiva
Bolkenstein). Lo dico ironicamente, ma il dato è strutturale, cioè
abbiamo la capacità come Regione di fare questa verifica in modo
attento, non per andare a fare le pulci, ma per dotarci di
strumenti.
Oggi abbiamo parlato di questioni in materia di commercio
dicendo che il sacro verbo dell'Unione europea sarebbe quello
dell'assoluta libertà; a nostro modo di vedere non è così, ci sono
degli spazi enormi di intervento per l'attività del legislatore
regionale e qui, obiettivamente, non ci siamo! Credo che questo sia
un problema dell'Esecutivo, da un lato, ma molto del Consiglio
regionale che non si è dotato per avere questi strumenti. Non è il
caso di annoiare nessuno su questo argomento, ma sappiamo tutti
bene che siamo in palese ritardo, non abbiamo strumenti adeguati
per accendere il radar per sapere dove dobbiamo passare nella
nostra legislazione di attuazione, fino a quando non ce lo dice il
Governo regionale che fa una sua proposta, naturalmente sulla base
delle priorità che individua, ma sapere che una sola direttiva
merita attuazione nell'ordinamento regionale con questa legge è
abbastanza singolare! Ed è anche modesto come obiettivo, sebbene di
peso, perché dello sportello unico non nascondiamo l'importanza, le
potenzialità, le difficoltà, le lentezze; credo che si siano limati
i denti su questa problematica fior di amministratori perché è un
testo molto difficile.
Detto questo, l'attuazione della direttiva in sé ha maglie non
larghe, ma larghissime, perché se andiamo a riprendere in
particolare l'articolo 6 sullo sportello unico, sono una decina di
righe che dicono in sostanza una cosa sola: che tutte le procedure
autorizzative devono passare attraverso un unico snodo; ma - dice
la Bolkenstein - non solo per le imprese, anche per le professioni,
e qui c'è un buco, che è difficile da colmare, perché sul terreno
delle professioni ci muoviamo in una zona grigia fra lo Stato e la
Regione, quindi non è un'imputazione da fare al Governo regionale,
è una zona grigia per il nostro mondo professionale, nostro e per
chi vuole venire ad esercitare delle professioni, un ingegnere
spagnolo piuttosto che un commercialista austriaco, che voglia
venir qua o, viceversa, non trovano ancora gli strumenti
adeguati.
Noi ci limitiamo allo sguardo alle attività produttive, al mondo
delle telecomunicazioni, perché questa normativa investe una serie
molto articolata di settori e abbiamo lamentato, facendone una
precisa richiesta alla quale è stato dato un
niet
categorico, che si parlasse anche con chi è destinatario di questa.
E sono migliaia di imprese valdostane, che sappiamo in parte essere
ancora inadeguate di fronte a questo cambiamento: mi riferisco, in
particolare, alle problematiche procedurali della posta
certificata, ma anche all'opportunità che in una logica di
legislazione un minimo partecipata si possa discutere con loro
anche dei termini che vengono assegnati, delle modalità di
svolgimento di determinate procedure e dell'erogazione delle
sanzioni. Questo
pour le dire en français, ça les concerne
,
li riguarda...perché non si voglia parlare con loro quando si fanno
le leggi che riguardano le categorie, qualcuno me lo dovrà prima o
poi spiegare! Qualcuno ci ha provato a spiegarmelo, ma io non sono
riuscito a capirlo, soprattutto non capisco l'idea che le categorie
tanto non hanno niente da dire, quindi non è neanche il caso di
sentirle! In commissione abbiamo preso atto di questa situazione e
non abbiamo espresso in quel momento...ma a sottolineare proprio un
nostro profondo disagio, un'opinione sulla proposta dell'Esecutivo
la esprimeremo in questa sede, però questa nostra posizione sconta
anche il vuoto di interlocuzione che c'è stato.
Quando si parla di questioni come il rapporto fra la SCIA e la
DIA, come l'interferenza fra le pratiche edilizie e le procedure
autorizzative in sede commerciale, riteniamo che l'ordine dei
commercialisti o il collegio dei geometri abbia qualcosa da
insegnare. Qualche mese fa, parlando della legge in materia di
consulenza, abbiamo avuto molti spunti - e qualitativamente
importanti - per migliorare la nostra legislazione; sarebbe stato,
anche qui, il caso di aprire un'interlocuzione. Questo fa parte, a
nostro modo di vedere, Presidente Rollandin, della necessità di
valutare anche l'impatto delle leggi, questa è stata mandata avanti
in tempi molto rapidi. Non stiamo a polemizzare su qualche giorno
di ritardo nello scaricamento, non è questo il tema, ma lei ha
impresso una velocità di esecuzione rispetto a questa legge che le
ha fatto scontare dei forti attriti. L'attrito che c'è stato,
inutile negarselo, con gli enti locali è stato un attrito assurdo e
non capiamo come si possa, in materia di sportello unico, che poi è
a sportello unico con gli enti locali, arrivare alla proposta di
legge e trovarsi sul tavolo 13 pagine di emendamenti da parte degli
enti locali!
Ma con chi parlate prima di portare la legge? Una spiegazione di
tipo politico ci sarà, o di tipo amministrativo...non capiamo come
possa il Presidente della Regione presentare un disegno di legge in
questa materia, sulla quale se ce n'è una che deve essere altamente
concertata è questa, e si arrivi ad avere - poi con parere
favorevole o negativo poco importa - una serie di modificazioni,
alcune marginali anche discutibili, altre di sostanza, alcune
qualitativamente pesanti, ma...non capisco come non si possa
predigerire questa materia! Cosa succede in questo momento nel
rapporto fra il Governo regionale e gli enti locali, cosa manca
perché funzioni un miglior affiatamento che sul piano
amministrativo, non stiamo parlando della politica sulla quale ci
sarà sicuramente la massima consonanza - anche se non sempre va a
buon fine sul piano elettorale! -, cosa ha impedito di arrivare
qui, con questa legge, dopo anni che si lavora insieme agli enti
locali, sullo sportello unico con un testo concordato? Non dico
blindato, altrimenti ci saremmo lamentati, ma un testo concordato
su aspetti essenziali, su quanto lo si finanzia, su alcuni passaggi
mi pare abbastanza delicati di tipo procedurale, sulle questioni
anche che attengono profili di costituzionalità abbastanza
delicati, già evocati in commissione come ricorderà il collega
relatore...perché si arriva a dover aprire con difficoltà questo
capitolo, in commissione, non lo capiamo!
Non siamo i paladini del CPEL, che ha ben altri protettori che
le nostre modeste forze; li abbiamo valutati, alcuni non erano
ovviamente condivisi da noi, non sono stati assunti in blocco, ne
abbiamo recepiti un certo numero e li abbiamo integrati con alcune
piccole nostre aggiunte. Il nostro apporto è modestissimo, ne siamo
consapevoli, non abbiamo strumenti tecnici come Consiglieri per
poter stravolgere, non c'è neanche materia di stravolgimento, però
è un apporto che riteniamo qualitativamente utile al miglioramento
di questa legge, ma è una legge che arriva a questo Consiglio
avendo perso l'occasione di essere veramente legge comunitaria. È
una legge di attuazione di un pezzo dell'ordinamento, ma ci sono
tantissimi altri pezzi che vengono lasciati per strada e questo è
il nostro motivo di principale rammarico in questo momento, accanto
a quello con la fretta con la quale è stata condotta tutta questa
operazione.
Ci auguriamo nel nostro piccolo di dare un piccolo contributo al
miglioramento qualitativo della legislazione. Grazie.
Presidente
- Se non ci sono altri interventi in
discussione generale, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Ringrazio i relatori
Prola e soprattutto Caveri, che hanno voluto riprendere le
motivazioni principali di una scelta di fondo che è stata fatta
pochi anni fa: quella di presentare una sessione comunitaria.
Credo che al di là dell'interesse che può suscitare, il fatto di
avere una sessione comunitaria è un aspetto importante; abbiamo
ascoltato delle riflessioni che personalmente mi sono appuntato, il
dibattito si è chiuso con gli interventi, quindi non c'è stata una
sintesi di quello che è emerso. Ma sono emersi dei punti da
ritenere sullo sviluppo del futuro dell'Europa, perché non
dimentichiamo che facciamo una riflessione come Regione; purtroppo
a livello di Stati si registra una non discussione da anni, una non
politica grave. Tutti abbiamo sottolineato la carenza di interventi
per quanto riguarda il discorso più recente, il discorso dello
sbarco degli immigrati in Italia, pochi in Francia, che è stato un
esempio di non intervento dell'Europa, e così su altre politiche.
L'Europa è intervenuta quando è stata obbligata per salvare alcuni
Stati - Grecia & company - dai disastri finanziari causati a
partire dalle banche, con interventi che hanno coinvolto tutti e di
cui anche noi paghiamo il nostro obolo; su alcune politiche
comunitarie si è tentato di fare qualcosa nell'ambito
dell'ambiente, al di là del 20-20-20, ma in genere le grandi assise
legate all'ambiente hanno dato dei risultati molto marginali,
impegni molto futuribili, nulla di cogente, per cui ognuno fa poi
quello che vuole.
La discussione invece - per tornare al nostro - che abbiamo
fatto e di cui adesso questa è una coda marginale sotto il profilo
dell'impatto...perché è vero quello che è stato detto, si è posto
un termine per la presentazione di questo documento. Sicuramente
faremo il possibile per anticipare questo percorso, perché è
corretto dire che il tempo per questa discussione è stato ridotto,
e lo riconosco: questo ha anche limitato la possibilità di avere
delle interlocuzioni con altri che avrebbero potuto dare qualche
apporto in più. Però potrebbe essere, a questo punto, sottolineato
un aspetto importante: quello di attivare dei meccanismi che già
preparino questo passaggio - parlo della legge comunitaria più che
del rapporto, anche se sul rapporto si potrebbero evidenziare
meglio alcuni fattori -, ma la legge comunitaria, di fatto, cosa
diventa? Annualmente c'è un esame che viene fatto dalle strutture,
per vedere come e in che termini possiamo porci in maniera
propositiva per avere delle disposizioni che, da una parte,
raccolgano gli stimoli che vengono dall'ambito europeo; dall'altra,
come ci possiamo inserire in una proposta che sia di una certa
autonomia, non certo nella fase ascendente vera del dibattito e
della legislazione, perché lì vorrebbe dire incidere direttamente
sulla decisione che viene presa da altre parti. In questo caso è un
adattamento a delle norme, si parla della direttiva Bolkenstein che
- come è stato ricordato - quando è stata proposta hanno fatto
fuoco e fiamme dicendo che non si sarebbe mai potuti intervenire in
questo settore, che era inimmaginabile, che c'era tutta una serie
di aggiustamenti che poi sono stati fatti.
Oggi parliamo quindi in particolare di due aspetti: al di là
delle quote latte, l'aspetto più importante è quello dello
sportello unico. Qui vorrei sfatare un discorso che è stato fatto:
quando parliamo di sportello unico, i Comuni hanno chiesto
addirittura di cambiare nome, di definirlo "sportello unico degli
enti locali". Attenzione, lo sportello unico è sicuramente legato
all'attività degli enti locali che fanno da primo
front
office
e che mandano allo sportello unico oggi le esigenze
della parte commerciale delle aziende, ma domani lo stesso
sportello unico può lavorare, oltre che in questo settore, anche in
altri: il sanitario, il sociale...sempre legati allo sportello
unico! Lo sportello unico è uno strumento di raccolta di istanze
fatte dal cittadino direttamente al Comune o inviate dal Comune,
che poi possono avere delle risposte a raggiera, a seconda delle
competenze dei vari dipartimenti degli assessorati, essere raccolte
e farne un'operazione finale per dire: bene, la mia pratica è
finita con esito positivo o negativo...e quindi dare le soluzioni.
Questo ha portato ad una prima confusione, cioè il discorso degli
enti locali: gli enti locali sono solo uno degli attori, che poi
sono tutti quelli che fanno riferimento allo strumento sportello
unico.
Per quanto riguarda il ritardo con cui alle volte viene portata
questa norma, ricordo che abbiamo aspettato un po' per capire se
potevamo dire qualcosa di più sul problema della SCIA, su quello
che è il decreto che è comparso pochi giorni fa (a parte che è
ancora un decreto tutto da modificare e, quando arriverà in fondo,
probabilmente avrà ancora delle modifiche importanti).
Evidentemente i tempi che vogliamo non sempre corrispondono con
quanto succede nella legislazione nazionale ed europea, per cui
l'osservazione che viene fatta è che qualche discrasia temporale
c'è e si sente. Quindi non so, con il tempo magari, parlandone,
migliorare il modo di ancorare queste fasi, fino a che periodo, in
modo che non si abbiano delle difficoltà a capire qual è la logica
dell'intervento che proponiamo, perché oggi l'intervento dello
sportello unico e dell'accesso ai servizi è un aspetto importante,
però è il risultato di un'azione svolta nei confronti della
legislazione che possiamo portare avanti. Sotto questo profilo non
ci sono problemi con gli enti locali, che qui si sono voluti
enfatizzare; sicuramente gli enti locali hanno fatto alcune
osservazioni che avevano un significato di interpretazione, a cui è
stato detto di no, e ad altre si è data una spiegazione corretta
del perché non sono ipotizzabili delle modifiche che volevano
apportare, pur accogliendo favorevolmente le istanze che abbiamo
presentato. Ecco perché credo che quando parliamo di possibilità di
ascoltare anche i professionisti, i responsabili che seguono le
varie procedure, qualcuno ha detto della DIA e della SCIA...qui
abbiamo voluto sottolineare le competenze regionali in ambito di
organizzazione di questi servizi; quindi credo che, nella sostanza,
sono il primo a dire che si potrà e si dovrà organizzare meglio ed
attivare dei meccanismi preventivi che diano uno strumento
conoscitivo più ampio e la possibilità di fare un raccordo più
funzionale all'obiettivo, che è quello di rendere meno burocratica
l'organizzazione dell'Amministrazione regionale nei confronti di un
passaggio delicato come lo sportello unico.
Ricordava Caveri della domanda che i colleghi si fanno: ma
questo sportello unico funziona o no? È una domanda che abbiamo
girato anche agli esperti con delle risposte che sono
problematiche, nel senso che per funzionare bene lo sportello, ci
deve essere una stretta concomitanza di azioni e di operazioni
fatte con lo stesso linguaggio, in modo che chi si parla si
capisca. Oggi c'è il discorso fatto da uno strumento informatico ed
informatizzato che non sempre è lo strumento generalizzato e
generalizzabile per tutte le operazioni. C'è chi si presenta con la
domanda cartacea che impatta con il sistema previsto per la
trasmissione
online
o qualcuno trasferisce i dati nel
sistema informatizzato e da lì parte il processo, oppure si
ferma...questo è uno dei punti in discussione.
Come sapete c'è un gruppo di lavoro trasversale che prevede la
presenza degli enti locali, che sta discutendo sul sistema; oggi
manca una piattaforma per fare questo, manca un modello
organizzativo e si sta studiando. Probabilmente partirà una gara
d'appalto per avere il software per interfacciare i Comuni, quindi
front office
, aziende e sportello unico, perché ancora non
c'è e non è un problema da poco, quindi capisco le domande che si
fanno: ma funziona? Diciamo che comincia a funzionare, nel senso
che cominciano ad esserci persone che capiscono qual è il problema,
cercano di aiutare l'impresa nel formalizzare in modo corretto la
domanda, che è poi alla base della risposta corretta: se la mia
domanda è sbagliata non arriverà mai la risposta e passano i tempi.
Quindi è un lavoro pesante e difficile che non sarà di domani,
tanto che in alcuni richiami degli emendamenti che sono stati
portati avanti si dice di prendere tempo, diamoci una moratoria di
almeno due anni per continuare con il discorso cartaceo...è il
sintomo più chiaro che oggi non ci sono le condizioni per fare
tutto come vorremmo. Lo dico pacatamente, ma in modo chiaro, perché
questa è la realtà, quindi non immaginiamo che con questa legge
domani avremo lo sportello unico funzionante...non è così! Ci sono
ancora delle incombenze difficili, si sta discutendo su quanti
sportelli unici fare, si sta discutendo su dove farli, con quale
personale e la formazione del personale, quindi siamo ancora in una
fase di creazione del modello; il che fa capire a tutti che, pur
avendo già speso una somma non indifferente degli enti locali e
della Regione per questo sistema, oggi si è nella fase iniziale.
Non dobbiamo spaventarci del non funzionamento, di come lo
vorremmo, ma comincia ad entrare nella logica il fatto di poter
utilizzare questo sistema. Chiedo scusa per queste digressioni, ma
erano utili per capire cosa stiamo facendo, altrimenti rischiamo di
non capirci.
Per quanto riguarda gli emendamenti - adesso li discuteremo -,
per la gran parte saranno risposte che confermano quanto detto in
commissione, e su alcuni c'è la possibilità di vedere se possiamo
inserirli con questa logica di gradualità dell'utilizzo dello
sportello.
Ringrazio tutti gli intervenuti e tutte le strutture che hanno
lavorato per la predisposizione di questo progetto di legge, anche
se hanno lavorato con tempi molto ristretti, è difficile
coordinarsi con tutti i dipartimenti per poi immettere in un solo
sistema la derivata di tante forme di collaborazione. Grazie.
Presidente
- Passiamo all'esame dell'articolato nel testo
approvato dalla II Commissione, comprensivo degli emendamenti
approvati dalla III Commissione con nuovo titolo.
Pongo in votazione l'articolo 1:
Consiglieri presenti: 32
Votanti e favorevoli: 25
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- La parola al Consigliere Louvin
sull'articolo 2.
Louvin (ALPE)
- Grazie Presidente.
Una sottolineatura di taglio politico da parte del nostro
gruppo. Questo è un articolo definitorio, apparentemente del tutto
innocuo, ma le definizioni riguardano, fra gli altri, un soggetto
nuovo nel discorso del rapporto con lo sportello unico e con
l'agenzia per le imprese. Credo sia corretto dal punto di vista
legislativo richiamarlo, perché è un soggetto che è stato posto in
essere da parte dello Stato, o quanto meno previsto, anche se non
sono state ancora attivate queste agenzie, ma qui c'è una logica
politica che sta sotto questa agenzia per le imprese che è la
logica di strizzare l'occhio alle associazioni di categoria, in
particolare alla Confindustria, e di aprire alla possibilità di
avere un soggetto a cui viene dato in appalto un pezzo
dell'attività amministrativa. Siamo ancora in una fase non del
tutto definita e obiettivamente non crediamo che ci sia uno spazio,
al momento, per questo tipo di strutture all'interno del nostro
procedimento amministrativo; anzi, siamo preoccupati che possano
mettersi in aggiunta e complicare il quadro dell'attività
amministrativa, e in ogni caso sottrarre attenzione ed impegno sul
versante che deve essere dell'azione pubblica nello svolgere questo
lavoro di collegamento e di raccordo. Cioè noi abbiamo la
preoccupazione che si aggiunga ancora un anello nel rapporto che si
stabilisce fra l'impresa, l'agenzia per le imprese, le camere di
commercio, lo sportello unico, le amministrazioni finali
destinatarie e poi a risalire per i rami. Crediamo che qui manchi
una logica di semplificazione e che, nonostante questo Governo si
sia dato dei ministeri di semplificazione, ci sia una logica di
appesantimento ancora nel rapporto fra imprese e amministrazione,
che dovrebbe essere invece evitato.
Siamo quindi perplessi e aggiungiamo anche una perplessità
riferita ad un accenno - non so se il Presidente vorrà esplicitarlo
il punto di vista - fatto in commissione circa la possibilità che
ci siano compartecipazioni della Regione con le aziende nella
gestione o la nascita di questa azienda per le imprese - mi pare di
avere capito così dal suo intervento, forse avrà la gentilezza di
essere più preciso sul punto -, cioè che nasca un ulteriore momento
di coinvolgimento pubblico-privato nella gestione di questo pezzo
di amministrazione. Tutto questo non ci è ancora chiaro e abbiamo
delle perplessità dovute, da un lato, ad uno stato ancora confuso
ed approssimativo del disegno legislativo nazionale e, dall'altro,
di una certa approssimazione nella posizione della Regione su
questo tema.
Presidente
- La parola al Presidente della Regione,
Rollandin.
Rollandin (UV)
- Solo per dire al Consigliere Louvin che
abbiamo fatto questo riferimento esplicito, perché le leggi
richiamate lo prevedono. A livello locale non abbiamo assolutamente
parlato, e se ho dato questa impressione chiedo scusa, ma non è in
questi termini che stiamo andando, quindi il discorso della
possibilità di avere un'agenzia per le imprese... Ad oggi, ci sono
due esempi nel nord di organizzazione che, più che altro, hanno
finalità diverse da quelle di inserirsi, lo abbiamo messo come
possibilità, se c'è non possiamo escluderla come soggetto che può
accedere; in questo senso è titolato ad accedere, ma non è che noi
siamo a dire: favoriamo questo tipo di... Se viene non possiamo
dire di no, proprio per le leggi n. 112 e n. 133 che sono
richiamate e che lo prevedono, ma gli esempi sono solo quelli che
ho ricordato e non hanno dato dei risultati apprezzabili.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
All'articolo 5 ci sono due emendamenti dei gruppi ALPE e PD.
La parola al Consigliere Louvin.
Louvin (ALPE)
- Grazie Presidente.
Il primo di questi due emendamenti è legato ad una questione di
precisazione terminologica: la proposta è di sostituire la parola
"rilasciare" con la parola "trasmettere", il che potrebbe sembrare
una cosa un po' superflua, ma il fatto che si possa rilasciare
direttamente o trasmettere direttamente cambia nella sostanza. Non
so se questo verrà accolto, ma ci pareva di buon senso la
sollecitazione che era venuta in questa direzione.
Il secondo emendamento nasce da una questione fondamentale.
Siamo in materia di alfabetizzazione informatica, questa legge
porta verso la trasmissione in via telematica futura di tutte le
domande che vengono inoltrate allo sportello unico e, come spesso
avviene, anche lo Stato si fa prendere dall'entusiasmo e dice:
adesso tutti trasmettono in via telematica, poi si accorge di
essere clamorosamente in ritardo e, adottando quella forma di
legislazione che sta sopra la Costituzione, che è la circolare...
Poi, con una circolare del 25 marzo 2011, ho scoperto che ha
riaperto i termini per l'uso della comunicazione cartacea:
"Occorre chiarire che, anche dopo il 29 marzo
- che era la
scadenza ultima -
nei Comuni che non sono ancora in grado di
operare con modalità esclusivamente telematica, sino alla completa
attivazione... nulla osta alla presentazione della documentazione
secondo le tradizionali modalità cartacee"
...il che conferma
che la legge non serve a niente, servono solo le circolari
ministeriali!
Siccome spero che almeno su questo ci troviamo, che un minimo di
rigore formale ci vada, pensiamo che sia meglio accantonare la
formula che il Governo regionale propone "nelle more", eccetera, si
può continuare a...fissando un termine ragionevolmente avanzato,
tanto che lo abbiamo fissato a 24 mesi, cioè 2 anni, per cui:
"Per un periodo di ventiquattro mesi a decorrere dalla data di
entrata in vigore di questa legge, al fine di garantire l'avvio
graduale del sistema informativo dello sportello unico
- il
sistema ce l'ha, in realtà il problema è quello della migliore
attrezzatura da parte dei privati ad interloquire con questo -
le comunicazioni di cui al comma 4 possono essere presentate con
modalità cartacee"
. E poi la proposta regionale ci pareva un
po' infelice nel senso di dire: possono essere presentate o
ricevute le comunicazioni con modalità cartacea, certo che le
possono ricevere, ma il problema è stabilire che l'Amministrazione
gliele mandi in forma cartacea, altrimenti se un'azienda non ha la
posta elettronica certificata o non ha ancora l'abitudine di
consultarla tutti i giorni, il rischio è abbastanza elevato. Allora
chi interloquisce in modo cartaceo per i prossimi 24 mesi sa che ha
ancora garantito di avere un'interlocuzione cartacea, chi lo fa in
via telematica avrà la risposta in via telematica; ci sembrava
opportuno riformularlo, e questo è un piccolo esercizio di maggiore
attenzione sulle modalità con cui avviene questa comunicazione.
Ripeto che alla posta elettronica certificata ormai sono
arrivati quasi tutti, ma all'uso reale e costante delle posta
elettronica certificata non abbiamo molte certezze. La nostra
opinione è che vada fissato un termine che servirà anche alle
aziende per sapere qual è l'orizzonte nel quale devono muoversi. È
un po' più chiaro di quel "nelle more". Grazie.
Presidente
- La parola al Presidente della Regione,
Rollandin.
Rollandin (UV)
- Per quanto riguarda il primo
emendamento, ribadiamo quanto detto in commissione, ovvero
riteniamo più corretto mantenere la dizione come è scritta al punto
b): "possono rilasciare", e non trasmettere, perché fra il rilascio
e la trasmissione...vuol dire che io posso rilasciare direttamente
a quello che è lo sportello; trasmettere vuol dire non solo
rilasciarlo, ma anche inviarlo.
Per quanto riguarda il secondo emendamento, la riformulazione
riprende il nostro sesto comma, "nelle more di"...lo dice in una
forma più esplicita, quindi non abbiamo nulla in contrario ad
accoglierlo. Voglio solo ribadire che qui non si fissava un
termine, perché da quel poco che ho visto da questa esperienza, in
questa Amministrazione, tutte le volte che si firma un termine si
arriva alla conclusione di posticiparlo. Presentazione dei piani
regolatori, 12 anni che si chiede di presentarli entro...e 12 anni
che si rinvia; presentazione di rendiconti, relazioni...vi sfido a
dire una volta che ci sia la relazione presentata entro il termine
fissato, noi compresi, non solo gli enti locali! Noi avevamo
prudentemente detto "nelle more di"; mi auguro che da qui a due
anni - sarà la vigilia delle elezioni - possiamo dire che il lavoro
è stato compiuto e tutti sono informatizzati. Ho la sensazione che
non succederà così, che dovremo fare un piccolo emendamento nella
comunitaria e dire: con riferimento al...non con circolare come lo
Stato, perché non abbiamo questi strumenti celeri, ma dovremo
farlo.
Se questo è visto come un contributo, noi non avevamo osato
tanto, immaginando che il senso della determinazione era: prima si
riesce ad essere informatizzati e meglio è per tutti. Però,
malgrado tutto, sappiamo che l'organizzazione economica per le
imprese artigiane è molto capillare con ditte di due o tre persone,
tant'è che abbiamo dovuto dare la cassa integrazione anche per le
ditte con tre persone, e queste sono un numero molto alto. Vista la
dimensione di queste, non so se automaticamente si adegueranno su
tutto per essere pronte fra due anni, me lo auguro e, come tale,
accettiamo questo emendamento, ma faccio presente che sarò lieto se
fra due anni potrò dire che non c'è più bisogno di deroghe; però
qualche dubbio ce l'ho!
L'unica cosa, al termine di questo emendamento si dice:
"L'Amministrazione è tenuta, per le conseguenti comunicazioni
all'interessato, a utilizzare le medesime modalità";
l'esplicitazione di questo è comprensibile (perché se tu hai la
difficoltà a mandarmelo, probabilmente devi avere anche la
possibilità di riceverlo in forma cartacea). Noi non lo avevamo
messo, ipotizzando che gradualmente saremmo riusciti ad obbligare,
almeno nelle risposte, a dire: ma te lo mando dove? Mandalo lì dove
te lo posso mandare, anche in via informatizzata. Comunque
accettiamo anche questa formulazione, augurandoci tutti che questo
termine venga rispettato, quindi il secondo emendamento viene
accettato.
Presidente
- La parola al Consigliere Louvin.
Louvin (ALPE)
- Apprezzo questa grande disponibilità, è
stata fatta con spirito costruttivo questa proposta; direi che
oltre che il suo auspicio gradiremmo anche il suo impegno,
Presidente, per l'alfabetizzazione informatica. Credo che avendo
ormai manuali d'uso di cittadinanza digitale che circolano, tutti
gli assessorati potrebbero fare per le parti di loro competenza il
diligente lavoro di assicurarci che entro 24 mesi ci sia questo
salto in avanti. Lei si presenta come il grande modernizzatore,
l'uomo che ha l'impulso di efficienza nel sistema regionale ed è
giusto che dia corpo a questa evoluzione.
Scherzi a parte, è un dato reale, 24 mesi sono 2 anni nei quali
è possibile e doveroso darsi un obiettivo. È vero sono successi
anche tanti casi nei quali i termini sono stati disattesi, altri
nei quali sono serviti anche da stimolo perché si passi ad una
velocità superiore. Mi riferisco alle questioni del personale
regionale di cui abbiamo discusso con il sistema IRIS...lei stesso,
qui, diceva qualche mese fa che avevate voluto dare un segnale di
modernizzazione, ci si prova quanto meno. La genericità
dell'indicazione legislativa qui stava male e l'auspicio è che
serva a qualcosa; non è per mettere delle tagliole, ma è perché ci
sia un impegno collettivo ad andare nella buona direzione. Quindi
apprezziamo che sia stato recepito.
Presidente
- Pongo in votazione l'emendamento n. 1 dei
gruppi ALPE e PD, che recita:
Emendamento
Alla lettera b) del comma 3 dell'articolo 5, la parola
"rilasciare" è sostituita dalla seguente "trasmettere".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- Do lettura dell'emendamento n. 2 dei gruppi
ALPE e PD, che recita:
Emendamento
Il comma 6 dell'articolo 5 è sostituito dal seguente:
"6. Per un periodo di ventiquattro mesi a decorrere dalla
data di entrata in vigore della presente legge, al fine di
garantire l'avvio graduale del sistema informativo dello sportello
unico di cui all'articolo 6 e di favorire la graduale
alfabetizzazione informatica dei cittadini, su richiesta
dell'interessato la documentazione di cui al comma 1 e le
comunicazioni di cui al comma 4 possono essere presentate con
modalità cartacee. L'Amministrazione è tenuta, per le conseguenti
comunicazioni all'interessato, a utilizzare le medesime
modalità.".
Presidente
- È possibile mettere in votazione l'articolo
5 comprensivo dell'emendamento n. 2 su cui il Presidente Rollandin
era d'accordo? Va bene.
Pongo in votazione l'articolo 5 nel testo così emendato:
Articolo 5
(Organizzazione dello sportello unico e rapporti fra le
amministrazioni pubbliche)
1. In relazione ai procedimenti di cui all'articolo 3, le
domande, le dichiarazioni, le segnalazioni, le comunicazioni e i
relativi elaborati tecnici e allegati sono predisposti in formato
elettronico e presentati, con modalità telematica, allo sportello
unico competente per il territorio in cui si svolge l'attività o è
situato l'impianto produttivo.
2. Lo sportello unico provvede all'inoltro telematico della
documentazione alle altre amministrazioni pubbliche coinvolte nel
procedimento.
3. Le amministrazioni pubbliche coinvolte nel
procedimento:
a) sono tenute ad individuare il responsabile dei singoli
endoprocedimenti, svolgendo l'attività istruttoria di loro
competenza;
b) non possono rilasciare direttamente al richiedente atti
autorizzatori, nulla osta, pareri o atti di consenso, anche a
contenuto negativo, comunque denominati;
c) sono tenute a trasmettere allo sportello unico tutte le
domande, le segnalazioni, gli atti e la documentazione ad esse
eventualmente presentati;
d) adottano, gradualmente e sino alla completa attivazione
del sistema informativo dello sportello unico di cui all'articolo
6, nei rapporti con lo sportello unico, modalità telematiche di
ricezione e di trasmissione degli atti autorizzatori, nulla osta,
pareri o atti di consenso, anche a contenuto negativo, comunque
denominati.
4. Le comunicazioni al richiedente sono trasmesse, in formato
elettronico, esclusivamente dallo sportello unico.
5. In ogni caso, è garantito al richiedente l'accesso diretto
agli uffici delle amministrazioni pubbliche coinvolte nel
procedimento per l'acquisizione di ogni informazione sul
procedimento finalizzato all'avvio e all'esercizio dell'attività
produttiva.
6. Per un periodo di ventiquattro mesi a decorrere dalla data
di entrata in vigore della presente legge, al fine di garantire
l'avvio graduale del sistema informativo dello sportello unico di
cui all'articolo 6 e di favorire la graduale alfabetizzazione
informatica dei cittadini, su richiesta dell'interessato la
documentazione di cui al comma 1 e le comunicazioni di cui al comma
4 possono essere presentate con modalità cartacee.
L'Amministrazione è tenuta, per le conseguenti comunicazioni
all'interessato, a utilizzare le medesime modalità.
Consiglieri presenti, votanti e favorevoli: 31
Il Consiglio approva all'unanimità.
Presidente
- All'articolo 6 c'è l'emendamento n. 3 dei
gruppi ALPE e PD.
La parola al Consigliere Louvin.
Louvin (ALPE)
- Grazie Presidente.
Credo che sul tema dovesse dire una parola anche l'Assessore
alle finanze, che mi ha anticipato un parere negativo da parte dei
servizi delle finanze sul punto. Richiamo semplicemente il
contenuto dell'emendamento n. 3 e dell'emendamento n. 10, che sono
entrambi dichiarati non ricevibili dagli uffici finanziari. Si
tratta di proposte che chiedevano l'assunzione degli oneri sia
mediante risorse proprie che mediante risorse derivanti da
trasferimenti per quanto riguarda il primo emendamento e, il
secondo, che avrebbe incrementato il pacchetto di risorse
disponibile per il mantenimento dello sportello unico. Noi
recepiamo il grido di dolore che è stato lanciato dagli enti locali
a questo proposito, che hanno dichiarato che l'assenza di queste
risorse aggiuntive di circa 150.000 euro rispetto a quanto loro
stessi preventivano come necessario porta, di fatto, ad un blocco
delle possibilità di investimento su questo settore ed espone
l'intera operazione ad una particolare sofferenza finanziaria.
Non siamo in grado di valutare puntualmente la questione, però
ci sembra strano che gli enti locali che hanno il polso della
situazione e la possibilità di quantificare esattamente gli esborsi
in termini di investimento informatico, di consulenza e
quant'altro, necessario per far funzionare lo sportello unico,
ritengano non praticabile lo sviluppo dello strumento se non c'è
questo ulteriore sforzo. Questo fa parte del negoziato che era in
corso fra enti locali e Regione, sul quale mi pare che l'ultima
parola sia stata messa dalla Giunta regionale nel fatto di non
accogliere queste richieste avanzate e che per noi erano, sulla
base di quanto ci viene riferito da amministratori locali,
richieste importanti e non da respingere.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Solo per confermare che gli emendamenti n.
3 e n. 10 non possono essere accolti perché c'è il parere negativo
dal punto di vista della disponibilità finanziaria.
Presidente
- La parola al Presidente della Regione,
Rollandin.
Rollandin (UV)
- Solo una brevissima precisazione nel
contenuto, al di là di quello che è già stato detto sugli
emendamenti, per tranquillizzare i colleghi su quella che è
l'effettiva praticabilità del sistema. Come ho detto, siamo ancora
alla preanalisi dell'impegno di quella che è l'organizzazione per
appaltare il software, quindi non ci sono problemi di disponibilità
finanziarie per il 2011 e probabilmente nemmeno per il 2012;
pertanto non si ferma nulla per questo problema.
Presidente
- Allora l'emendamento n. 3 viene ritirato; ne
do lettura per il verbale:
Emendamento
Al comma 1 dell'articolo 6 le parole "mediante risorse
derivanti da trasferimenti" sono sostituite dalle seguenti
"mediante risorse proprie e risorse derivanti da
trasferimenti".
Pongo in votazione l'articolo 6:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- All'articolo 7 vi è l'emendamento n. 4 dei
gruppi ALPE e PD.
La parola al Consigliere Louvin.
Louvin (ALPE)
- Qui semplicemente mi è parso opportuno
accogliere il suggerimento a considerare che il compito gestionale
dello sportello unico investisse l'intero sistema informativo, sia
nella forma di archivio informatico che nella forma di archivio,
anche notiziale cartaceo di cui dispone. La semplice rimozione
dell'aggettivo informatico sarebbe stato quindi un
chiarimento...non sposta, evidentemente, i destini
dell'umanità!
Presidente
- La parola al Presidente della Regione,
Rollandin.
Rollandin (UV)
- Come abbiamo già detto in commissione,
siamo contrari. Adesso, tranne su un caso, sugli altri siamo
contrari, ne rimangono due, il n. 7 forse - solo per dichiarazione
che rimane agli atti - è una precisazione che accettiamo, mentre
sugli emendamenti n. 8 e n. 9 dichiariamo già che siamo
contrari.
Presidente
- Pongo in votazione l'emendamento n. 4 dei
gruppi ALPE e PD, che recita:
Emendamento
Alla lettera b) del comma 1 dell'articolo 7, le parole
"archivio informatico" sono sostituite dalle seguenti
"archivio".
Consiglieri presenti e votanti: 31
Favorevoli: 7
Contrari: 24
Il Consiglio non approva.
Presidente
- Pongo in votazione l'articolo 7:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- All'articolo 8 vi è l'emendamento n. 5 dei
gruppi ALPE e PD.
La parola al Consigliere Louvin.
Louvin (ALPE)
- Grazie.
Si tratta della proposta di allargare il comitato di indirizzo e
coordinamento dello sportello a tre rappresentanti degli enti
locali invece di un solo rappresentante. Non vorrei chiosare ed
interpretare il senso delle proposte che vengono dagli stessi enti
locali, ma non ci sembrava inutile che ci fosse in quel luogo il
punto di vista diverso di enti locali che hanno, come ricordava il
Presidente poco fa, anche delle sensibilità e degli approcci
diversi, il Comune di Aosta sopra tutti per dimensioni e per
problematiche, Comuni di media dimensione e micro Comuni. Questo,
secondo noi, potrebbe dare quelle funzioni di indirizzo, questo
coordinamento delle funzioni in modo che tenga presente le
difficoltà che si possono porre a diverso livello. Non ci pare che
questo possa comportare né ampliamenti di spesa, né appesantimenti
procedurali; sembrava una richiesta di buon senso.
Presidente
- La parola al Presidente della Regione,
Rollandin.
Rollandin (UV)
- Solo per specificare che la designazione
di un rappresentante va nella logica di rappresentare tutto, cioè
sia il Comune di Aosta che i grandi che i piccoli, cioè non può
esserci l'esigenza di avere la rappresentanza del piccolo perché
non si sente...no, chi va e rappresenta, rappresenta tutti i Comuni
e tutti i Comuni devono discutere prima di quelli che sono i
problemi e chi va lì porta l'assenso o il dissenso motivato sulle
problematiche di tutti. È per questo che abbiamo previsto un solo
rappresentante.
Presidente
- Pongo in votazione l'emendamento n. 5 dei
gruppi ALPE e PD, che recita:
Emendamento
Al comma 1 dell'articolo 8, le parole "Per gli enti locali è
designato un unico rappresentante dal CPEL, che assicura le
funzioni di segreteria del Comitato" sono sostituite dalle seguenti
"Per gli enti locali sono designati tre rappresentanti dal CPEL,
che assicura le funzioni di segreteria del Comitato".
Consiglieri presenti e votanti: 31
Favorevoli: 7
Contrari: 24
Il Consiglio non approva.
Presidente
- Pongo in votazione l'articolo 8:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Articolo 9: stesso risultato.
All'articolo 10 vi è l'emendamento n. 6 dei gruppi ALPE e PD,
che recita:
Emendamento
Al comma 2 dell'articolo 10, le parole "Decorso il termine
previsto per le amministrazioni pubbliche per pronunciarsi sulle
questioni di loro competenza," sono sostituite dalle seguenti
"Decorso inutilmente il termine previsto per le amministrazioni
pubbliche per pronunciarsi sulle questioni di loro
competenza,".
Consiglieri presenti e votanti: 31
Favorevoli: 7
Contrari: 24
Il Consiglio non approva.
Presidente
- Pongo in votazione l'articolo 10:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Articolo 11: stesso risultato. Articolo 12:
stesso risultato.
All'articolo 13 vi sono gli emendamenti n. 7, n. 8 e n. 9 dei
gruppi ALPE e PD.
La parola al Consigliere Louvin.
Louvin (ALPE)
- È stato munifico e generoso il Presidente
nell'accogliere l'emendamento n. 7 che sostituisce la rubrica
"chiusura dei lavori", con la rubrica "inizio e chiusura dei
lavori". Noi siamo felici di contribuire alla chiarezza legislativa
del testo, per la verità questo è un articolo sul quale la "ciccia"
era un'altra, il punto nodale era di altra portata.
Intanto siamo per capire fra di noi, perché forse non tutti
hanno avuto tempo e modo di approfondire la questione: qui stiamo
parlando del procedimento in ordine all'apertura e alla chiusura di
lavori che hanno un carattere edilizio e saranno spesso dei lavori
correlati ad attività che richiedono procedure di autorizzazione ad
esercizi commerciali ed altro. Siccome abbiamo votato una modifica
all'articolo 9 con l'emendamento che è stato apportato in
commissione dal Presidente della Regione, per cui si applicano
anche nei casi di interventi edilizi correlati e procedimenti
amministrativi, qui siamo in una situazione nella quale i nostri
professionisti e le aziende saranno a misurarsi con la situazione
in cui devono e possono trovarsi tranquilli nell'avere espletato
l'intera procedura. Qui gli stessi enti locali, credo sensibili ad
un problema di responsabilità che si può aprire in ogni caso di
chiarezza normativa, sollecitavano un inserimento nella
comunicazione che l'interessato dà allo sportello unico
dell'ultimazione dei lavori, anche in modo esplicito la
dichiarazione del direttore dei lavori che attesti la conformità
dell'opera al progetto presentato e il certificato di collaudo,
effettuato da un professionista abilitato. Sono due adempimenti che
vanno mantenuti in essere, non sono persi e dimenticati, ma qui
vengono ricompresi in una tipologia generale di dichiarazioni e
certificati richiesti. A noi sembra debole e, in ogni caso, sembra
pericoloso lasciare scoperta dal punto di vista della chiarezza
normativa questa situazione. Non capiamo la rigidità che è stata
posta su questo punto dal Governo regionale, ci sembrava più che
opportuno invece mantenerla.
Per quanto riguarda l'ultimo degli emendamenti, che ci
rammarichiamo non essere accolto, non per motivi di particolare
prestigio personale nostro, ma perché era un suggerimento di
chiarezza, è quello relativo alle sanzioni, a chi irroga le
sanzioni da parte dello sportello, qui la proposta del Governo
regionale è che si dica: lo sportello unico adotta i provvedimenti
necessari, assicurando l'irrogazione delle sanzioni. Allora,
Presidente Rollandin, lo sportello unico è una struttura complessa,
è un insieme di uffici; quando si dice "un soggetto irroga una
sanzione", bisogna sapere esattamente chi lo fa, questo credo sia
un problema ben noto! È bene sapere all'interno dello sportello chi
è titolare di questa funzione sanzionatoria, altrimenti si aprono
delle situazioni di incertezza e ci si può trovare facilmente nella
situazione in cui qualche cavilloso avvocato troverà da ridire sul
fatto che sia stato un soggetto o l'altro a firmare, non solo una
sanzione pecuniaria, ma addirittura un ordine di remissione in
pristino. Qui ci giochiamo veramente del pesante! Allora il
consiglio che diamo è che sia precisato che è il dirigente dello
sportello unico responsabile del procedimento a firmare l'atto
della sanzione. Abbiamo poi apportato un'altra piccola variazione
che riguarda il tempo assegnato per l'irrogazione della sanzione,
perché quindici giorni - attesa la necessità di verificare queste
situazioni di conformità - ci sembrava un termine estremamente
breve per la pubblica amministrazione, che molto spesso non
riuscirebbe a mantenere. Abbiamo ritenuto utile fare una proposta
di riformulazione che individui il soggetto preciso e dei termini
più ragionevoli per l'espressione della sanzione.
Presidente
- La parola al Presidente della Regione,
Rollandin.
Rollandin (UV)
- Solo per dire che gli ultimi due,
relativi alle spiegazioni che sono state date...per quanto riguarda
la formulazione attuale, la genericità che viene qui riferita come
insufficiente è legata al fatto che le procedure cambiano purtroppo
molto sovente...qui si dice: "i certificati richiesti"; se domani
viene fuori un altro certificato antisismico...che ne so? Se io
dico solo "inizio apertura" e non dico "quel certificato", non ci
sono tutti! Allora, nella procedura, tutti i certificati che sono
richiesti devono essere presentati.
Per quanto riguarda l'ultimo punto su chi deve dare, voi avete
inserito il termine "il dirigente"; attenzione, sportello unico non
ce n'è uno solo, non è che in tutti ci sia un dirigente...
(interruzione del Consigliere Louvin, fuori
microfono)
...questo lo dite voi, invece la risposta è che quando ho la
certezza di farlo, lo faccio prima di tutto in quindici giorni e
chi l'ha detto può fare il provvedimento. Viene controfirmato
da...ma, nella sostanza, chi è presente allo sportello può
assolvere alle funzioni ad esso adibite.
Presidente
- Pongo in votazione l'emendamento n. 7 dei
gruppi ALPE e PD, che recita:
Emendamento
La rubrica dell'articolo 13 è sostituita dalla seguente:
"Inizio e chiusura del lavori".
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'emendamento n. 8 dei
gruppi ALPE e PD, che recita:
Emendamento
Dopo il comma 1 dell'articolo 13 è inserito il
seguente:
"1bis. Al termine dei lavori, il soggetto interessato
comunica allo sportello unico l'ultimazione degli stessi
trasmettendo:
a) la dichiarazione del direttore dei lavori con la quale si
attesta la conformità dell'opera al progetto presentato e la sua
agibilità, ove l'interessato non proponga domanda ai sensi
dell'articolo 25 del d.P.R. 380/2001;
b) nei casi previsti dalla normativa vigente, il certificato
di collaudo effettuato da un professionista abilitato.".
Consiglieri presenti e votanti: 32
Favorevoli: 7
Contrari: 25
Il Consiglio non approva.
Presidente
- Pongo in votazione l'emendamento n. 9 dei
gruppi ALPE e PD, che recita:
Emendamento
Il comma 4 dell'articolo 13 è sostituito dal
seguente:
"4. Nel caso in cui dalla certificazione non risulti la
conformità dell'opera al progetto ovvero la sua rispondenza a
quanto disposto dalla normativa vigente, fatti salvi i casi di mero
errore od omissione materiale, il dirigente dello sportello unico
responsabile del procedimento, anche su richiesta delle
amministrazioni pubbliche e delle strutture competenti, adotta i
provvedimenti necessari assicurando l'irrogazione delle sanzioni
previste dalla legge, ivi compresa la riduzione in pristino a spese
dell'impresa dandone contestuale comunicazione all'interessato
entro trenta giorni dal ricevimento della comunicazione di cui al
comma 1; l'intervento di riduzione in pristino può essere
realizzato a cura e spese della stessa impresa.".
Stesso risultato.
Pongo in votazione l'articolo 13 nel testo così emendato:
Articolo 13
(Inizio e chiusura dei lavori)
1. Nel caso di esecuzione di lavori, il soggetto interessato
comunica allo sportello unico l'inizio e l'ultimazione dei medesimi
trasmettendo, tra l'altro, le dichiarazioni e i certificati
richiesti dalla normativa vigente attestanti, in particolare, la
conformità dell'opera al progetto presentato.
2. La trasmissione allo sportello unico della documentazione
di cui al comma 1 consente l'immediato esercizio
dell'attività.
3. Lo sportello unico provvede alla trasmissione della
documentazione di cui al comma 1 alle amministrazioni pubbliche e
alle strutture competenti per le opportune verifiche da effettuarsi
entro i successivi novanta giorni.
4. Nel caso in cui dalla certificazione non risulti la
conformità dell'opera al progetto ovvero la sua rispondenza a
quanto disposto dalla normativa vigente, fatti salvi i casi di mero
errore od omissione materiale, lo sportello unico, anche su
richiesta delle amministrazioni pubbliche e delle strutture
competenti, adotta i provvedimenti necessari assicurando
l'irrogazione delle sanzioni previste dalla legge, ivi compresa la
riduzione in pristino a spese dell'impresa dandone contestuale
comunicazione all'interessato entro e non oltre quindici giorni dal
ricevimento della comunicazione di cui al comma 1; l'intervento di
riduzione in pristino può essere realizzato a cura e spese della
stessa impresa.
Consiglieri presenti: 32
Votanti e favorevoli: 25
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Articolo 14: stesso risultato. Articolo 15:
stesso risultato. Articolo 16: stesso risultato.
L'emendamento n. 10 dei gruppi ALPE e PD è stato ritirato; ne do
lettura per il verbale:
Emendamento
L'articolo 16 è sostituito dal seguente:
"Articolo 16
(Disposizioni finanziarie)
1. L'onere complessivo derivante dall'applicazione del
presente titolo è determinato in annui euro 1.253.000 a decorrere
dall'anno 2011.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013:
a) per l'anno 2011 nelle unità previsionali di base 1.4.2.10
(Trasferimenti correnti con vincolo di destinazione agli enti
locali), 1.11.1.10. (Interventi a sostegno dello sviluppo
economico) e 1.13.5.20 (Progetti e sperimentazioni in ambito
informatico e telematico - Parte investimento);
b) a decorrere dall'anno 2012 nell'unità previsionale di base
1.4.2.10 (Trasferimenti correnti con vincolo di destinazione agli
enti locali) e 1.13.5.20 (Progetti e sperimentazioni in ambito
informatico e telematico - Parte investimento).
3. Al finanziamento dell'onere di cui al comma 1 si
provvede:
a) per l'anno 2011 mediante l'utilizzo degli stanziamenti
iscritti nello stesso bilancio:
1) per euro 753.000 nell'UPB 1.4.2.10;
2) per euro 350.000 nell'UPB 1.11.1.10;
3) per euro 150.000 nell'UPB 1.13.5.20;
b) per gli anni 2012 e 2013 mediante i trasferimenti
finanziari con vincolo settoriale di destinazione nell'ambito degli
interventi regionali in materia di finanza locale determinati a
decorrere dall'anno 2012, ai sensi dell'articolo 25 della legge
regionale 20 novembre 1995, n. 48 (Interventi regionali in materia
di finanza locale) e mediante stanziamenti iscritti nella UPB
1.13.5.20 (Progetti e sperimentazioni in ambito informatico e
telematico - Parte investimento).".
Articolo 17: stesso risultato. Articolo 18: stesso risultato.
Articolo 19: stesso risultato. Articolo 20: stesso risultato.
Articolo 21: stesso risultato. Articolo 22: stesso risultato.
Articolo 23: stesso risultato. Articolo 24: stesso risultato.
Articolo 25: stesso risultato. Articolo 26: stesso risultato.
Articolo 27: stesso risultato. Articolo 28: stesso risultato.
Articolo 29: stesso risultato. Articolo 30: stesso risultato.
Articolo 31: stesso risultato. Articolo 32: stesso risultato.
Articolo 33: stesso risultato.
Presidente
- Pongo in votazione la legge nel suo
complesso:
Consiglieri presenti: 32
Votanti e favorevoli: 25
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza del
Consiglio regionale.
La seduta è tolta.
---
L'adunanza termina alle ore 19,42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK