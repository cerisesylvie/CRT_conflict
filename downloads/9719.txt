Consiglio Regionale della Valle d'Aosta - Oggetto del Consiglio n. 840 del 22 novembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 840 del 22 novembre 1989 - Resoconto
OGGETTO N. 840/IX - Servizi a favore di cittadini bisognosi
di cure per forme tumorali
(Interpellanza)
.
Presidente - Do lettura dell’interpellanza
presentata dai Consiglieri Bajocco e Mafrica:
INTERPELLANZA
Vi sono ancora numerosi cittadini valdostani, colpiti da forme
tumorali , costretti a recarsi ad Ivrea per essere sottoposti a
terapia.
Sono pervenute al nostro gruppo lamentele sulla inidoneità del
mezzo dell’USL che trasporta ad Ivrea queste
persone, per gli scossoni che devono sopportare tutti e perchè
quelli costretti a sedersi nei sedili posteriori sono sottoposti a
spifferi d’aria non indifferenti.
Non si presenta poi come adeguata neppure
l’organizzazione del servizio di trasporto, perchè
pazienti, le cui condi-zioni fisiche e psicologiche sono di
sofferenza, dopo essere stati sottoposti alla terapia prescritta,
sono costretti a lunghe attese prima di poter riprendere il mezzo
per il ritorno.
Ciò premesso, i sottoscritti Consiglieri regionali
interpellano
l’Assessore alla Sanità ed Assistenza Sociale per
sapere:
1) se e possibile organizzare in Valle i servizi di terapia per
i quali si è costretti a ricorrere all’USL di
Ivrea;
2) se, comunque , si intende organizzare con mezzi ed orari più
idonei, un servizio di trasporto destinato a persone in condizioni
fisiche e psicologiche di sofferenza.
Presidente - Ha chiesto di illustrare
l’interpellanza il Consigliere Bajocco, ne ha
facoltà.
Bajocco (PCI)
- Penso che questa interpellanza sia già
ricca di contenuti, ma voglio aggiungere qualcosa.
Nell'interpellanza si pongono due domande: la prima, se è
possibile organizzare in Valle un servizio di terapia per il quale
si è costretti a ricorrere all’USL di Ivrea; la
seconda, se comunque si intende organizzare, con mezzi ed orari più
idonei, un servizio di trasporto destinato a persone in condizioni
fisiche e psicologiche di sofferenza.
Il problema della salute è un problema che gli amministratori
devono prendersi a cuore; questo penso sia da prendere a cuore
ancora di più, perchè sono coloro che si devono recare ad Ivrea
ogni mattina, partendo alle ore sei e trenta,
dall’ospedale dell’USL, per essere
sottoposti a terapie non con soddisfazione, perchè il loro male è
brutto.
Ho avuto una sorella che è morta a quarantadue anni di questo
male e so cosa vuol dire per queste persone essere colpite da un
male che a volte è imperdonabile.
Chiedo pertanto all’Assessore di prendere a cuore
questo problema. Vorrei sapere anzitutto la ragione per cui ad
Aosta non possiamo avere un centro per questa terapia; i pazienti
che devono recarsi ad Ivrea devono sopportare lunghi periodi di
attesa e quando escono non sempre vi è il mezzo a disposizione per
riportarli indietro, ed è successo che hanno dovuto aspettare anche
un’ora, un’ora e mezza.
Altre volte, se c’è chi si reca ad Ivrea per
questa terapia ed ha fissato un appuntamento con un medico ad
esempio a mezzogiorno, tutte le altre persone rimangono
nell’atrio, in attesa. Su queste cose bisognerebbe
creare, da parte dell'USL, un'organizzazione, nel senso di mettere
a disposizione altri mezzi, oppure è meglio che queste persone
affrontino il problema per conto proprio.
Quello che è più grave al momento è anche il mezzo di trasporto:
è un mezzo antiquato, dove vi sono degli spifferi
d’aria, specialmente per coloro che si siedono
posteriormente. Proprio in questi giorni un anziano che si è seduto
dietro non ha potuto fare la terapia per diversi giorni, proprio
perchè ha preso una forte corrente d’aria alle
spalle e alla schiena ed ha dovuto mettersi a letto.
Invito l’Assessore, che come politico ha da
sempre seguito il problema del sociale, a prendere in
considerazione seriamente la situazione di queste persone.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Ho qui una pesante documentazione su tutta
la questione, perchè, trattandosi di una cosa molto seria, non
potevamo affrontarla leggermente.
Penso che sia inutile che mi metta a leggere tutte queste
relazioni, eventualmente ne darò una copia al Consigliere.
Vorrei solo dire due cose. Ci siamo informati nuovamente presso
l’USL e presso la Direzione sanitaria
dell’ospedale per vedere come avvenivano questi
trasporti.
Ci è stato riferito che attualmente non si riesce a modificare i
tempi di trasporto, che per le otto del mattino sono sempre giunti
all’ospedale di Ivrea per le prestazioni, che per
accordo e convenzione fatta i nostri pazienti hanno la precedenza
assoluta; solo che purtroppo non tutti gli ammalati hanno le stesse
prestazioni da fare e succede che qualche volta qualcuno è in
ritardo e bisogna aspettarlo. Questo per quanto concerne i tempi di
trasferimento, ma con l’ospedale le cose sono
abbastanza chiare.
Sulla idoneità del mezzo, si tratta di un automezzo turbodiesel,
che ha fatto 180mila km., e che, a detta dei tecnici, può farne
fino a 500mila. Quindi, questo non ha ancora percorso la metà della
sua vita. Questi sono dati tecnici, non posso smentirli.
E’ logico che questi automezzi non sono molleggiati
come i mezzi di trasporto di gran turismo, quindi hanno degli
inconvenienti, ma come mezzo per quella capienza è quanto di meglio
il mercato offra. Questo è quanto ci è stato riferito da parte dei
tecnici.
Comunque, mi impegno formalmente, di comune accordo con il
Presidente, con il quale mi sono incontrato per discutere di questo
problema, che come sta a cuore a noi sta altrettanto a cuore
all’USL, per vedere cosa si può fare per migliorare
il servizio, per renderlo meno disagiato e meno penoso, perchè le
persone che viaggiano è gente che va a curarsi.
L’USL fa molta attenzione per i casi più gravi, che
vengono trasportati con l’autoambulanza.
Per quanto riguarda l’istituzione del servizio
qui da noi, che sarebbe cosa molto più semplice e risolverebbe in
modo radicale tutta la problematica, bisogna tener conto purtroppo
delle direttive ministeriali in materia di presidi di alta
specializzazione. Per poter instaurare questi nuovi presidi per la
radioterapia in materia di oncologia, bisogna avere un bacino di
utenza che va da 1 milione a 1 milione e duecentomila persone, ed
avere una casistica che va da un minimo di 1500 a 3000 nuovi casi
annui. Questi sono gli standards fissati dal decreto ministeriale
per poter avere queste terapie di alta specializzazione.
Ci possiamo impegnare, come Giunta e come USL, per vedere se nel
piano dei rifinanziamenti è possibile inserire questi nuovi presidi
nel piano di sviluppo di investimento finanziato con decreto
ministeriale; cioè mettendo qualcosa che non ha neanche Ivrea e
potendo far rientrare nel nostro bacino anche il Canavese. Questa è
l’impostazione che noi daremo; eventualmente è da
esaminare anche la possibilità di finanziarlo parzialmente con i
fondi regionali, se non riusciamo ad ottenere tutto da parte del
Ministero e del Fondo sanitario nazionale. Si deve tener conto che
una cosa è l’acquisto degli apparecchi, altra cosa è
l’organico, che è spaventoso in quanto prevede
trenta medici, quaranta infermieri, cinque ingegneri e quattro
fisici. Quindi l’operazione comporta, oltre al costo
di installazione, un costo di personale negli standards previsti
per questa alta specializzazione.
Comunque è un impegno che vogliamo affrontare e portare avanti e
certamente quanto prima riferiremo al Consiglio le eventuali
soluzioni trovate, che sono pur sempre quelle che riguardano i
trasporti, mentre per quanto riguarda il discorso degli
investimenti del nuovo programma vedremo se si può inserire ed
avere il benestare da parte del Ministero.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Ho ascoltato con attenzione
l’ultima parte, in cui l’Assessore ci
diceva che sarà esaminato un nuovo programma per vedere di
istituire ad Aosta questo servizio.
Ritengo, proprio perchè siamo una Regione autonoma, che dobbiamo
cercare di avere anche certi servizi autonomi. Questo è un servizio
di cui l’Amministrazione regionale deve farsi
interprete; i fondi regionali oggi ci sono e sono
dell’avviso che ci saranno anche domani, perchè la
salute del cittadino è una cosa veramente importante.
Non mi preoccupa per nessuna ragione il problema dei trenta
medici, degli ingegneri e di tante altre cose: piuttosto evitiamo
di fare altre opere che sono meno importanti, ma cerchiamo di
prenderci a cuore il problema della salute.
Per quanto riguarda l’altro aspetto, cioè quando
mi si dice che è un automezzo che può fare 500mila km e che a
tutt’oggi ha percorso solo 180mila km. e che ne ha
ancora molti da percorrere, vorrei ricordare che vi sono dei mezzi
che dopo 2000 km devono essere cambiati, proprio perchè la casa non
ha indovinato il giusto tipo di automezzo. Questo è un mezzo che
non è indovinato, perchè uno che è chiuso
all’interno di un'auto non può per nessuna ragione
prendersi dei reumatismi; non ci possono essere degli spifferi
d’aria a meno che non si apra la porta o la
finestra.
Ho capito che l’Assessore ha preso a cuore questo
problema e mi auguro che quanto prima arrivi con un programma per
vedere di portare nella nostra Regione questo servizio, ma il
problema immediato è di vedere che questo mezzo sia idoneo ed
efficiente, in modo che questa povera gente non debba alzarsi dal
sedile percorrendo certe strade della nostra Regione. Questo deve
essere un mezzo morbido, gli ammortizzatori non devono essere
quelli dei TIR. Mettetevi al posto di questa gente: dopo
un’ora di terapia, quando escono hanno bisogno di
qualcosa di accogliente.
Quindi invito l’Assessore ad acquistare un mezzo
efficiente, in attesa di portare il servizio ad Aosta.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK