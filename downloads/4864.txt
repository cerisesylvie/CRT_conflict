Consiglio Regionale della Valle d'Aosta - Oggetto del Consiglio n. 585 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 585 del 11 novembre 1982 - Resoconto
OGGETTO N. 585/VII - INCONTRO DELLA CONFERENZA DEI PRESIDENTI
DELLE GIUNTE REGIONALI CON RAPPRESENTANTI DEL GOVERNO.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Carlassare:
INTERPELLANZA
Appreso che in data 27
ottobre 1982 si è tenuta a Roma
una riunione di tutti i Presidenti delle Regioni italiane con la
presenza di rappresentanti del Governo, a cui ha preso parte anche
il Presidente Andrione;
Ritenendo che in quell'occasione si siano affrontati temi
particolarmente importanti per la conduzione dell'Amministrazione
regionale;
Nella convinzione che la situazione generale inevitabilmente
si proietta nelle realtà periferiche, mettere i Consiglieri al
corrente delle cose dibattute in quella sede può consentire al
Consiglio di operare con maggiore incisività;
INTERPELLA
il Presidente della Giunta per conoscere:
1)
quali membri del Governo erano presenti e che
relazioni hanno svolto;
2)
quali sono state le più importanti e significative
richieste e osservazioni effettuate dai rappresentanti delle
Regioni presenti;
3)
quali sono state le problematiche di maggiore
interesse per la Valle d'Aosta affrontate e che conseguenze possono
avere per la nostra Regione.
PRESIDENTE
: Il Consigliere Carlassare per l'illustrazione
dell'interpellanza; ne ha facoltà.
CARLASSARE - (Dem. Prol. - Nuova Sin.):
Noi abbiamo avuto
notizia ufficiosa di questa conferenza da alcune argomentazioni del
Presidente Andrione.
Ritengo che, soprattutto in questo momento, in presenza della
grave situazione generale ed anche di una serie di problemi che
tocca tutte le amministrazioni regionali, in presenza della
necessità di avere tutta una serie di informazioni che ci consenta
di svolgere meglio il nostro lavoro in sede locale, sarebbe
importante che il Presidente della Giunta ci relazionasse, magari
per sommi capi, cercando di evidenziare i punti più importanti
dibattuti in quella sede, sulle cose che sono state dette, su
eventuali decisioni prese, su quelle che sono le posizioni espresse
dal Governo e sulle principali critiche fatte dai Presidenti delle
Giunte regionali al Governo centrale.
Con questa mia interpellanza, intendo invitare il Presidente
della Giunta a farci una relazione su questa specifica riunione e
se intende in futuro, in simili frangenti, presentare una relazione
al Consiglio e renderlo edotto degli argomenti che vengono
dibattuti.
PRESIDENTE
: Risponde il Presidente della Giunta; ne ha
facoltà.
ANDRIONE - (UV):
Devo dire che la riunione del 27 ottobre
è stata in pratica una riunione interlocutoria, in quanto ne è
stata indetta una seconda, mi sembra il 4 novembre, in prosecuzione
della precedente.
Io relazionerò quindi su ambedue queste riunioni.
Purtroppo l'esito di queste conferenze di Presidenti, anche in
funzione degli obblighi, degli impegni del Presidente del
Consiglio, come pure dei vari Ministri, sovente non è altro che un
colpo di sciabola nell'acqua, il proposito di riunirsi nuovamente
esiste, però questo non avviene quasi mai.
Per tornare nel merito della prima riunione, posso dire che
erano presenti soltanto i Ministri Aniasi e La Malfa, alla seconda
era presente anche il Ministro Andreatta.
Quali sono state le discussioni più importanti e significative
delle riunioni? Il Governo si era impegnato ad illustrare la
manovra finanziaria ed a discuterne con le Regioni.
A questo punto permetto all'opposizione di affermare che, per
mia incapacità, della manovra finanziaria del Governo ho capito ben
poco, anche perché si ha l'impressione che detta manovra fosse
ancora in gran parte da svolgere.
Infatti, oggi 11 novembre, alle ore 11.30, i famosi emendamenti
non sono ancora stati presentati.
Il significato, se così si può dire, del discorso è dunque
questo: il Governo chiede al Parlamento una serie di deleghe che,
tra l'altro, dovrebbero concernere la finanza regionale. Queste
deleghe verrebbero richieste per procedere poi con decreto
delegato, quindi non più soggetto a conversione entro 60 giorni, da
parte delle Camere, ed agire pertanto, secondo l'opinione di tutti
i Presidenti delle Giunte, in modo arbitrario nei confronti dei
vari bilanci regionali.
Il relatore portavoce di tutti i Presidenti delle Giunte era il
Presidente della Regione Piemonte, Enrietti, il quale ha chiesto di
conoscere a priori quali fossero le posizioni del Governo in questa
materia. La situazione della Regione Autonoma Valle d'Aosta è
differente da tutte le altre perché è l'unica regione ad avere una
propria legge di riparto fiscale già approvata. La Sardegna ed il
Friuli hanno chiesto che finalmente venissero approvate le loro
leggi di riparto.
La Sicilia probabilmente deve avere altri introiti per cui non
ha fatto richieste in merito. Il rappresentante del Trentino si è
espresso criticamente, mentre quello dell'Alto Adige deve aver
ricevuto qualche cosa sotto banco, perché Benedikter in effetti era
particolarmente placido.
Le richieste delle Regioni si sono poi concentrate, nella
seconda riunione, su alcuni punti di spesa, particolarmente
cruciali e ne è venuto fuori un confuso dibattito che ha compreso
in particolare la Sanità ed i Trasporti.
Qui si tratta di intenzioni espresse dal Ministro del Tesoro,
che però non sembrano trovare l'accordo di altri Ministri, quindi
si discute in un clima piuttosto kafkiano. Il Ministro del Tesoro
intenderebbe per l'82 tagliare, è stato usato il condizionale,
tutte le previsioni di spesa dello Stato in materia di investimenti
nei trasporti, facendo slittare i finanziamenti dall'82 all'85. La
legge prevede un finanziamento fino all'84.
Non è prevista alcuna modifica in aumento al Fondo Nazionale
Sanitario, che pertanto rimarrebbe bloccato.
In Valle d'Aosta, non abbiamo sfondato il tetto, ma se vi sono
regioni in necessità saranno autorizzate a contrarre mutui per
coprire questi deficit e lo Stato si impegnerebbe a pagarne gli
interessi.
E' rilevato che questo sistema di amministrazione è
semplicemente folle, perché evidentemente ad un certo punto
finiremo per fare dei debiti per pagare gli interessi dei debiti
precedenti, e questa diventa una spirale inarrestabile, non è
immaginabile che si possa continuare in questo modo.
C'è stato ugualmente un invito pressante, con l'assicurazione
che sarà depositato quanto prima in Parlamento il progetto di legge
di iniziativa governativa per stabilire una nuova possibilità
impositiva per gli enti locali.
Per quanto riguarda il problema casa, la facoltà impositiva sarà
data ai Comuni, invece per quanto riguarda altri cespiti, in
particolare tutte le soprattasse energetiche, ecc. il compito è
affidato alle province.
Io mi sono permesso di dire che in Valle d'Aosta questo
procedimento rischiava di essere difficile, anche ammettendo che la
regione sostituisce completamente la provincia per cui, ad un certo
momento, la discussione si è arenata tra le varie posizioni.
Credo però, è una mia impressione personale, che il punto
politico di maggiore interesse sollevato, che poi ha provocato - il
Consigliere Carlassare lo avrà rilevato dai giornali - il massimo
dibattito anche in sede di ANCI, è stato quello del ritorno alla
facoltà impositiva dei Comuni; si parla di una futura legge
organica che ristabilisca un'imposta, si andrà quindi di nuovo
verso la possibilità dei Comuni di imporre dei tributi propri.
Questo dovrebbe essere un periodo transitorio - io non ci credo,
forse sono uno scettico - di un anno nel quale i Comuni
obbligatoriamente dovrebbero, per finanziare i propri bilanci,
imporre un'imposta sulla casa.
Questo è quanto è stato detto in quell'incontro in cui, ripeto,
vi erano molte assenze. Alcuni partecipanti erano rientrati in sede
quando sono scoppiate polemiche in seno al Governo, forse anche per
questi argomenti specifici. Infatti, non si può parlare di
collegialità soltanto nelle dichiarazioni esterne, penso che la
stessa deve manifestarsi anche nella formazione di quelli che sono
i progetti di legge di iniziativa governativa e, fino a quando non
ne verremo a conoscenza, non possiamo esprimerci in merito.
Non serve a niente riunire i Presidenti delle Giunte per dire
loro che il governo presenterà un progetto di legge: si dovrà
discutere quando la manovra finanziaria sarà conosciuta nei minimi
dettagli.
Comunque, attendo informazioni in merito: il Consiglio dei
Ministri si è riunito da mezz'ora, quindi ulteriori notizie
verranno da quella sede.
PRESIDENTE
: La parola al Consigliere Carlassare per la
replica; ne ha facoltà.
CARLASSARE - (Dem. Prol. - Nuova Sin.):
Ritengo che ci
sia poco da replicare. Mi permetto soltanto di rimarcare che,
indipendentemente dalla positività di queste riunioni, è importante
- secondo il mio parere - che il Consiglio sia messo al corrente di
tutti gli argomenti dibattuti, di come avvengono certe situazioni,
perché poi potremo spiegarci anche meglio il clima ed il modo con
cui si è sviluppata la polemica con i Ministri.
Adoperando le espressioni usate dal Presidente della Giunta,
sembra quasi che questa riunione sia come il mercato delle vacche,
dove sono disponibili contributi sottobanco per una Regione, pacche
su una spalla per un'altra provincia, chi ha più argomenti di
pressione con il Governo che è allo sbando ha più fortuna, e così
via.
Ogni Ministro esprime la propria opinione, con indicazioni che
non servono assolutamente a risolvere i problemi se non a
scaricarli da qualche Ministero sugli enti locali, che poi si
trovano nella necessità di imporre nuove tasse senza sapere in che
termini e in che misura realizzarle, assumendosi poi la
responsabilità di fare operazioni di questo genere.
Ritengo quindi che tutto questo ha un suo valore politico
generale e che debba essere dibattuto onde poter formare ipotesi
politiche su cui l'amministrazione regionale e le alleanze
politiche dovranno muoversi in sede locale, in quanto scelte
programmatiche della Giunta.
PRESIDENTE
: Ci sarebbe ora la trattazione dell'oggetto
iscritto al n. 23 dell'ordine del giorno. Poiché l'Assessore
Viglino è assente, prega di rimandare il suo intervento al
pomeriggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK