Consiglio Regionale della Valle d'Aosta - Oggetto del Consiglio n. 1959 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1959 del 21 settembre 2011 - Resoconto
OGGETTO N. 1959/XIII - Approvazione di risoluzione:
"Soppressione degli uffici periferici statali privi di
utilità".
Risoluzione
Il Consiglio regionale della Valle d'Aosta/Vallée
d'Aoste
Premesso che:
- la riforma costituzionale del Titolo V della Costituzione
(L. Costituzionale 1/2001) ha abrogato i controlli dello Stato
sulle Regioni e conseguentemente privato delle sue competenze sia
la Commissione di Coordinamento prevista dallo Statuto Speciale e
il suo Presidente;
- il permanere in capo al Presidente della Regione e non già
al Presidente della Commissione di Coordinamento delle attribuzioni
prefettizie riguardo alla Regione Valle d'Aosta è stata
successivamente confermata dalla sentenza n. 38/2003 della Corte
Costituzionale;
- malgrado ciò, a quasi dieci anni di distanza, continuano a
permanere in attività uffici periferici statali che rispondono a
questo nome e per i quali lo Stato, per il personale in servizio, e
la stessa Regione Valle d'Aosta, per ciò che attiene l'utilizzo di
locali e di beni strumentali, continuano a sostenere
immotivatamente rilevanti oneri;
Sottolineando l'importanza, nel momento in cui si chiede un
particolare sforzo alla comunità per risanare le finanze pubbliche,
di evitare sprechi di questa natura che mantengono in vita
strutture ormai prive di funzioni e attribuzioni effettive;
Impegna
il Presidente della Regione a promuovere entro e non oltre 90
giorni l'effettiva cessazione dell'utilizzo da parte statale degli
immobili sopra menzionati e a porre fine a qualsiasi ulteriore
spesa connessa con le cessate funzioni degli organi di controllo
statali sulla Regione.
Invita
il Governo della Repubblica a disporre nel più breve tempo
possibile, nell'ambito delle proprie competenze, la soppressione di
questi uffici periferici ormai privi di qualsiasi utilità.
F.to:
Chatrian - Bertin - Giuseppe Cerise - Louvin -
Patrizia Morelli
Presidente
- La parola al Consigliere Louvin.
Louvin (ALPE)
- Grazie Presidente. In qualche modo questa
richiesta di una presa di posizione ufficiale del Consiglio
regionale dovrebbe stare, per logica, a valle della discussione che
faremo fra poco sulla manovra finanziaria, sulla necessità di
contenimento della spesa pubblica.
Già da tempo il nostro gruppo aveva in animo di sollevare una
questione, che oggi torna di attualità, ed è relativa alla
permanenza in Valle d'Aosta di uffici periferici statali, che a
nostro modo di vedere non hanno più una ragione di essere
mantenuti. Ci riferiamo, in particolare, agli uffici della
Commissione di coordinamento, di cui i più giovani stentano
addirittura a ricordare l'esistenza, i giovani amministratori non
ne conoscono neppure la valenza e il funzionamento, ma per anni è
stato l'organo di controllo amministrativo sulla Giunta regionale e
il suo Presidente aveva, per statuto, delle funzioni particolari
che ha anche esercitato per parecchi decenni in materia di
controllo sulle leggi regionali, esercitando la cosiddetta "potestà
di rinvio al Consiglio", oggetto di complessi negoziati,
eccetera.
Ricorda bene il Presidente Rollandin che nel 2001, con la legge
costituzionale n. 3 - contrariamente a quanto scritto nella
risoluzione per errore, si tratta della legge n. 3 che è la riforma
del Titolo V -, i controlli sulle Regioni sono stati spazzati via.
Ho avuto io stesso fra l'altro il compito di firmare - quindi si
tratta di preistoria - la lettera con cui il Consiglio regionale
dichiarava la cessazione al Presidente della Commissione di
coordinamento delle sue funzioni in questo quadro, e che da quella
data, parliamo quindi del 2002, non sarebbero più stati trasmessi a
quegli uffici i relativi atti. Siamo quindi nel 2002, riportiamo le
lancette a nove anni fa, e da allora mi risulta che siano
praticamente inesistenti le competenze di questo soggetto, della
commissione sicuramente, perché non è più stato nominato il
rappresentante regionale, non ha più nessuna funzione, e il
Presidente ha soltanto delle minime funzioni residue, credo in
ordine alla legge Scotti-Spini, problematiche di ineleggibilità,
eccetera, unici casi in cui viene mantenuta una virtuale o
marginale competenza da parte di questo organismo.
Ci chiediamo a che titolo permangano in Valle d'Aosta, in uffici
di proprietà credo sempre della Regione autonoma Valle d'Aosta, dei
locali a disposizione di funzionari dello Stato che vengono qui ad
esercitare delle funzioni, di cui ci sfugge oggettivamente la
natura e l'esistenza. Sappiamo che dei tentativi sono stati fatti
in passato, nel momento in cui cala la scure dello Stato sulle
Regioni - ne parleremo di nuovo fra poco, ma ne abbiamo e ne
sentiremo il gusto -, ci si spieghi come mai ci sono ancora degli
uffici statali che non servono in questa Regione e che devono
essere tranquillamente cancellati. Lo diciamo a maggior ragione,
perché vediamo da parte dello Stato delle risorgenze di
atteggiamenti poco comprensibili. Si è discusso di soppressione di
Province, non si è discusso della soppressione dei prefetti, pure
credo che sia un tema che potrebbe tornare di attualità, e ne
avrebbe tutto il senso dopo le riforme federaliste, e crediamo
oltretutto che non sia particolarmente in linea con la logica di
risanamento aprire addirittura uffici ministeriali nuovi al di
fuori della capitale...ci riferiamo a recenti exploit in quel di
Monza nel corso dell'estate, in cui nel pieno fiorire della
problematica del risanamento della spesa pubblica si andavano ad
occupare vasti spazi con carrozzoni di assoluta inutilità. Senza
voler ulteriormente prolungare la polemica su quel versante,
torniamo alla nostra questione.
Chiediamo che lei si attivi per promuovere, entro 90 giorni,
l'effettiva cessazione di utilizzo da parte statale di questi
immobili, che lei tiene non
sine titulo
, ma senza funzione,
senza alcuna ragione, e di porre fine a tutte le altre spese
connesse, perché crediamo che non sia solo quella puramente
locativa ad essere in discussione. C'è poi l'invito che vogliamo
rivolgere - lo facciamo senza spocchia e senza brutalità, ma con
fermezza - affinché il Governo disponga, nel più breve tempo, la
soppressione di questi uffici, di cui non vediamo permanere alcuna
utilità. Grazie.
Presidente
- La parola al Consigliere Caveri.
Caveri (UV)
- Il tema proposto dai colleghi è un tema di
cui si è discusso parecchie volte dopo la riforma costituzionale,
che ha fatto venir meno in maniera graduale tutta una serie di
controlli, come si ricordava prima addirittura sugli atti
amministrativi, e naturalmente ricordo l'epoca in cui si attendeva
con grande attenzione se ci fosse o meno il visto sulle leggi
regionali, perché ci sono stati parecchi anni in cui esisteva
questa "spada di Damocle" che è stata spazzata via dalla riforma
del Titolo V della Costituzione. Oggi, quindi, ci troviamo di
fronte ad un ferro vecchio. Ricordo che questo è uno dei cavalli di
battaglia del mio amico, Senatore Dujany, che tutte le volte che lo
incontro mi dice: la Commissione di coordinamento...con aria quasi
minacciosa rispetto ad un caso di spreco derivante dalla presenza
di questi uffici.
Credo che spetterà al Presidente dire quelle che sono le
indicazioni. Penso effettivamente che oggi ci troviamo di fronte ad
una sorta di ramo secco e lo possiamo dire anche positivamente,
alla luce della giurisprudenza della Corte costituzionale, che ha
chiarito la particolarità della figura del Presidente della
Regione, anche quando si era cercato di allocare presso la
Commissione di coordinamento...o, meglio, presso il Presidente
della Commissione di coordinamento, perché è diventato il
Presidente di sé stesso, in quanto la commissione non c'è
più...aveva cercato di allocare delle funzioni particolari che oggi
sono venute meno; quindi ci troviamo di fronte a questa necessità.
Come questo possa avvenire...una delle strade potrebbe essere
quella, per essere tutelati in prospettiva, di una norma di
attuazione dello Statuto, oppure, quando il Ministero dovesse
decidere
motu proprio
di far sparire la figura, un'altra
soluzione.
Nel momento in cui si fanno dei ragionamenti di un certo genere,
il fatto che ci sia ancora un prefetto, perché la figura del
Presidente della Commissione di coordinamento è una figura di
prefetto, credo che questa sia una riflessione nell'ambito dei
cosiddetti "costi" non della politica, ma dell'Amministrazione, un
ragionamento che possa essere portato avanti con il bon ton
istituzionale che è necessario, senza usare un machete ed una
scimitarra, ma sapendo che nell'ambito dei rapporti credo che anche
a Roma sappiamo della ormai intrinseca inutilità di questi
uffici.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il tema che è stato sollevato oggi è sicuramente importante, è
stata ricordata la storia che ha caratterizzato questa istituzione.
Voglio dire che in via informale, a diverse riprese, avevamo avuto
occasione di sollevare questo problema, soprattutto quando ci sono
delle missive che da parte del Ministero degli interni in
particolare vengono smistate verso altri uffici anziché arrivare ai
nostri uffici, perché di fatto c'è un prefetto e, come tale, c'è
questa situazione a volte difficile.
Non sto a ripetere le argomentazioni, che condivido.
Sull'esigenza di intervenire in tal senso ribadisco che c'è
l'assenso; sulle due parti della risoluzione:
"impegna a
promuovere entro e non oltre 90 giorni l'effettiva cessazione
dell'utilizzo da parte statale"
...permettetemi di dire che
forse questo è conseguente al passo successivo, cioè se vengono
tolti posso togliere gli uffici, altrimenti vorrei dire - senza
emendare - che non è che possiamo togliere gli uffici se non viene
preso in considerazione l'invito al Governo di modificare la
situazione odierna se è un'iniziativa del Governo...se invece sono
altre misure, questo dovrà essere chiarito. Quindi non vorrei che
fra 90 giorni ci fosse un'interpellanza che chiede come mai non
abbiamo liberato gli uffici...vorrei dirlo qui...gli uffici sono a
disposizione della commissione e non possiamo dire: sloggiate! Lo
dico qui, in modo corretto, perché questo come si diceva tiene
conto di un insieme di rapporti che devono essere mantenuti.
Accetto il discorso di invitare il Governo a far sì che intervenga,
è chiaro che se sarà conseguente, se ci sono soluzioni di
discontinuità la cosa più logica sarà di utilizzare al meglio i
locali oggi occupati dalla commissione. Per quanto ci riguarda, con
queste precisazioni di buon senso, senza stare ad emendare,
accettiamo e votiamo la risoluzione.
Presidente
- La parola al Consigliere Louvin.
Louvin (ALPE)
- Grazie Presidente. Siamo effettivamente
sul un terreno sul quale c'è oggettiva condivisione di intenti, e
mi fa piacere che non sia stato ravvisato un intento polemico in
questa nostra iniziativa. Chi ha vissuto il rapporto fra la Regione
e lo Stato ha ricordo di questo momento, ma anche ricordo di una
potenzialità di espansione che sempre possono avere queste funzioni
rispetto al contesto regionale.
Ora ha fatto bene il Presidente Rollandin a parlare di rischio
di sviamento di corrispondenza, non sviamento penale, ma di
equivoco - direi - in ordine alle funzioni. È vero, la Corte
costituzionale, con la sentenza n. 38/2003, ha fatto piazza pulita
da quel punto di vista, ma permane oggettivamente e si rafforza in
momenti come questo il rischio che lo Stato torni ad alimentare un
circuito. Se crediamo nel completamento del nostro assetto
autonomistico, del miglioramento del suo assetto rispetto a quel
giogo che era stato imposto con lo Statuto originario del 1948,
dobbiamo fare questo piccolo passo avanti e dobbiamo chiudere
definitivamente questo capitolo, perché le porte socchiuse ogni
tanto tornano ad aprirsi.
Siamo contenti che ci sia condivisione. Seguiremo con attenzione
i passi che farà l'Amministrazione per portare a completamento
questo disegno, pur con il rispetto dovuto per chi ha svolto e
svolge ancora delle attività amministrative, anche se a noi rimane
difficile a volte coglierne tutta la sostanza, ma questa è una
delle piccole perdite finanziarie, economiche, che ha l'apparato e
che sicuramente va, insieme a tante altre, tappata. Grazie.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK