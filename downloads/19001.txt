Consiglio Regionale della Valle d'Aosta - Oggetto del Consiglio n. 2140 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2140 del 25 luglio 2001 - Resoconto
OGGETTO N. 2140/XI Accertamento del rischio di amianto negli
ambienti di lavoro e cantieri della Regione.
(Interpellanza)
Interpellanza A conoscenza degli accertamenti effettuati
dall’INAIL – sede di Aosta
– in merito al rischio di amianto allo stabilimento
"Cogne-Acciai Speciali";
Constatato che il rischio sussiste e quindi della necessità che
i lavoratori siano sottoposti agli accertamenti sanitari previsti e
che vengano messe in atto le bonifiche necessarie;
Constatata la necessità che vengano rispettate tutte le leggi in
vigore e riconosciuti i diritti dei lavoratori, come previsto dalla
Legge 217/92;
il sottoscritto Consigliere regionale
Interpella
il Presidente della Regione e l’Assessore
competente per conoscere:
1) quale è stato ad oggi l’esito degli
accertamenti messi in atto dall’INAIL;
2) se l’azienda ha il registro del "censimento
amianto", obbligatorio per legge;
3) se l’azienda ha le schede personali da cui
risulti lo stato lavorativo dei lavoratori e quindi
l’individuazione dei periodi di tempo "a rischio di
amianto";
4) se, e come, ritiene estendere tramite l’USL
gli accertamenti del rischio di amianto negli ambienti e cantieri
di lavoro esistenti nella Regione.
F.to: Beneforti
Président
La parole au Conseiller Beneforti.
Beneforti (PVA-cU)
A distanza di oltre due mesi torniamo a
parlare, in questa sede, del rischio di amianto esistente alla
Cogne Acciai Speciali. Lo facciamo con la convinzione di dare un
sostegno, una spinta alla vertenza che, iniziando dalla Cogne, è
stata aperta su questo problema nella nostra regione.
Una cosa è certa: alla Cogne Acciai Speciali il rischio di
amianto esiste ed esiste in termini che forse nessuno poteva
immaginare; pertanto proseguire nel disinteresse verso il problema,
come è avvenuto nel passato, sarebbe stato grave per le conseguenze
che lo stesso comporta.
Siamo del parere che ognuno debba assolvere al compito che gli è
stato assegnato: l’INAIL, l’USL,
l’ARPA, enti ed istituzioni, per quanto di
competenza, devono vigilare ed accertare la situazione esistente,
devono denunciare pubblicamente ciò che si riscontra alla Cogne
Acciai Speciali come in tutti gli ambienti di lavoro. I lavoratori,
la comunità, hanno diritto di conoscere i rischi che possono
correre per gli effetti che l’amianto ha
sull’uomo.
Rispettare e far rispettare le norme di sicurezza significa
prevenire gravi rischi negli ambienti di lavoro, significa
prevenire le "morti bianche", il cancro e il tumore, significa
prevenire le malattie professionali come
l’asbestosi, significa richiamare
l’attenzione delle imprese, degli enti e delle
istituzioni nonché dell'intera società, sul dramma degli infortuni
e sulla piaga degli incidenti e degli omicidi bianchi che oggi
avvengono in tutto il Paese. Per questo abbiamo presentato questa
ulteriore interpellanza, per conoscere qual è stato
l’esito degli accertamenti fatti fino ad oggi, messi
in atto dall’INAIL alla Cogne Acciai Speciali, se
sono stati colmati i ritardi che si erano registrati.
Sono passati dei mesi da quando i lavoratori hanno avanzato la
richiesta per ottenere il rispetto dei loro diritti, come previsto
del resto dalle leggi vigenti, per cui è tempo che sia data loro la
risposta che aspettano. Riteniamo che lo stesso Consiglio regionale
debba essere informato, che debba essere informata
l’opinione pubblica tramite gli organi di
informazione. L’ho detto e l’ho
scritto, ma lo ripeto: non si deve aver paura di disturbare il
manovratore! Nei confronti della Cogne, si ha
l’impressione che non si voglia disturbare il
manovratore.
Un manovratore che dà lavoro, è vero, ma che è anche obbligato
al rispetto della salute e della vita dei suoi dipendenti. Con
questo, come ho già affermato nel precedente confronto avvenuto in
questa sede, non voglio drammatizzare, ma di fronte al rischio che
i lavoratori siano colpiti da certe malattie mortali dobbiamo
intervenire per riportare, se necessario, la legalità
all’interno degli ambienti di lavoro.
Per questo con la nostra interpellanza chiediamo, oltre al primo
punto per sapere qual è stato l’esito dell'indagine,
se la Cogne Acciai Speciali ha tenuto, tiene o ha aperto il
registro del "censimento amianto", che del resto è obbligatorio per
legge; se ha già, (o sono in corso di compilazione) le schede
personali di ogni lavoratore, da cui risulti il percorso lavorativo
di ognuno, in modo da individuare i periodi di tempo in cui ha
lavorato a rischio di amianto. Ciò anche per permettere ai
lavoratori interessati di poter beneficiare dei diritti
previdenziali previsti dalla legge n. 271/1993.
Infine, con la nostra interpellanza chiediamo se la Regione
intende estendere, tramite l’USL, gli accertamenti
negli altri ambienti e cantieri di lavoro esistenti nella regione.
Si tratta di mettere in atto un'azione a largo raggio, capace di
mettere in luce l’esistenza o meno del rischio da
amianto in tutti gli ambienti di lavoro e sul territorio.
A livello nazionale e in altre regioni e province le
organizzazioni federali di categoria e di azienda hanno sollevato
il problema, perché di amianto si è fatto uso, e molto, prima della
legge n. 257/92, ma forse si è continuato a farne uso anche
dopo.
Le denunce nelle altre regioni hanno riguardato oltre alla
siderurgia, cantieri di costruzioni e riparazioni ferroviarie,
cantieri navali, anche imprese di altro genere, dove era
presumibile che si fosse fatto uso di amianto. Del resto, lo
dimostrano le notizie e i documenti in nostro possesso, nonché le
circolari dello stesso Istituto infortuni e del Ministero del
lavoro.
Il Ministero del lavoro è stata la sede di incontro e il tavolo
tecnico per il riesame del contenzioso amministrativo, che si era
aperto fra i sindacalisti e l’INAIL competente per
territorio, dopo aver espletato tutte le procedure previste: se
c’era contenzioso, si andava in sede di Ministero
del lavoro per affrontare il problema e cercare di risolverlo.
In sostanza, riteniamo che in Valle d’Aosta si
sia in grande ritardo rispetto al resto del Paese, ritardo che
riteniamo debba essere recuperato nel più breve tempo possibile,
nell’interesse di chi lavora nei cantieri, nelle
fabbriche e nelle imprese, e anche nell’interesse
della collettività.
Mi riservo di reintervenire dopo la risposta
dell’Assessore.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE) Per quanto riguarda il primo quesito, qual
è
"l’esito degli accertamenti messi in atto
dall’INAIL",
l’INAIL comunica che
non si è ancora addivenuti da parte della consulenza tecnica per
l’accertamento dei rischi professionali, che era
l’organismo a cui era demandato questo lavoro, alla
formulazione dell’esito degli accertamenti che sono
tuttora in corso. Si precisa inoltre che è stato previsto, per il
mese di settembre, un primo esame valutativo della situazione anche
alla luce dei più recenti indirizzi ministeriali.
Per quanto riguarda la seconda questione, legata al registro del
"censimento amianto", come avevo già avuto occasione di dire nella
passata interrogazione fatta dal Consigliere Beneforti il 6 giugno,
è emerso da un'ispezione effettuata dai tecnici
dell’USL che nello stabilimento Cogne Acciai
Speciali non era stata effettuata l’operazione di
mappatura delle zone a rischio di amianto, ai sensi di quanto
previsto dalla legge n. 257/1992, ai fini
dell’inserimento dei relativi dati
nell’apposito registro. Successivamente a detta
ispezione, come avevo ricordato anche il 6 giugno, i vertici
aziendali, le organizzazioni sindacali e i rappresentanti dei
lavoratori per la sicurezza hanno sottoscritto un piano di
interventi.
Dirò quanto prevede il piano e cosa si è fatto fino adesso a
partire dal 4 giugno.
Era prevista entro 30 giorni l’effettuazione di
un censimento all’interno dello stabilimento
mediante società specializzata operante nel settore con
l’assistenza delle rappresentanze sindacali, che
tenesse conto anche di tutte le indicazioni raccolte dai singoli
lavoratori. Per quanto riguarda questa prima questione, il
censimento è stato effettuato entro il 30 giugno, quindi il
censimento c’è.
Per quanto riguarda invece l’effettuazione dei
rilievi ambientali, la situazione è la seguente:
l’accordo prevedeva che entro 45 giorni si
effettuassero rilievi, per quanto riguarda la ditta specializzata
incaricata dall’azienda, questa ha concluso i
rilievi, mentre quelli dell’ARPA sono in fase di
conclusione. Quindi per la fine del mese è prevedibile che
l’ARPA abbia concluso la propria attività.
Per quanto riguarda invece l’elaborazione di un
piano per la rimozione o la messa in sicurezza
dell’amianto, cosa che l’azienda era
stata invitata a fare da parte dell’USL, che aveva
indicato anche la data del 31 luglio come data migliore per fare
questo tipo di attività, la situazione è la seguente:
l’azienda ha dichiarato che il piano verrà
predisposto entro la fine di luglio e sulla base del piano
presentato l’USL e la CAS definiranno un piano di
bonifica per le situazioni a rischio. Per quanto riguarda le visite
specialistiche, l’azienda si fa carico degli oneri
derivanti dall’effettuazione di queste visite.
Nel frattempo, ai primi di giugno, i rappresentanti dei
lavoratori per la sicurezza e le organizzazioni sindacali hanno
indetto assemblee con tutti i lavoratori per spiegare le questioni
legate alla situazione dell’amianto
all’interno dello stabilimento e i rischi legati
all’amianto stesso.
Per quanto riguarda la terza questione, relativa alle schede
personali, l’azienda attualmente non dispone delle
schede di cui trattasi, che dovranno essere redatte a seguito
dell'operazione di mappatura delle zone a rischio. Sotto il profilo
di possibili danni alla salute, dalle primi indagini svolte dai
tecnici ARPA il rischio amianto per i lavoratori della CAS appare
estremamente ridotto.
Le risultanze dei prelievi eseguiti per verificare la reale
esposizione dei lavoratori alle polveri di amianto hanno
evidenziato che la presenza di fibre totali, quindi non solo le
fibre di amianto, varia da 5 a 14 fibre/litro, quantità che sta al
di sotto delle 100 fibre/litro per le quali il decreto n. 277/1991
impone l’adozione immediata di precauzioni
particolari. Quindi le prime indagini dimostrano che ci troviamo in
una situazione che non necessita di precauzioni particolari.
Per l’ultima questione, quella relativa ad
estendere tramite USL l’accertamento
"del rischio
da amianto negli ambienti e nei cantieri di lavoro",
le norme
contenute dalla legge n. 257, che è quella relativa alla cessazione
dell’impiego di amianto, prevedono
l’effettuazione di censimenti negli edifici, nei
quali sono presenti materiali o prodotti contenenti amianto libero
o in matrice friabile, con priorità per gli edifici pubblici, per i
locali aperti al pubblico o di utilizzazione collettiva.
La Regione Valle d’Aosta ha provveduto ad
incaricare l’ARPA con deliberazione della Giunta
regionale n. 2457/1999 all'effettuazione del censimento suindicato,
con riferimento agli edifici pubblici o soggetti ad uso pubblico.
Tale censimento è stato concluso. L’estensione del
censimento anche agli edifici privati con priorità agli ambienti di
lavoro è previsto dal DPR 8 agosto 1994 ed è inserita tra le
attività del Piano regionale di bonifica
dell’amianto, allegato al Piano regionale di
gestione di rifiuti. Il censimento dovrà fra l’altro
evidenziare le situazioni di criticità nelle quali intervenire con
azioni di bonifica ed in modo collaterale, in relazione alle
criticità che saranno eventualmente evidenziate, prevedere
l’avvio da parte del competente servizio
dell’USL della Valle d’Aosta degli
accertamenti di legge sui lavoratori esposti.
Président
La parole au Conseiller Beneforti.
Beneforti (PVA-cU)
Prendo atto della risposta che
l’Assessore ha dato a questa interpellanza.
Innanzitutto si rileva che nonostante tutti gli impegni che sono
stati presi, e che sono stati ricordati
dall’Assessore, siamo ancora in grande ritardo per
la definizione degli accertamenti. Questo lo riconoscono gli stessi
rappresentanti dell’INAIL e i rappresentanti
sindacali che ci hanno riferito la situazione e quello che sta
accadendo all’interno della Cogne.
Non ci aspettiamo l’esito
dall’oggi al domani, ma in tempi più ristretti,
questo sì! Qui si tratta di mettere in pratica quanto sul problema
sicurezza prevede anche l’attuale Piano
sociosanitario (in via di confronto, di discussione e anche di
approvazione in questa sede), per cui ritengo che si debba
sollecitare la definizione di questa vertenza
all’interno della Cogne e la si debba estendere al
livello regionale nel più breve tempo possibile.
Non entro nel merito dei punti che l’Assessore ha
affrontato, però devo dire che molte risposte che sono state date
non mi trovano d’accordo. Non mi possono trovare
d’accordo, perché addirittura qui si mette in dubbio
che esista o meno il rischio di amianto all’interno
della Nazionale Cogne, mentre da parte dell’INAIL è
stata mandata addirittura in Magistratura una relazione sulla
situazione che in un primo tempo era stata rilevata
all’interno della Cogne.
Assessore, le chiedo soltanto copia della relazione con la quale
lei ha risposto alle mie domande e che ha letto in questa sede,
perché non voglio rispondere punto per punto, ma voglio fare una
valutazione di quello che ha detto, insieme agli addetti ai lavori
all’esterno di questo Consiglio e con coloro che si
occupano di questo problema.
Una cosa però me la permetta ed è anche una raccomandazione: che
passate le ferie - siccome si rimanda molto a settembre - che
quando si tornerà in questo Consiglio, a settembre, ci siano le
verifiche, gli accertamenti fatti e le soluzioni da dare al
problema, in modo da salvaguardare la salute e la vita di chi
lavora all’interno della Cogne e negli altri
ambienti di lavoro, e da permettere a chi rimane colpito da certe
malattie di beneficiare di quanto prevedono le norme di legge.
Per quanto ci riguarda, torneremo sull’argomento
a settembre, per puntualizzare la situazione, riprendere il
discorso e vedere se i ritardi che oggi si sono registrati verranno
colmati o meno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK