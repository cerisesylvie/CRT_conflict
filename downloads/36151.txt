Consiglio Regionale della Valle d'Aosta - Oggetto del Consiglio n. 415 del 12 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 415 del 12 febbraio 2014 - Resoconto
OGGETTO N. 415/XIV - Interrogazione: "Procedure per
l'individuazione dei fornitori di beni e servizi per l'ospitalità
di giornalisti ed operatori del settore turistico".
Président
- Pour la réponse, la parole à l'Assesseur
Marguerettaz.
Marguerettaz (UV)
- Riguardo il quesito:
"Chi ha
deciso di non indire gare informali preventive degli operatori e
fornitori coinvolti sul territorio"
: il dirigente competente,
in applicazione dell'articolo 6, comma 3, della legge 36/2011:
"Nuova disciplina delle acquisizioni in economia di beni e
servizi", che prevede quanto segue:
"per le acquisizioni in
economia di beni e servizi di importo inferiore a 40.000 euro, il
responsabile del procedimento può procedere ad affidamento diretto
ai sensi dell'articolo 125, comma 11, del Codice dei
contratti"
.
La scelta di procedere ad affidamento
diretto, ancorché previa indagine esplorativa condotta in modalità
informale, ovvero via mail, presso una selezione di operatori che
rispondono a requisiti di volta in volta richiesti, risponde ai
principi di economicità, efficacia ed efficienza a cui dev'essere
improntata l'azione amministrativa. Questa decisione è assunta dal
dirigente, e la motivazione è che l'affidamento diretto è la
modalità di affido più economica, efficiente ed efficace con
riguardo alle commesse di cui si tratta. Questi gli importi.
Importo delle singole commesse: pernottamenti, pasti, servizi di
accompagnamento da parte delle professioni turistiche,
noleggiatura, è nella maggior parte dei casi inferiore ai 1.000
euro, spesso anche ai 500 euro e molto sovente sono i 50 e 70 euro.
L'espletamento di gare informali per ciascuna delle commesse
collegate ad un singolo viaggio di familiarizzazione genererebbe un
costo in termini di remunerazione del tempo di lavoro necessario
probabilmente superiore al valore delle commesse stesse da
affidare.
I tempi: i tempi sono spesso molto stretti, molte richieste,
risposte, sollecitazioni, forniture arrivano spesso sotto data.
Natura e caratteristiche delle attività: la costruzione di un
viaggio conoscitivo in Valle d'Aosta, effettuato a partire dalle
esigenze espresse dai giornalisti, operatori, che dipendono dal
target dell'elettorato e della clientela di riferimento, con la
volontà dell'Assessorato di assicurare la necessaria rotazione tra
le località turistiche e tra le strutture ricettive. Nelle località
minori, a volte impropriamente definite minori, comunque, le
località più piccole, spesso la scelta
di alberghi e
ristoranti è obbligata, dovendo selezionare strutture di una certa
categoria e che assicurino una certa accoglienza. Nelle località
turistiche principali, coperte dai consorzi, dagli operatori
turistici, la scelta degli alberghi e dei ristoranti è effettuata
sulla base delle indicazioni di questi ultimi, quindi questi
assicurano una rotazione. Per gli
educational tour
, sul tema
"biciclette" il riferimento è il Club Bike Valle d'Aosta. Per le
località, le aree non coperte da consorzi e dove le strutture che
rispondono ai requisiti di categoria e i servizi richiesti sono
molteplici, la scelta viene effettuata dai competenti uffici sulla
base delle disponibilità e di una valutazione comparativa delle
condizioni economiche. La scelta dei professionisti della montagna
e delle guide turistiche viene effettuata sulla base della
conoscenza delle lingue di questi ultimi e delle loro
disponibilità. Per i servizi di ristorazione, laddove presenti, la
priorità è accordata agli esercizi contrassegnati "Saveur du Val
d'Aoste".
La variabilità fisiologica delle esigenze legate
all'attività: i programmi di visita vengono modificati in
considerazione, in relazione, alla disponibilità dei posti letto,
specie nei week-end e in alta stagione, ad esigenze puntuali che
man mano si manifestano alle condizioni meteo. Modificare un
itinerario o invertire i programmi di due giornate per le
condizioni meteo spesso implica un ripensamento complessivo
dell'itinerario di visita e della relativa logistica, ivi compresi
i pernottamenti, i pasti.
Seconda domanda:
"se esiste, alla luce delle richieste
giudiziarie che avevano coinvolto l'Amministrazione regionale, un
disciplinare che indichi procedure trasparenti di individuazione
dei fornitori di beni e servizi..."
, volevo solo rappresentare
che le inchieste giudiziarie che avevano coinvolto
l'Amministrazione regionale riguardavano non già le procedure di
affido delle commesse relative all'ospitalità, ma l'identità degli
ospiti e la natura e la tipologia dei servizi di ospitalità
forniti. Si precisa quindi che il disciplinare interno della
competente struttura regionale prevede che, in occasione di
ciascuna commessa, sia nelle richieste di preventivo, sia nelle
lettere di conferma degli ordini, sia sulle fatture liquidate i
dipendenti responsabili del viaggio indichino nome e cognome delle
persone ospitate e le relative funzioni: testata o operatore di
riferimento, quindi abbiamo una tracciabilità completa di coloro
che sono ospitati e siamo molto attenti. Ovviamente poi ci sono
tutta una serie di servizi, i servizi extra, che sono esclusi.
L'individuazione dei fornitori di beni e servizi funzionali
all'ospitalità di giornalisti e operatori è condotta, quindi, nel
rispetto della legge e dei principi di trasparenza, rotazione e
parità di trattamento secondo le regole testé riassunte con un
orientamento al risultato. Riteniamo quindi che l'obiettivo, che è
quello di far fare una bella figura e di rappresentare al meglio
l'Amministrazione, sia accolto.
Président -
Merci. Pour la réplique, la parole au
collègue Ferrero.
Ferrero (M5S)
- Grazie Presidente.
Sì, io comprendo che i motivi di economia, efficacia ed
efficienza debbano essere portati in dovuto conto, ci mancherebbe,
però, a nostro avviso, manca sempre...anche in questo caso manca
l'attenzione per la trasparenza, perché, al di là del fatto che
sulle fatture, diciamo, dei pasti e dei pernottamenti vengano
indicati i nomi delle persone, c'è però...e qui parliamo di 45.000
euro per il primo quadrimestre, quindi possiamo ipotizzare che, se
il trend fosse questo, andremmo a spendere quasi 200.000 euro
all'anno circa per l'ospitalità, che non è una sommetta! Certo, le
commesse sono piccole, però, quando io vado a richiedere magari
sempre la stessa guida turistica al servizio, o sempre allo stesso
ristorante il pasto, o sempre allo stesso hôtel...effettivamente
comprendo anche che ci possano essere degli appesantimenti dal
punto di vista del lavoro da parte degli uffici, ma teniamo conto
che una parte degli uffici, compresi quelli dell'Assessorato del
turismo, attualmente, in relazione alla mancanza di pratiche per i
contributi, sono sostanzialmente semiparalizzati e quindi ci
sarebbe anche del personale che potrebbe essere utilizzato, per
fare cosa? Per mettere in piedi delle semplici gare informali
all'inizio della stagione. Nella Valdigne io ho bisogno di avere un
tot
di alberghi o di ristoranti? Mando una semplice
richiesta informale agli alberghi e ristoranti e gli chiedo di
farmi fare un ribasso su quello che è il prezzo che fanno
abitualmente alla clientela, quindi, ecco, se questo viene fatto...
Vi farò un 116 per averne conto, perché a quanto pare non sono
d'accordo gli albergatori, alcuni ristoratori, che ci hanno
segnalato, invece, che c'erano delle assegnazioni che erano
arbitrarie, quindi che avvenivano non si sa bene in base a che
cosa. Non voglio fare speculazioni, però sicuramente non certo nel
senso della trasparenza. È questo quindi che volevamo evidenziare:
anche se sono piccoli importi, il fatto di far lavorare tutti e di
distribuire equamente quello che è...in base ovviamente alle
potenzialità e alla professionalità, perché di certo se prendiamo
un giornalista, non possiamo portarlo nella bettola più scadente
della Valle d'Aosta, ma dobbiamo dargli un servizio che lo induca a
fare una promozione che è promozione di livello: questo lo
comprendiamo, però che si vada sempre a finire negli stessi
alberghi e negli stessi ristoranti e con le stesse persone a
gestire la questione turistica, ecco, questo a noi non va bene.
Président -
Point 11 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK