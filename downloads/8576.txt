Consiglio Regionale della Valle d'Aosta - Oggetto del Consiglio n. 3077 del 7 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3077 del 7 ottobre 1987 - Resoconto
OGGETTO N. 3077/VIII - CONTENZIOSO TRA REGIONE E SITAV PER
OPERE CONCERNENTI INFRASTRUTTURE SPORTIVE REALIZZATE IN
SAINT-VINCENT. - (Interpellanza)
PRESIDENTE:
Do lettura dell'interpellanza in oggetto,
presentata dal Consigliere Aloisi:
INTERPELLANZA
Venuto a conoscenza
, unitamente ai Commissari deputati
all'indagine sull'affaire Casinò, di un "contenzioso" aperto tra
SITAV e Regione, "contenzioso" secondo cui - stando alle
dichiarazioni del Dott. Conca - la Regione risulterebbe debitrice
della somma di Lire 1.300.000.000 circa per lavori concernenti
infrastrutture sportive costruite in deroga alla convenzione in
essere tra la Regione e la Società SITAV e già oggetto di
circostanziate denunzie alla Magistratura con conseguenti mandati
di comparizioni e rinvii a giudizio;
il sottoscritto Consigliere regionale del MSI-DN
INTERPELLA
l'Assessore alle Finanze per sapere quale procedura
amministrativa e contabile intenda seguire il Governo regionale in
relazione alle pretese della SITAV del tutto inattese e non
confortate da regolari atti amministrativi della Regione.
PRESIDENTE:
Ha chiesto a parola il Consigliere Aloisi; ne
ha facoltà.
ALOISI (M.S.I.):
I Colleghi certamente ricorderanno che,
durante un incontro avvenuto con l'ex amministratore delegato della
società SITAV, dott. Conca, nel corso dei lavori dell'ex
Commissione d'indagine, questi, ad una mia precisa domanda sulla
rispondenza al vero che la società SITAV vantasse un credito di
oltre 1 miliardo e 200 milioni verso l'Amministrazione regionale,
rispose confermando il credito della SITAV verso l'Amministrazione
regionale.
Siccome nessuno ne era a conoscenza e poiché la società SITAV
non ha chiesto all'Amministrazione regionale la restituzione di
quell'ingente somma, e visto che il dott. Conca ha confermato
l'esistenza del debito, vorrei sapere dall'Assessore alle Finanze
quale procedura amministrativa o contabile si debba seguire per
sanare la situazione, tenuto conto che la cifra di 1 miliardo e 200
milioni è piuttosto considerevole. Vorrei sapere, inoltre, se sia
stata avanzata una formale richiesta da parte della SITAV, per
ottenere il saldo del debito dell'Amministrazione regionale.
Grazie.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Io non sono a conoscenza di quanto è
stato detto in Commissione, perché non ero presente. Risponderò, in
ogni caso, al Consigliere Aloisi, secondo il quale la SITAV per
dichiarazione del dott. Conca vanterebbe un credito di 1 miliardo e
200 milioni nei confronti della Regione, dicendo che
all'Amministrazione regionale non risulta mai pervenuta, né da
parte del dott. Conca, né da parte dell'attuale dirigenza della
SITAV, alcuna richiesta ufficiale per la restituzione di tale
somma. È ovvio che, non essendo pervenuta alcuna richiesta, non è
neppure possibile attivare alcuna procedura. Tale somma infatti non
figura iscritta nel bilancio regionale.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Prendo atto delle dichiarazioni
dell'Assessore, ma rimane ferma la conferma del dott. Conca sul
credito della SITAV di 1 miliardo e 300 milioni. È una situazione
piuttosto assurda e paradossale, anche perché si tratta di una
cifra notevole. Che il dott. Conca abbia fatto una simile
affermazione nel corso di una riunione ufficiale e che poi non vi
sia una richiesta ufficiale nei confronti dell'Amministrazione
regionale è un dato di fatto che, naturalmente, fa sorgere delle
perplessità.
Ringraziando l'Assessore per la sua risposta e convenendo con
lui sull'impossibilità, in assenza di una richiesta ufficiale, di
esaminare il tipo di procedura da attivare, ribadisco l'esistenza
di questo contenzioso, anche perché le dichiarazioni sono
registrate a verbale e possono essere riascoltate in qualsiasi
momento. Valuteremo il da farsi di fronte ad una situazione che
vede una società avanzare 1 miliardo e 300 milioni dalla Regione,
ma che non presenta alcuna richiesta di restituzione di tale somma,
lasciando l'Amministrazione regionale nell'impossibilità di avviare
le procedure più idonee alla soluzione del caso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK