Consiglio Regionale della Valle d'Aosta - Oggetto del Consiglio n. 1060 del 24 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1060 del 24 febbraio 2010 - Resoconto
OGGETTO N. 1060/XIII - Ratifica della deliberazione della
Giunta regionale n. 136 del 21 gennaio 2010 "Approvazione della
revisione del programma di sviluppo rurale della Valle d'Aosta per
il periodo 2007/2013, approvata dalla Commissione europea con
decisione C(2009) 10342 del 17.12.2009, in conformità con il
Regolamento (CE) n. 1698/2005 e con l'articolo 6, paragrafo 1, del
Regolamento (CE) n. 1974/2006".
Il Consiglio
visto il parere della III Commissione consiliare
permanente;
Delibera
di ratificare, ad ogni effetto, la sottoindicata
deliberazione adottata dalla Giunta regionale in via d'urgenza e
salvo ratifica da parte del Consiglio:
Oggetto n. 136 in data 21 gennaio 2010:
Approvazione della revisione del programma di sviluppo rurale
della Valle d'Aosta per il periodo 2007/2013, approvata dalla
Commissione europea con decisione C(2009) 10342 del 17.12.2009, in
conformità con il Regolamento (CE) n. 1698/2005 e con l'articolo 6,
paragrafo 1, del Regolamento (CE) n. 1974/2006.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
L'oggetto all'esame riguarda la ratifica delle modifiche al PSR
2007-2013 a seguito del Health Check della PAC. La deliberazione n.
136 del 2010 prevede complessivamente 55 modifiche al programma
derivanti dal recepimento del Health Check della PAC e le modifiche
sono numerose, in quanto è stato interessato sia il quadro
descrittivo del programma, sia il contenuto stesso, poiché con
l'introduzione delle tre nuove misure è stato necessario raccordare
e integrare le misure già esistenti e modificare il quadro
finanziario aggiornato con i fondi aggiuntivi, che consistono in
4.110.000.000 euro. Tra le misure sono da segnalare le modifiche
alla misura 112, 211 e 214 con l'introduzione di alcuni interventi
migliorativi. Per quel che riguarda le misure del Health Check
ricordo che il 17 dicembre 2009 la Commissione europea ha approvato
le modifiche al PSR 2007-2013 della Valle d'Aosta, individuando
nella Direzione politiche comunitarie e miglioramenti fondiari la
dirigenza di riferimento. Questo importante passaggio di revisione
del PSR prevedeva la possibilità di andare ad attivare una serie di
sfide, fra cui energie rinnovabili, lotta ai cambiamenti climatici,
qualità dell'acqua, biodiversità, innovazione ambientale, misure di
accompagnamento per il settore lattiero-caseario, diffusione della
banda larga.
A seguito della trattativa con la Commissione europea, sono
state individuate fra queste sfide quelle applicabili al nostro
PSR, e sono state attivate quelle relative alla biodiversità e alle
energie rinnovabili. La prima è stata attivata con
l'implementazione delle misure 213, indennità natura 2000, e 216,
investimenti non produttivi, mentre la seconda sfida, quella sulle
energie rinnovabili, è stata attivata attraverso un ampliamento
degli interventi ammissibili ai sensi della misura 311,
diversificazione in attività non agricole. Nel dettaglio, la misura
213, indennità natura 2000, prevede un'indennità a favore degli
agricoltori che operano nelle zone di protezione speciale
individuate all'interno della rete regionale Natura 2000. Il premio
unitario sarà di 100 euro all'ettaro, con una spesa pubblica
prevista di 2.500.000 euro per il periodo 2010-2013. L'attivazione
della misura attraverso l'approvazione dei criteri applicativi da
parte della Giunta regionale è prevista per la primavera 2010. Va
ricordato che tale misura potrà raggiungere la piena efficienza
solo con l'approvazione dei piani di gestione delle principali ZPS,
il parco Gran Paradiso, il parco naturale del Monte Avic.
La misura 216, riguardante gli investimenti non produttivi,
prevede il sostegno per gli investimenti di ridotta entità, che
permettano un minimo impegno per l'agricoltore, di ridurre
l'impatto sul ciclo biologico delle specie florofaunistiche che
vivono nelle aree agricole. Anche questa prevede la possibilità di
interventi specifici, che andranno normati con l'approvazione di
criteri applicativi da parte della Giunta nella primavera 2010 e ha
un tiraggio, per quel che riguarda il periodo 2010-2013, di 560.000
euro.
Nel caso della misura 311, diversificazione in attività non
agricole, non si tratta di una nuova misura, ma di una modifica a
quella già esistente, con l'introduzione degli interventi per la
realizzazione di impianti fotovoltaici. Tale modifica è stata
possibile grazie ai regolamenti Health Check, che permettono di
incentivare ulteriormente l'utilizzo di fonti rinnovabili per la
produzione di energia, attraverso un contributo in conto capitale
che può raggiungere il 60 percento. Peraltro tale percentuale
scende al 20 percento - è il caso nostro - nel caso in cui il
beneficiario faccia richiesta delle agevolazioni nazionali
afferenti al cosiddetto "conto energia", quindi è stato tenuto
conto della possibilità di aderire al conto energia.
La Giunta regionale, nella seduta dell'11 dicembre, ha approvato
la pubblicazione di un avviso della presentazione di domande di
finanziamento per impianti fotovoltaici con una scadenza
relativamente lunga: 31 dicembre 2011. La spesa pubblica prevista
per il periodo 2010-2013 è pari a 2.400.000 euro. Alcune piccole
modifiche che riguardano le misure extra Health Check: in questo
caso sono state apportate delle piccole modifiche al PSR in
occasione di questa verifica di metà percorso che riguardano in
particolare la misura 112, insediamento giovani agricoltori, la
misura 211, indennità compensativa degli svantaggi naturali a
favore degli agricoltori nelle zone montane, la misura 214,
pagamenti agroambientali. Nello specifico, per i giovani
agricoltori è stata prevista la possibilità dell'insediamento
multiplo, ossia la possibilità di erogare il premio a due giovani
che si insediano contestualmente in forma societaria nella stessa
azienda. Le condizioni di doppio premio non prevedono semplicemente
di raddoppiare i requisiti previsti per l'insediamento singolo;
l'azienda, infatti, attraverso la redazione di un unico piano
aziendale deve dimostrare che l'insediamento multiplo produce
effetti più che proporzionali in termini di fabbisogno lavorativo e
di reddito rispetto all'ipotesi di due insediamenti singoli.
Altra modifica alla misura 112 riguarda il contributo in conto
interessi, che passa da 15.000 a 30.000 euro con il conseguente
incremento del premio massimo da 55.000 a 70.000 euro. La modifica
alla misura dell'indennità compensativa coincide con quella
dell'agroambiente e concerne il calcolo del premio delle superfici
di alpeggio; i precedenti limiti, 1,5 ettari UBA (Unità di Bestiame
Adulto) per i capi produttivi e di 0,5 ettari UBA per i capi
improduttivi, sono stati eliminati e sostituiti dall'unico limite,
1 ettaro UBA, e fatto salvo il limite massimo di superficie ammessa
a pagamento, fissato a 200 ettari.
Evidentemente tutte queste iniziative che sono state attivate
sono state oggetto di contrattazione con gli uffici comunitari,
alla luce anche delle possibilità che ci erano date dai regolamenti
comunitari di riferimento, quelli del Health Check, e in base anche
alla disponibilità finanziaria che questo intervento aveva, e sono
stati derivati da una contrattazione che si è sviluppata fra le
varie Regioni in sede di Commissione politiche agricole per la
spettanza alla nostra Regione. Diciamo che nel periodo di
discussione è positivo il fatto che non è stata fatta una
ripartizione di tipo proporzionale, che avrebbe comportato sulla
base dei nostri piccoli numeri delle cifre più basse; siamo partiti
da un'iniziale proposta di circa 800.000 euro di disponibilità e
siamo arrivati a 4.000.000 e più di euro, proprio tenendo conto di
una base comune per tutti di minimo garantito e, a seguito di
quello, di una ripartizione che teneva conto del numero di aziende,
della loro dimensione, delle superfici agricole utili, e
quant'altro.
Comunque riteniamo di avere ottenuto un buon risultato; queste
sfide attivate sono quelle che potevano essere compatibili con il
piano in vigore e che rispondevano alle esigenze dei nostri
agricoltori. Ricordo che l'intervento fotovoltaico può permettere
di andare ad integrare il reddito delle aziende nel caso in cui
queste aderiscano alla misura. Grazie.
Président
- La discussion est ouverte.
La parole au Conseiller Giuseppe Cerise.
Cerise G. (VdAV-R)
- Grazie, Presidente. Solo per dire
che avevamo già espresso il nostro parere positivo in commissione
sotto questo profilo.
Abbiamo apprezzato particolarmente il fatto che la quota
riservata alla Valle d'Aosta di 4.000.000 e qualcosa, non essendo
una risorsa infinita alla quale poi va aggiunta anche la parte
nazionale e locale, che porta a 5.500.000, questa non sia stata
spalmata genericamente su tutta una serie di interventi
frammentati, ma focalizzati specialmente sotto l'aspetto della
biodiversità e delle energie rinnovabili. Ci pare anche
qualificante il fatto di queste indennità a sostegno di quegli
agricoltori che operano nelle zone di protezione speciale, che
devono sottostare ad una serie di vincoli che logicamente hanno
delle ripercussioni di impegno e anche di mancato guadagno sulla
loro attività.
Il discorso, anche per quanto riguarda - come ha ben detto
l'Assessore - investimenti non produttivi, anche qua c'è la nostra
piena condivisione, soprattutto il discorso del fotovoltaico, che
mi pare sia una cosa di grande attualità e, almeno per quanto si
percepisce, viene recepito piuttosto favorevolmente. Ci sono
diverse aziende che hanno già attivato o si stanno attivando e la
cosa crea sicuramente un buon incentivo.
Apprezziamo anche il fatto del riconoscimento della fattispecie
dell'insediamento multiplo, che dà la possibilità di adeguare a due
giovani, questa è anche una razionalizzazione, e la redazione di un
unico piano aziendale... tutto sicuramente va anche ad un quadro di
semplificazione della sostanza. E ancora: la previsione per le
aziende di nuovo insediamento e di un maggior contributo lo
riteniamo positivo; dunque riconfermiamo il nostro parere
favorevole alla ratifica di questo provvedimento.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente.
Le nostre considerazioni che abbiamo già espresso in III
Commissione, qui le ribadiamo, sono favorevoli. Naturalmente questo
documento prende ispirazione, come è stato annunciato
dall'Assessore, da una verifica in corso d'opera che viene fatta a
metà corsa sul funzionamento della politica agricola comunitaria in
tutte le sue articolazioni territoriali, di conseguenza anche nella
nostra Regione. Un Health Check, un controllo di salute che viene
fatto a metà corsa, per verificare, adeguare, migliorare le misure
poste in essere.
Innanzitutto esprimiamo il favore per il fatto che ci sono delle
risorse aggiuntive che vanno a beneficio di questo comparto,
comparto agro-zootecnico valdostano, che ha una sua importanza,
ovviamente coniugata anche ad una difficoltà di esercizio dovuta al
fatto che la verticalità della montagna, la pendenza comporta delle
difficoltà di esercizio di questa attività rispetto ad una medesima
attività esercitata invece in pianura, e quindi un'attenzione
economica - in questo caso finanziaria - per questo comparto,
aggiuntiva, non possiamo che recepirla favorevolmente. Sono
4.100.000 euro ai quali si aggiungono delle quote nazionali e
locali, come è stato ricordato.
Volevo solo fare un'osservazione. In primo luogo, accogliamo con
favore questa attenzione che viene rivolta al mondo rurale
nell'apertura alle energie rinnovabili con il fotovoltaico, anche
perché si tratta di sfruttare un'energia, come il sole, che - come
ben sappiamo - è infinita e sicuramente non inquinante e in
ambienti tipo gli alpeggi potrebbe essere utilmente sfruttata per
le esigenze delle famiglie, delle persone e anche aziendali che
vengono sviluppate in quota. In secondo luogo, la banda larga:
anche qui un'altra tecnologia, l'ADSL, che non deve essere solo
prerogativa di chi vive in città o in centri abitati antropizzati,
ma che può essere utilmente sfruttata da chi esercita a pieno
titolo l'attività aziendale nel settore agro-zootecnico.
È importante anche la modifica 2 per contenuti, anche su questo
ci siamo già soffermati. La modifica 2 riguarda la filiera del
latte bovino in Valle d'Aosta, perché è sicuramente il centro del
sistema agro-alimentare valdostano e, visto che si parla di Health
Check, di salute del comparto, è auspicabile che a tutte queste
risorse, a questi sostegni che vengono iniettati in questo settore
ci sia anche un controllo sulla salute della qualità non solo del
latte, ma del bestiame allevato; credo che non sia un argomento di
secondaria importanza, visto anche le recenti situazioni spiacevoli
che si sono verificate sul finire dello scorso anno, dove il
comparto zootecnico e la filiera relativa sono state additate...
ingiustamente, se considerato genericamente, però purtroppo
"giustamente" per i casi che sono stati colpiti dal sistema
giudiziario che ha messo in evidenza delle situazioni che sarebbe
buona cosa non si verificassero più.
L'auspicio è che a questa iniezione di risorse ci sia anche un
attento controllo da parte degli organi competenti,
in
primis
dell'Assessorato, che ha gli strumenti, le risorse e le
strutture per poterlo fare, affinché questo obiettivo di qualità e
di sanità del comparto sia effettivamente traguardato e che
parentesi buie come quelle dello scorso autunno, o addirittura che
ha avuto inizio l'anno precedente con i blitz negli alpeggi, non
abbiano più a verificarsi.
Président
- La parole au Conseiller Donzel.
Donzel (PD)
- Grazie, Presidente. Condivido le
considerazioni che hanno fatto i colleghi prima di me, quindi non
ripeto molte delle opportune sottolineature.
Volevo solo aggiungere alcune considerazioni che mi paiono
importanti rispetto a questo provvedimento. Si tratta certamente di
risorse molto importanti, che sta a noi saper gestire nel modo
migliore; quindi, come ho già constatato sulla questione
dell'energia rinnovabile, è importante che non solo si facciano dei
provvedimenti amministrativi, ma che ci sia la costruzione di una
cultura, una comunicazione di queste misure ai diretti interessati,
per coinvolgerli in questi percorsi.
Diamo per scontato che basti dire "sfruttiamo il fotovoltaico"
ed ecco che tutti si mettono ad installare impianti perché c'è un
contributo. In realtà, se c'è un contributo, c'è anche un
investimento che deve venire da queste persone; ma una cosa che a
volte non si percepisce è che in un momento di incertezza economica
è sempre difficile per le imprese - parlo delle imprese agricole -,
anche di fronte ad importanti sostegni, fare dei passi in una certa
direzione. Quindi serve un grosso lavoro di vicinanza, di sostegno
a queste misure; ecco perché, se sono misure che interessano il
settore agricolo, è importante che si dia il buon esempio e che
sempre più l'amministrazione pubblica si faccia, anche sé stessa,
carico di misure di questo genere quando si realizzano impianti che
sono pubblici.
Il fotovoltaico sarebbe quindi bello vederlo sui tetti di tutti
i comuni della Valle d'Aosta, negli stadi, e là dove ci sono
strutture pubbliche dare il buon esempio, perché non si dica solo
agli altri che è un affare il fotovoltaico, ma
in primis
già
il pubblico si faccia portatore di queste misure. La stessa cosa
vale là dove ci sono misure a sostegno di un'attività come quella
che prevede la possibilità di due soggetti di collaborare, è un
segno positivo di un ritorno ad una visione cooperativistica e
solidaristica dell'attività, non una visione individualistica della
società, che ci fa ben sperare per il futuro della Valle d'Aosta.
Naturalmente punto nodale di questi interventi resta la produzione
lattiero-casearia, è importante che si continui a ribadire che il
problema della nostra realtà è quello dei costi di produzione, che
non possono essere paragonati a quelli di altre realtà.
Sappiamo bene come incida a livello europeo non soltanto una
visione, come qualcuno di noi dice: "l'Europa è lontana", ma i
nostri vicini della pianura Padana che hanno aziende con una
struttura più solida della nostra, di certo sostengono misure a
livello europeo che non sono quelle di garantire la possibilità di
continuare ad esercitare attività in località di montagna. Ecco
perché questa battaglia deve continuare su tutte le regioni
dell'arco alpino, perché la nostra realtà non si trovi isolata, ma
trovi conforto in altre realtà, perché sicuramente la difesa della
biodiversità, che è un valore anche per i cittadini, per noi
diventi la possibilità di esercitare una dignitosa attività, che
abbia anche una sua produttività e ci consenta di continuare a
vivere ed a mantenere il bellissimo ambiente di cui tutti
disponiamo in Valle d'Aosta.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Solo per alcune
precisazioni in merito agli argomenti toccati dai Consiglieri
intervenuti nella discussione.
Come dicevo all'inizio e come abbiamo discusso in commissione,
abbiamo attivato solo alcuni degli aspetti dell'Health Check, e vi
dico anche i motivi. Per quel che riguarda il settore
lattiero-caseario, tema che è stato toccato dai Consiglieri Tibaldi
e Donzel, in ambito Health Check non è stata attivata - per quel
che ci riguarda - alcuna iniziativa specifica, anche perché nella
fase della discussione con la Comunità europea inizialmente queste
misure erano previste anche per il settore lattiero-caseario, ma
nelle ultime fasi del negoziato la Comunità europea ha disposto che
la misura pertinente, la 143, venisse attivata per il solo settore
del tabacco, che è un discorso venuto fuori durante la
contrattazione. Per tale motivo la gran parte delle Regioni non ha
attivato queste misure. Era solo una precisazione che, pur essendo
prevista nell'ambito delle sfide, questo non era stato
attivato.
Per il discorso legato alla banda larga, noi non abbiamo
attivato delle iniziative in merito, perché questo è stato
concertato con il Dipartimento innovazione e tecnologia e con
l'autorità di gestione del Po, competitività della nostra Regione,
che a seguito dell'approvazione del piano di sviluppo regionale di
reti di nuova generazione (NGN), approvato con delibera n.
2149/2009, è stato deciso che la diffusione a banda larga sarà
oggetto di finanziamenti regionali in parte comunitari (FERS) ma
non del FEARS, quindi era già attivata per altri canali, di
conseguenza non è stato inserito in questo discorso relativo al
PSR. Era solo una precisazione.
Per quel che è invece del discorso comunicazione, volevo
tranquillizzare anche il collega Donzel sul fatto che è
importantissima la comunicazione di questa opportunità, in
particolare in merito a quello che è già attivato relativo al
fotovoltaico, perché sono state attivate queste opportunità, ma
sono state anche comunicate, sono state fatte due riunioni con gli
agricoltori, con i tecnici di settore e anche con coloro che si
occupano d'installazione, perché in un momento di crisi come questo
un impulso al comparto di indotto non può che essere di beneficio
per tutti.
In queste comunicazioni abbiamo ricordato che la possibilità di
aderire a questa iniziativa è interessante, anche perché con il
conto energia e con l'integrazione di contributo si dà una
possibile rendita aggiuntiva alle aziende agricole che aderiscono;
novità dell'anno scorso che, anche dal punto di vista fiscale, gli
introiti che l'azienda ha derivanti da produzione di energia
rinnovabile rientrano a livello di tassazione come reddito
agricolo, e questo per le aziende è molto interessante. Questo è
stato oggetto di spiegazioni e anche di comunicazioni; poi sul sito
dell'Assessorato si trovano tutte queste informazioni.
Per quanto riguarda la parte concernente la biodiversità, le
misure relative agli incrementi di indennità compensativa e misure
agro-ambientali per le aziende che lavorano in zone che ricadono
sotto alcuni vincoli, appena approvate le delibere di Giunta con i
criteri applicativi, verrà data opportuna comunicazione anche a
queste aziende per poter usufruire di queste opportunità in
più.
Ringrazio la commissione per il lavoro d'esame che ha fatto di
questa proposta di modifica del PSR, soprattutto è importante che
sia stata recepita da parte di tutti i gruppi del Consiglio
l'importanza di questo passaggio; di conseguenza è importante che
sia stata recepita favorevolmente all'unanimità. Grazie.
Président
- Je soumets au vote l'acte:
Conseillers présents et votants: 33
Pour: 33
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK