Consiglio Regionale della Valle d'Aosta - Oggetto del Consiglio n. 4017 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4017 del 9 dicembre 1992 - Resoconto
OGGETTO N. 4017/IX Problemi concernenti i programmi della
Terza Rete Rai e intendimenti della Regione nei rapporti con la
Rai.
(Interpellanze)
Interpellanza Le nutrite polemiche sulla opportunità di
mandare in onda TG Zero di Chiambretti negli spazi dedicati ai
programmi della sede RAI di Aosta, al di là di una evidente
propensione all'effimero dei nostri conterranei hanno, per altro
verso, offerto una eloquente risposta alla pretesa del Responsabile
della struttura programmi di rappresentare una entità
mistico-ideologica del comune modo di sentire regionale.
Sappiamo che è compito arduo creare programmi che si pongono
l'obiettivo conclamato di rappresentare la cultura della nostra
Autonomia e del nostro Particolarismo senza correre il rischio di
cadere in una sorta di Minculpop nostrano.
Né ci vogliamo rassegnare ad una alternativa troppo
superficiale, cara a palati nazionalpopolari che tenderebbe a farci
scegliere tra la comicità demenziale - ma rispettabile e
attualissima - di Chiambretti e le oleografiche - e parimenti
rispettabili anche se autoctone - trasmissioni sulle divise
svizzere e i bottai del Vallese. Il giudizio del popolo televisivo
rischierebbe di somigliare a quello del popolo di Israele:
salverebbe ancora una volta Barabba-Chiambretti.
Il responsabile della struttura programmi reagisce da vestale
offesa e chiede il pronunciamento della Redazione che, prontamente,
insorge difendendo il ruolo insostituibile del servizio pubblico e
la butta sul pesante tirando in ballo le nostre caratteristiche di
autonomia e di bilinguismo che eccezionalmente ci consentono di
poter trasmettere servizi regionali. Chiude ad effetto, non senza
ricorrere alla fatidica e retorica domanda che dovrebbe pesare come
un macigno e mettere la parola fine su tutta la vicenda: dobbiamo
perdere questo spazio, oppure difenderlo, in vista di un
potenziamento della funzione di "servizio pubblico" della Rai in
Valle, come ha chiesto all'unanimità il Consiglio regionale?
Chiambretti passa, lo spazio resta.
Se si va avanti di questo passo, Chiambretti certamente passerà,
mentre l'agognato spazio resterà... ma senza spettatori, un altro
buco nero dell'universo televisivo pubblico, un altro fallimento
per la nostra autonomia fatta di presuntuosi e vacui proclami
quanto di poveri risultati.
Tutto ciò premesso, il sottoscritto Consigliere regionale
interpella
il Presidente della Giunta regionale per sapere:
1) se è vero che nel corso del 1991 sono andati in onda dagli
spazi regionali della sede RAI 88 programmi e che di questi ben 60
sono stati acquistati all'estero e, quanti programmi sono stati
trasmessi, nel corso del 1992, precisando la relativa
provenienza;
2) quali sono i dati AUDITEL sulle percentuali di ascolto
realizzati dalle emissioni regionali (TG Regione, Gazzettini di
informazione radiofonica, altri programmi radiofonici e
televisivi);
3) se non sia il caso di approfittare della prossima entrata in
vigore della nuova Convenzione RAI-Valle d'Aosta (che tra l'altro
prevede una più nutrita redazione francofona) e consentire al
Consiglio regionale di esprimersi, più incisivamente che nel
passato, sugli obiettivi ed i contenuti degli spazi attribuiti alla
nostra Regione;
4) se non sia, infine, il caso di tentare di offrire una
interpretazione della parola cultura in cui la contemplazione del
passato ("la memoria") sia meno consolatoria ed oleografica di
quella fino ad oggi consentita, e più correlata al presente ("la
vita") e ai problemi che quotidianamente la nostra comunità
dovrebbe affrontare e risolvere con piglio più virile e
propositivo.
Interpellanza A seguito delle recenti polemiche aventi per
oggetto la collocazione oraria delle trasmissioni regionali RAI
TV;
Vista l'avvenuta pubblicazione sulla Gazzetta ufficiale del 28
ottobre 1992 del decreto del Presidente della Repubblica del 23
dicembre 1991, avente per oggetto "Approvazione ed esecuzione della
convenzione tra la Presidenza del Consiglio dei Ministri e la RAI
s.p.a., relativa alle trasmissioni radiofoniche e televisive in
lingua francese della Valle d'Aosta";
Ravvisata la necessità che le istituzioni svolgano un ruolo
attivo nella tutela del servizio pubblico radiotelevisivo che
costituisce, nonostante le polemiche contingenti, patrimonio di
indiscutibile valore che ha svolto e svolge una funzione
fondamentale nella crescita civile e democratica della società
italiana;
Dato atto che il decentramento dell'informazione e della
programmazione radiotelevisiva pubblica ha rappresentato e
rappresenta tuttora un dato positivo sulla strada di una sempre
maggiore autonomia della nostra Regione;
Considerato che, da anni, i lavoratori della RAI di Aosta
sollecitano, an-che con vertenze di lavoro, la realizzazione di una
nuova sede regionale;
Atteso, a tale proposito, che la sede regionale RAI, con i suoi
oltre 100 addetti, rappresenta per la Valle una realtà
significativa anche dal punto di vista occupazionale;
Ritenuto che dotarla, in tempi ragionevoli, di una sede
finalmente idonea, attivando gli opportuni strumenti finanziari e
legislativi, significherebbe dare risposte concrete a problemi
operativi non più rimandabili e, contemporaneamente, mettere il
servizio radiotelevisivo pubblico in condizione di sviluppare la
propria presenza in Valle, puntando a specializzazioni anche
produttive bilingui anche in collaborazione con stazioni radio e TV
di regioni vicine in una prospettiva di integrazione europea con
significative ricadute sulla nostra Regione in termini di
prestigio, ma anche di occupazione;
i sottoscritti consiglieri regionali
interpellano
la Giunta regionale per conoscere:
1) quali iniziative abbia avviato o intenda avviare affinché la
succitata convenzione abbia una rapida e soddisfacente
attuazione;
2) quali iniziative concrete abbia preso per la realizzazione di
una nuova e più efficiente sede regionale della RAI, di cui si
parla da tempo.
F.to: Milanesio-Lanièce-Ricco-Chiofalo-Bondaz-Limonet-Trione
Presidente
Ha chiesto di parlare il Consigliere
Milanesio.
Milanesio (PSI)
Se qualcuno di noi fosse superstizioso
l'abbinamento dei punti 13 e 17 dell'ordine del giorno porterebbe
ad una congiuntura particolarmente nefasta sotto il profilo
numerico, ma ci sforziamo di non essere superstiziosi.
Certamente lor Signori avranno potuto seguire, in questo ultimo
periodo, le nutritissime polemiche che sono apparse sui quotidiani
e sui settimanali locali sull'opportunità di mandare in onda il TG
Zero di Chiambretti negli spazi dedicati ai programmi della sede
Rai di Aosta.
Tutto ciò ha dimostrato al di là di una evidente propensione
all'ef-fimero dei nostri concittadini, una eloquente risposta alla
pretesa, soprattutto dal responsabile della struttura programmi
della Rai di Aosta, di rappresentare una specie di entità
mistico-ideologica del comune modo di sentire regionale, per cui
qualunque critica, qualunque tentativo di discutere sulla bontà ed
opportunità di questi programmi è sempre stato visto come
un'offesa.
Noi sappiamo benissimo che è un compito molto arduo quello di
creare dei programmi in sede regionale che si pongono l'obiettivo
conclamato di rappresentare la cultura della nostra Regione, della
nostra autonomia, del nostro particolarismo e sappiamo che tutto
questo è molto difficile da fare senza correre il rischio di cadere
in una specie di "Minculpop" nostrano.
Del resto noi non ci vogliamo rassegnare a quella alternativa un
po' superficiale che è emersa dalla lettura dei quotidiani e dei
settimanali, cara di più a palati, che qualcuno poteva definire
nazionalpopolari, che tenderebbero a farci scegliere
inevitabilmente tra la comicità demenziale, peraltro
rispettabilissima perché attuale, di Chiambretti e invece una
rispettabile anche se autoctona produzione di trasmissioni dedicate
soprattutto alle divise svizzere, ai bottai del Vallese e alle
cuffie della Tarentaise.
Se noi dovessimo sottoporre al popolo televisivo il giudizio, in
questo caso il popolo televisivo della Valle d'Aosta farebbe come
il popolo di Israele a suo tempo: salverebbe ancora una volta
Barabba-Chiambretti per intenderci.
Il responsabile della struttura programmi reagisce come una
vestale offesa e chiede il pronunciamento della redazione che
naturalmente interviene immediatamente e la butta sul pesante
perché nel difendere questo tipo di struttura programmi, tira in
ballo cose molto importanti tra cui le nostre caratteristiche di
autonomia e bilinguismo che eccezionalmente ci consentono di poter
trasmettere servizi regionali e poi chiudono ad effetto ricorrendo
ad una fatidica e retorica domanda che abbiamo l'impressione sia
stata messa lì per pesare come un macigno su tutta questa questione
per metterci la parola fine, per evitare che se ne discuta e vale a
dire: "Dobbiamo perdere questo spazio o difenderlo in vista di un
potenziamento della funzione di servizio pubblico della Rai in
Valle come chiesto all'unanimità dal Consiglio regionale?
Chiambretti passa, lo spazio resta".
Noi siamo convinti che Chiambretti certamente passerà, e che lo
spazio resterà, ma questo spazio resterà ancora una volta senza
spettatori, come qualcosa di noiosissimo che ti viene propinato
do-po un telegiornale e rappresenterà o potrebbe rappresentare un
altro buco nero nell'universo televisivo pubblico, un altro
fallimen-to, se mi consentite, per la nostra autonomia fatta
sovente di pre-suntuosi e vacui proclami quanto di poveri,
poverissimi risultati.
Ora, fatta questa premessa, io interpello il Presidente della
Giunta per conoscere:
1) se è vero che nel corso del 1991 sono andati in onda dagli
spazi regionali della sede Rai 88 programmi e di questi, ben 60,
sono stati acquistati all'estero, e quanti programmi sono stati
trasmessi nel corso del 1992, precisandone la relativa
provenienza;
2) quali sono i dati Auditel, ammesso che ci siano, sulle
percentuali d'ascolto realizzate dalle emissioni regionali, Tg
Regione, Gazzettini di informazione radiofonica e altri programmi
radiofonici e televisivi;
3) questo punto è più un invito rivolto al Presidente della
Giunta: se non sia il caso di approfittare della imminente entrata
in vigore della nuova convenzione Rai-Valle d'Aosta, che tra
l'altro prevede una più nutrita redazione francofona, e consentire
così al Consiglio regionale di esprimersi più incisivamente di
quanto abbia fatto nel passato sugli obiettivi ed i contenuti degli
spazi attribuiti alla nostra Regione. E poi di fare oggetto
eventualmente di un punto all'ordine del giorno di questo Consiglio
per una discussione che ci possa consentire di dire qualcosa di
più, visto che in questa convenzione interviene la Presidenza del
Consiglio dei Ministri, attribuendo dei denari alla sede Rai di
Aosta, ma anche la Valle d'Aosta sborsa dei quattrini
regionali.
Non è poi tanto provocatoria l'ultima domanda: se non sia infine
il caso di tentare di offrire una interpretazione della parola
cultu-ra, in cui la contemplazione del passato, vale a dire la
"memoria" sia meno consolatoria ed oleografica di quella fino ad
oggi consentita e più correlata al presente, cioè alla "vita " e ai
problemi che quotidianamente la nostra comunità dovrebbe affrontare
e risolvere con piglio, secondo noi, più virile e propositivo.
Perché siamo convinti che al di là delle pur ottime ed
oleografiche, ma sempre svizzere, trasmissioni sulle divise
svizzere, bottai del Vallese e le cuffie della Tarentaise, in
questo caso, fatto salvo il francese, ci siano dei problemi, delle
situazioni su cui si possa e si debba intervenire, su cui si possa
e si debba fare cultura in modo dinamico, aperto e legato ai
problemi che attraversano la nostra Regione.
E' abbastanza discutibile, inaccettabile, che oggi dei problemi
dell'attualità, o collegati in qualche modo con l'attualità, si
debbano occupare solo le televisioni private, quando negli spazi di
competenza regionale, potrebbero trovare spazio e luogo anche
questi programmi.
Certamente questo comporta un lavoro maggiore, comporta un
impegno maggiore della sede Rai, ma non mi sembra che alla sede Rai
manchino capacità, talenti, forze. Sono mancati complessivamente un
coordinamento, una volontà; forse è mancato anche a questo
Consiglio la volontà di far sentire il suo peso e i suoi indirizzi,
ripeto indirizzi, di carattere culturale e di carattere
programmatico, non certo una tutela su quello che gli spazi Rai
possono o devono diffondere, perché questo è ben lontano dalla
pretese e dalla nostra presunzione. Ringrazio il Presidente se
vorrà rispondermi.
Presidente
Ha chiesto di parlare il Consigliere
Lanièce.
Lanièce (DC)
Molto brevemente, visto che le premesse
sono già abbastanza lun-ghe, volevo solo giustificare la
presentazione di questa inter-pellanza da parte del nostro Gruppo.
Noi riteniamo che dotare in tempi ragionevoli la Rai regionale di
una nuova sede, attivando gli opportuni strumenti, vorrebbe dire
dare risposte concrete ai vari problemi e ottenere significative
ricadute sulla nostra Regione in termini di prestigio, ma anche in
termini occupazionali.
Pertanto chiediamo quali iniziative abbia avviato o intenda
avviare la Giunta affinché la sopracitata convenzione abbia una
rapida e soddisfacente attuazione e quali iniziative concrete abbia
preso per la realizzazione di una nuova e più efficiente sede
regionale della Rai di cui si parla da tempo.
Presidente
Ha chiesto di parlare il Presidente della
Giunta.
Lanivi (GM)
Vorrei rispondere, sperando di essere
sufficientemente esauriente, alle numerose richieste
dell'interpellante Consigliere Bruno Milanesio.
Alla prima domanda se è vero che nel corso del 1991 sono andati
in onda dalla sede Rai 88 programmi e di questi ben 60 sono stati
acquistati all'estero, quanti sono stati trasmessi, precisandone la
provenienza: la risposta è negativa, o almeno non nei termini in
cui è formulata la domanda.
Se il Consigliere si riferisce agli spazi televisivi nel 1991,
la Rai su 209 programmi ne ha comperati 26, nel 1992, mi riferisco
fino a fine novembre, su 187 programmi ne sono stati comperati 49.
Volendo essere più precisi la sede Rai di Aosta dispone di quattro
spazi di 27 minuti circa la settimana, due in italiano e due in
francese, per un totale di poco più di 200 spazi all'anno.
L'anno 1991 ha visto la disponibilità di 209 spazi, che sono
stati coperti con 134 programmi prodotti dalla sede, 12 programmi
di scambio con altre sedi regionali, 28 programmi di replica, 26 di
acquisto. Degli spazi a disposizione, 7 sono stati coperti da
manifestazioni sportive nazionali e 2 non sono stati coperti per
sciopero del personale.
Sempre nel 1991, questi sono i dati del 1991, dei 26 programmi
di acquisto, 17 sono stati comperati all'estero, 16 dalla
televisione svizzera, 1 dalla televisione tedesca; dei 9 restanti,
1 è stato comperato dal Museo della Montagna e gli altri da
produttori indipendenti.
Per il 1991, sempre per la televisione, sono stati compiuti i
calcoli fino al 23 novembre 1992, gli spazi realizzati sono stati
187: 90 programmi di cui 7 in produzione esterna, 5 programmi di
scambio con altre sedi, a cui si aggiungono 21 repliche e 49
programmi di acquisto, 1 spazio non è stato coperto per sciopero,
12 spazi sono stati coperti da trasmissioni sportive nazionali, dei
49 programmi d'acquisto, 26 vengono dalla Télévision Suisse
Romande, 8 dalla televisione tedesca, 8 da due cineasti, Anne e
Erich Lapyd e altri 7 da altri cineasti indipendenti. Questo per
quanto riguarda le trasmissioni televisive.
Per quanto concerne invece la produzione radiofonica di
programmi, la Rai di Aosta dispone di 39 minuti circa al giorno per
6 giorni alla settimana. La metà delle trasmissioni è effettuata in
francese. I 39 minuti vengono a volte divisi in due spazi occupati
da due programmi diversi, uno di 10 minuti circa e uno di 29 minuti
circa.
In termini di minutaggio nel 1991 sono state trasmesse 111 ore e
24 minuti in italiano, 99 ore e 7 minuti in francese.
Per il 1991 la produzione interna è stata di 102 ore, contro 8
di acquisto da produttori locali per l'italiano e 94 ore prodotte e
4 ore e 38 primi acquistate da Renato Perret per la lingua
francese.
Per il 1992, fino al 30 novembre, sono state prodotte 94 ore e
31 minuti in italiano, 77 ore e 3 primi in francese, a cui si
aggiungono 18 ore e 34 minuti di acquisto italiano dalla
Cooperativa Antica Zecca Progetto Giovani e 2 ore e 46 minuti in
francese.
Gli acquisti per la radio avvengono nel quadro del mercato
locale; questo per quanto concerne la prima domanda.
Per la seconda domanda che riguarda i dati Auditel: non ci sono
dati Auditel relativi alla Valle d'Aosta, perché l'Auditel non
effettua sondaggi regionali. La sede Rai di Aosta ha manifestato
l'in-tenzione di effettuare un rilevamento nel corso del prossimo
anno. Terza domanda: riguardo alla convenzione qui definita
Rai-Valle d'Aosta, in effetti la convenzione non è tra la Rai e la
Valle d'Aosta, ma è tra la Rai e la Presidenza del Consiglio. La
convenzione non prevede una più nutrita redazione francofona, ma
l'estensione degli spazi oggi trasmessi in francese al momento
sostanzialmente confinati alla produzione dei programmi.
Riguardo alla possibilità del Consiglio regionale di esprimersi
sugli obiettivi ed i contenuti degli spazi Rai, ho il dubbio che
tale intenzione si iscriva in una prassi, che non so se é razionale
e basata su un controllo che si può ritenere eccessivo nell'ambito
pubblico sui mezzi di informazione.
Vorrei concludere esprimendo alcuni miei dubbi, infatti non
riesco a capire se le considerazioni svolte dal Consigliere
Milanesio siano da intendersi in qualche maniera in controcorrente
rispetto ad una abitudine che si ha o che si è avuta a livello
nazionale, cioè che la Rai progressivamente si è liberata da
controlli, o più che controlli, che sono legittimi, da invadenze
partitiche, questo mi trova completamente d'accordo, perché credo
che questo sia una condizione per rispondere in maniera corretta
alla quarta domanda.
In effetti il Consigliere Milanesio pone un problema che credo
sia decisamente importante, e che credo non sia contenibile in una
risposta ad un'interpellanza. Egli pone un interrogativo
provocatorio in definitiva, tra due modi di intendere la
cultura.
Rispetto alle considerazioni svolte né l'una, né l'altra delle
due alternative presentate rispondono in maniera corretta, perché
mi pare che la prima dà un'interpretazione al termine cultura come
mera contemplazione del passato, e dato che vi è un modo di
contemplare il passato per trarne lezione per il futuro e c'è un
modo di contemplare il passato con una visione di tipo mitica e
acritica, che non corrisponde a un modo corretto di intendere la
cultura.Allo stesso modo, la semplice, e ne paghiamo tutti lo
scotto, valanga di notizie, di cui in genere lo spettatore o
l'ascoltatore radiofonico medio ha difficoltà ad interpretare le
chiavi, i modi con cui le notizie vengono rovesciate nella testa di
ognuno di noi, é anche questa una maniera di presentare il presente
che corrisponde ad una visione parziale del termine cultura.
Che nel mio modo di vedere, ma è solo mio, probabilmente non sta
né nell'una, né nell'altra delle due alternative.
Sicuramente se vi è un dato positivo in questa interpellanza sta
nel sottolineare il valore di un mezzo di informazione, il quale
deve essere più vicino e più aderente alle esigenze di questa
comunità. Credo che questo tipo di sforzo vada compiuto dall'intera
comunità, che deve pretendere un servizio proprio perché pubblico
più vicino alle proprie esigenze.
Possiamo dire che sicuramente non possiamo appaltare anche ad un
prestigioso Ente di Stato come la Rai, la gestione di questo
discorso, ma sarebbe altrettanto errato pensare che questo Ente
diventi in qualche maniera un braccio più o meno lungo di questo
Consiglio regionale.
E' auspicabile che sia l'insieme della comunità ad esprimere
delle esigenze di superamento della situazione attuale.
Credo che la quarta domanda, lo ha già preannunciato lo stesso
Consigliere interpellante, meriterebbe un approfondimento più
puntuale e nello stesso tempo più ragionato, che non il risolvere
la risposta a questo tipo di domanda con una semplice battuta di
risposta. Colgo in pieno il contenuto e l'intenzione che traspare
dalla quarta domanda.
Per quanto riguarda la seconda interpellanza presentata dai
consiglieri della Democrazia Cristiana, voglio dir loro che della
sede Rai di Aosta se ne è parlato, ma io non ho trovato traccia né
di impegni, né di atti ufficiali quando sono arrivato alla
Presidenza della Giunta.
So che vi sono stati degli incontri, e credo che siano state
fatte delle considerazioni intorno a questa esigenza. A metà luglio
abbiamo incontrato alcuni funzionari Rai, dai quali abbiamo potuto
avere notizie di incontri a livello decisamente informale. Abbiamo
chiesto in quella sede di avere ufficialmente dalla Rai una
proposta ufficiale che ci è giunta ai primi di agosto.
In questo primo scambio di informazioni, di richieste di
informazioni per verificare se era possibile procedere su questo
discorso, abbiamo domandato alla Rai di precisare le sue
intenzioni.
Mi pare che a questo punto il discorso sia da seguire con una
certa attenzione, nel senso che una nuova sede Rai di Aosta mi pare
sia da intendersi come richiesta o esigenza importante, da guardare
con molta attenzione.
Quindi vi è, anche se questo non è stato dichiarato, e quindi
non lo posso dire in maniera ufficiale, una disponibilità della
Regione ad affrontare questo problema e di metterlo in relazione
con il riassetto urbanistico e produttivo di Aosta, o comunque nel
rispetto delle regole del piano regolatore del Comune di Aosta. Noi
speriamo di presentare all'azienda una serie di ipotesi di
insediamento vista l'importanza che la Rai riveste in questa
Regione.
Il secondo aspetto riguarda di più gli aspetti finanziari e qui,
per fornire una risposta a questi tipi di richiesta, dobbiamo
attendere e verificare le reali possibilità che la Regione stessa
potrà avere nei prossimi anni. Qualcuno l'aveva affermato questa
mattina, sappiamo che sono in corso, ma non sono ancora definiti,
anche se ci auguriamo in termini positivi, i percorsi, un iter in
Parlamento, che dovrà stabilire quali potranno essere le reali
dimensioni delle disponibilità finanziarie nei prossimi anni.
Io ho l'impressione che quando si è parlato di questo problema e
quando si sono fatte certe considerazioni, molto probabilmente, non
si teneva conto delle disponibilità prevedibili della Regione nei
prossimi anni. Questo lo dico per riassumere la nostra posizione:
indubbiamente la sede Rai di Aosta ha bisogno di una nuova
collocazione, anche perché attualmente il personale lavora in
condizioni difficili.
Dobbiamo, per mirare gli interventi, tenere conto di ciò che
avremo a disposizione per far fronte a questi problemi e
soprattutto di avere un quadro preciso delle intenzioni della Rai,
che in questo momento si sono tradotte ad oggi in queste richieste:
circa 26.000 metri cubi da costruire, di cui 17.800 fuori terra e
9.000 entroterra per un investimento complessivo di circa 21
miliardi di lire. E' da tener conto che ai 21 miliardi di lire va
aggiunto il valore che verrà attribuito al terreno.
Quindi le cose che dico con molta semplicità, ma anche con molta
onestà stanno ad indicare la cornice completa del problema che
dovremo affrontare.
Presidente Ha chiesto di parlare il Consigliere Milanesio.
Milanesio (PSI)
Ringrazio il Presidente della Giunta
per avermi dato delle risposte, che nell'ambito delle sue
possibilità e per quanto a sua conoscenza sono esaurienti, serie e
concrete.
L'interpellanza aveva uno scopo dichiarato ed era quello di
provocare in qualche modo una discussione sull'avvenire della sede
Rai di Aosta e sulla necessità che il Consiglio regionale in
qualche modo divenga interlocutore della Rai non solo in sede
locale, ma anche in sede nazionale, e diventi anche interlocutore
della Commissione parlamentare di vigilanza sulla Rai, perché il
fatto che oggi ci sia un valdostano che siede nella Commissione
parlamentare di vigilanza non è che ci potrà consentire di
risolvere tutti i problemi.
Egli siede lì in quanto Parlamentare, egli siede lì in quanto
rappresentante di un gruppo politico, un gruppo misto che lo ha
designato, ma non può e non credo debba arrogarsi il diritto di
rappresentare la voce della Valle d'Aosta nella Commissione
parlamentare di vigilanza.
La voce della Valle d'Aosta, fino a prova contraria, la deve
rappre-sentare il legale rappresentante della Regione che è il
Presidente della Giunta regionale. In questo senso è stata
presentata questa interpellanza: suscitare in questo Consiglio un
dibattito, non questa sera certamente, ma io mantengo la richiesta
di affrontare la tematica del funzionamento della sede Rai e di
come utilizzare gli spazi che sono stati concessi alla sede
regionale per la sua programmazione bilingue, non già per voler
fare dell'imperialismo di tipo politico nei confronti della Rai e
della struttura programmi e della professionalità dei giornalisti e
dei collaboratori che sono presenti in questa struttura, ma perché
io credo che una presa di posizione, una voce debba levarsi da
questo Consiglio.
E questo Consiglio, a mio avviso, dovrà cercare di affrontare in
qualche modo, come massimo responsabile della comunità valdostana,
come certi spazi possano essere utilizzati al meglio, senza entrare
nel dettaglio, senza andare a dire cosa bisogna fare, ma quale deve
essere, grosso modo, l'attitudine nei confronti di questi problemi.
Noi non vogliamo sostituirci alla Rai, sarebbe sbagliato, sarebbe
ingiusto, però dico che il fatto che ci sia un rappresentante della
Valle d'Aosta nella Commissione parlamentare di vigilanza non
significa che la Valle d'Aosta possa e debba parlare per bocca
dell'Onorevole Caveri.
La Valle d'Aosta può e deve parlare per bocca del Presidente
della Giunta e del suo Consiglio regionale; é in questo senso che
mi sono permesso di fare questa interpellanza e ho preso atto, dai
dati comunicati, che per un certo verso non mi tranquillizzano -
perché si fa ricorso ad acquisti all'esterno di produzioni che sono
francofone - e che non riguardano la nostra realtà valdostana.
Gradirei tanto che il Presidente della Giunta facesse un
intervento per far sì che, se non l'Auditel, comunque un sistema di
rilevazione dell'
audience
, possa essere instaurato anche
nella nostra Regione.
E' vero che non dobbiamo poi farci guidare dalla
audience
come da un rilevatore ineccepibile di gradimento. Ci possono anche
essere delle trasmissioni un po', scusatemi, "pallose", ma che sono
propedeutiche ad altre cose. Però non credo nemmeno che una
produzione Rai in sede locale debba essere completamente svincolata
dall'
audience
e dal gradimento che alla fine riceve. Questo
sarebbe una buona norma proprio per i produttori stessi, per la Rai
stessa, perché divenga uno strumento sempre più connesso con questa
realtà, sempre più intimamente fuso con questa realtà.
Io comunque ringrazio e mi dichiaro soddisfatto delle risposte
date dal Presidente della Giunta regionale.
Presidente
Ha chiesto di parlare il Consigliere
Lanièce.
Lanièce (DC)
Le risposte del Presidente
riguardavano soprattutto il secondo punto.
Per quanto concerne il primo punto, presumo di dovermi collegare
alla risposta data al collega Milanesio, vale a dire che la
convenzione non è tra la Regione e la Rai, ma tra la Rai e la
Presidenza del Consiglio dei Ministri: di questo ne prendo atto. In
ogni caso noi vorremmo, dato che siamo interessati a questa
convenzione perché riguarda la questione del bilinguismo in Valle
d'Aosta, che la Giunta si faccia parte diligente affinché questa
convenzione venga al più presto attuata, data che risale al 29
ottobre del corrente anno.
Per quanto riguarda il secondo punto, nella stessa premessa
della nostra interpellanza c'era il proposito di attivarci affinché
gli opportuni strumenti finanziari e legislativi fossero
trovati.
Non è che vogliamo che la Regione costruisca la sede,
auspichia-mo che si attivi per ottenere i finanziamenti per
ottenere la co-struzione. Parlando di 21 miliardi per la
costruzione dello stabile più i terreni la cifra è consistente. Non
è neanche giusto che sia la Regione che debba tirar fuori questo
denaro, ma possiamo farci parte attiva affinché chi di dovere
provveda ai finanziamenti perché la Rai di Aosta sia dotata di una
sede adeguata che permetta agli attuali operatori integrati da
quante sono le unità tuttora mancanti, di dare un servizio valido
per la nostra comunità.
Teniamo conto che è una comunità bilingue con al suo interno
un'altra piccola minoranza, quindi è una Regione trilingue, di
conseguenza abbiamo bisogno di strutture tali da permettere che
tutti gli utenti della Valle d'Aosta possano usufruire di questo
strumento importantissimo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK