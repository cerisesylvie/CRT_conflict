Consiglio Regionale della Valle d'Aosta - Oggetto del Consiglio n. 1140 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1140 del 25 gennaio 1995 - Resoconto
SEDUTA ANTIMERIDIANA DEL 25 GENNAIO 1995
OGGETTO N. 1140/X Mancanza di manutenzione della strada statale
n. 26 nel tratto compreso tra Quart e Châtillon.
(Interpellanza)
Interpellanza Considerato che con l'apertura della tangenziale
di Aosta e la contestuale chiusura temporanea del casello di Aosta
Est, il traffico sulla S.S. 26 è aumentato considerevolmente, in
particolare nel tratto compreso tra Quart e Châtillon;
Rilevato che sulla strada S.S. 26, a causa di una trascurata
manutenzione, è da tempo carente la segnaletica orizzontale,
determinando un grave pericolo per gli automobilisti che
giornalmente la percorrono, soprattutto durante la stagione
invernale;
Considerato che sulla S.S. 26 è assente anche un'adeguata
illuminazione ad eccezione della zona in prossimità dei Comuni di
Chambave e di Verrayes;
i sottoscritti Consiglieri regionali
Interpellano
la Giunta regionale per conoscere:
1) per quali ragioni non sia stata effettuata una regolare
manutenzione della segnaletica orizzontale nel tratto stradale di
cui in premessa;
2) quali iniziative intende intraprendere per ridurre i rischi e
i pericoli derivanti dalla carente segnaletica orizzontale e dalla
pressoché assente illuminazione della S.S. 26.
F.to: Linty - Tibaldi
Presidente La parola al Consigliere Linty.
Linty (LN) Partiamo dal momento in cui sotto Natale è stato
aperto il tratto di tangenziale e contestualmente è stato chiuso il
casello in entrata ad Aosta. Chiaramente, come da previsioni, il
traffico, per chi lavora ad Aosta ma risiede nella media Valle, si
è concentrato tutto sulla Strada statale. Proprio per questo
aumento in termini numerici di traffico - ricordiamo che questa
strada viene utilizzata anche dai TIR che provengono dal Gran San
Bernardo e quindi contribuiscono ad aumentare il traffico - si
sommano diversi ostacoli. Uno è avvertibile da tutti ed è il
semaforo di Saint-Marcel che costringe le macchine a delle code
lunghissime e a degli intasamenti. Il secondo problema è più
specificato da questa interpellanza ed è quello della segnaletica
orizzontale.
É facile comprendere come chi viaggia da Châtillon ad Aosta e
viceversa e si trova a scendere alle otto di sera con la nebbia
trova moltissima difficoltà, soprattutto nel tratto Nus-Châtillon,
perché in certi punti le strisce di mezz'aria sono completamente
assenti e se non sono assenti sono difficilmente avvertibili.
Premesso che la segnaletica verticale è sufficientemente
avvertibile ma così non è per quella orizzontale, il senso di
questa interpellanza è quindi sapere se la Giunta regionale intende
attivarsi presso l'ANAS per far sì che gli automobilisti, già
danneggiati dal fatto che non esiste un casello di entrata ad
Aosta, possano almeno avere una percorribilità sicura della Strada
statale.
Presidente Ha chiesto la parola l'Assessore dei lavori pubblici,
Lavoyer.
Lavoyer (ADP-PRI-Ind) Se da una parte può essere positivo aver
richiamato i problemi oggetto dell'interpellanza, dall'altra debbo
sottolineare che la manutenzione della Statale n. 26 non dipende
dall'Amministrazione regionale ma dall'ANAS. In ogni caso ci siamo
premurati di trasmettere i quesiti posti dagli interpellanti
all'ANAS, compartimento della Valle d'Aosta, ente dal quale dipende
la gestione e la manutenzione di questa Statale. Riportiamo quindi
la risposta trasmessaci dall'Ing. Pagliano:
"Egregio Assessore, faccio riferimento alla sua richiesta di
notizie in merito all'interpellanza al Consiglio regionale
presentata in data 29 dicembre 1994 della Lega Nord e concernente
il tratto tra Quart e Châtillon della Statale n. 26. Lungo tale
strada è in corso di esecuzione la posa in opera, da parte della
Sirti, per conto della Telecom, di un nuovo cavo a fibra ottica che
porta allo scasso della pavimentazione e il successivo ripristino
sia del tappeto d'usura che della segnaletica orizzontale. Nel
tratto a sud di Aosta i lavori di rifacimento del tappeto sono
stati interrotti in coincidenza delle festività di fine anno,
considerate le negative condizioni climatiche, e verranno ripresi
in primavera, e saranno peraltro avviati i provvedimenti necessari
per migliorare tempestivamente situazioni localizzate
particolarmente difficili. Per quanto concerne gli impianti di
illuminazione, occorre tener presente che gli stessi rappresentano
per tale Strada statale interventi eccezionali da adottarsi solo
nell'attraversamento di centri abitati e ciò con l'intervento dei
comuni interessati e in taluni incroci particolarmente impegnativi.
Considerato peraltro che pressoché tutta la Statale n. 26 è
interessata ad insediamenti diffusi ancorché non considerati veri e
propri centri abitati, è senz'altro opportuno che vengano definiti
di concerto tra l'ANAS e le autorità locali ulteriori interventi
per un graduale incremento delle tratte illuminate".
In conclusione vi sarà comunque l'impegno da parte di codesta
Giunta di verificare tutte le iniziative necessarie e possibili,
nel rispetto delle singole competenze, per migliorare la qualità
della viabilità su questa arteria stradale.
Presidente Ha chiesto la parola il Consigliere Linty.
Linty (LN) Premetto che sapevo che la Strada statale era di
competenza dell'ANAS, però il problema della mancanza di
segnaletica penso riguardi l'Esecutivo regionale quale tutore della
sicurezza. Non dimentichiamo che in quella zona succedono, non
spesso fortunatamente, degli incidenti, e la mancanza della
segnaletica è pericolosa e quindi questo era un atto per
sensibilizzare la Giunta regionale circa questo problema. In fase
di programmazione di apertura di un tratto di strada nuova è chiaro
che bisogna pensare di rendere la strada alternativa sicura per
evitare problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK