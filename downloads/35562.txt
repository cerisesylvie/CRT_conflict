Consiglio Regionale della Valle d'Aosta - Oggetto del Consiglio n. 57 del 25 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 57 del 25 luglio 2013 - Resoconto
OGGETTO N. 57/XIV - Interpellanza: "Modalità di selezione
pubblica per l'assunzione di assistenti sociali da parte della
Società di Servizi Valle d'Aosta".
Président
- Pour l'illustration, la parole au collègue
Guichardaz.
Guichardaz (PD-SIN.VDA)
- Presidente, cari colleghi,
vorrei solo capire con chi mi devo interfacciare, direttamente col
Presidente o con l'Assessore...almeno mi rivolgo all'interlocutore
corretto.
Quest'interpellanza anticipa in qualche modo temi che saranno
successivamente oggetto di prossime discussioni in questo
Consiglio. La questione delle partecipate e controllate è più che
mai di attualità per vari motivi, intanto perché queste aziende,
queste imprese, come le vogliamo chiamare insomma, sostituiscono di
fatto gli enti e le aziende per definizione pubbliche
nell'erogazione di servizi importanti per la collettività; oserei
dire che addirittura si posizionano sullo stesso piano delle
aziende pubbliche nell'erogazione dei medesimi servizi; lo dico
perché circola la strana idea che si possa dare un altro nome,
magari rivestendolo con un altro "vestito", a contenitori e a
contenuti che già esistono, ma che hanno dei vincoli normativi
invalicabili o quasi invalicabili, di fatto una sorta di bypass
formale per superare ostacoli che sembrano insormontabili.
Per venire subito al nocciolo della questione, la cosiddetta
"salvaprecari" è stata creata allo scopo di superare i limiti
imposti dalle varie finanziarie e dai vari provvedimenti in materia
di reclutamento del personale, dando una veste privatistica ad una
creatura totalmente pubblica; i nostri amministratori, anzi,
diciamo i nostri governanti, perché è stata una decisione del tutto
politica, sono riusciti a tenerla fuori dai rigidi vincoli imposti
dalla
spending review
. Per capirci, fintanto che un'azienda,
un ente ricade nel novero delle aziende degli enti pubblici,
vincoli a non finire per le assunzioni del personale, dei
dirigenti, dei quadri, per gli affidamenti, per le forniture; se
invece la chiamiamo Tizio S.p.A. o Caio S.r.l., anche se i soldi li
mette Pantalone, cioè ce li mettiamo noi, allora le regole e i
vincoli possono essere tranquillamente derogati. Gli statuti
interni permettono ai nostri governanti - perché sono loro che
scelgono la dirigenza e, di conseguenza, che determinano le
politiche interne di queste società - di fare ciò che ritengono
applicando delle regole, diciamo, originali.
Per rimanere sul tema dell'interpellanza, la "Salvaprecari"
decide di fare delle selezioni per figure normalmente presenti
negli organici degli enti pubblici e delle aziende sanitarie,
operatori socio-sanitari, assistenti sociali. Non parliamo in
questa circostanza degli operatori di sostegno e degli addetti alla
sorveglianza dei musei, altrimenti apriremmo un'altra discussione.
Entrambe le selezioni sono pubblicate sul sito della Regione, così
come le graduatorie e la modulistica per l'iscrizione.
Apparentemente una cosina ben fatta, con tutti i crismi di un
concorso pubblico, se però si va a guardare con attenzione l'iter
procedurale, vengono fuori delle cose quanto meno singolari:
professionisti con lo stesso titolo - e presumo con le stesse
funzioni, il Presidente ci dirà poi - opereranno fianco a fianco
compiendo delicate funzioni di mediazione familiare, di recupero
sociale, di formazione, ma con inquadramenti, situazioni
economiche, diritti e doveri contrattuali del tutto diversi. In più
i dipendenti della "salvaprecari" cioè della Società Servizi VDA
S.p.A. dovranno confidare sulla buona sorte e nella bontà dei
funzionari e dei dirigenti pubblici per non trovarsi dall'altra
parte della Valle d'Aosta, perché sono loro che decideranno dove
collocarli, perché il cosiddetto "bando di concorso" non prevede
l'individuazione di una precisa sede di lavoro e neppure un
qualsivoglia criterio di assegnazione o di precedenza nella scelta
della sede di lavoro. La graduatoria, a leggere il cosiddetto
"bando", non dà infatti titolo alla scelta delle sedi,
contrariamente a quanto normalmente avviene con le graduatorie dei
concorsi pubblici. Tanto per citare un contratto, il contratto di
lavoro della sanità pubblica prevede l'individuazione precisa di
una sede di lavoro, il che significa che, se un dipendente viene
destinato ad altra sede, gli è dovuta la missione e gli è dovuta la
trasferta. Ricordo per chi non fosse pratico di organici che gli
assistenti sociali in Valle d'Aosta fanno capo per lo più
all'Amministrazione regionale, agli Enti locali e all'USL. Fino ad
ora le assistenti sociali non a tempo determinato venivano assunte
con contratto di collaborazione o a tempo determinato, e non sto
qui a dire come la penso sulla questione del blocco delle
assunzioni, degli organici bloccati della Regione, anche perché
l'argomento sarà oggetto di prossime iniziative, dico solo che sui
tavoli sindacali sono state portate fior di proposte per superare
in maniera legittima, e direi anche corretta, il problema dei
vincoli assunzionali e peraltro oggi esiste una sentenza della
Corte costituzionale che è stata citata nel dibattito
precedente.
Torniamo però alle questioni affrontate nell'interpellanza,
intanto la prova di francese. Mentre nei concorsi pubblici si
pesano le varie prove con parametri oggettivi e verificabili, in
questa specie di selezione si parla di test bilanciati, a prova
orale, con alcune domande in lingua francese sugli argomenti delle
prove di esame: per capirci, principi e fondamenti del servizio
sociale, metodi e tecniche, legislazione nazionale e regionale,
diritto privato e di famiglia. A meno che i test bilanciati non
significhino altro, vuol dire che il candidato deve essere un
bilingue perfetto, deve cioè saper trattare argomenti tecnici e
legislativi come se entrambe le lingue fossero ugualmente
conosciute. Immaginiamoci un candidato che spiega la
ratio
di una legge italiana in francese, i principi e i fondamenti del
servizio sociale italiano in francese o che spiega la difficile
legislazione familiare indifferentemente in francese e in italiano.
Sarebbe bellissimo se fossimo dotati di assistenti sociali, di
operatori socio-sanitari bilingue, ma ciò non vale per il pubblico,
perché qui in Valle d'Aosta contano ancora la legislazione italiana
e le modalità proprie dell'ordinamento giuridico italiano. La prova
di francese, fino a prova contraria, serve per attestare la
conoscenza della lingua francese, tant'è che la legislazione
prevede degli esoneri. Il paradosso è che, a fronte di una prova
impegnativa...e a leggere il bando molto più impegnativa rispetto a
quelle sostenute nei concorsi pubblici in lingua francese, la
"salvaprecari" non riconosce le competenze linguistiche da un punto
di vista economico. Mi si chiede una super perfetta conoscenza del
francese, poi mi si paga come se fossi un monolingue assoluto! In
più, come se non bastasse, i soli titoli conteggiabili ai fini del
punteggio sono quelli relativi ai servizi prestati
nell'Amministrazione regionale, negli Enti locali e nell'USL, tra
l'altro, parametrati in materia diversa; infatti valgono molto di
più quelli prestati nella società "salvaprecari" mentre se un
operatore ha lavorato 30 anni in Trentino o in Sicilia non ha
alcuna rilevanza ai fini della carriera.
Siccome mi interessa di più sentire le risposte del Presidente,
faccio ancora un'ultima considerazione sul contratto di lavoro
applicato dalla "salvaprecari": quello dell'AGIDAE (per chi non lo
conoscesse, è l'acronimo di Associazione Gestori Istituti
Dipendenti dall'Autorità Ecclesiastica). Da dove sia sbucato fuori
questo contratto mi piacerebbe saperlo, anche perché non mi risulta
che sia richiesta una qualche adesione confessionale da parte dei
soci e degli amministratori della "salvaprecari", ma se anche fosse
che il contratto AGIDAE rispondesse alle esigenze della
"salvaprecari", mi piacerebbe sapere con chi la delegazione
trattante fa o farà le trattative sul contratto integrativo
regionale, per capirci, con chi si interfaccerà per la
contrattazione. La logica vorrebbe che le decisioni in merito
fossero assunte dai sindacati firmatari del contratto nazionale con
i delegati territoriali direttamente investiti di tale ruolo: dai
vari Padre Francesco Ciccimarra, Suor Teresita Moiraghi, Suor Maria
Annunciata Vai e tanti altri che fanno parte della delegazione
trattante. Non so se i Signori nominati nel CdA della
"salvaprecari" possano fregiarsi del titolo di gestori dipendenti
dell'Autorità ecclesiastica, magari sì, ma credo che sarebbe più
semplice e magari più corretto utilizzare un contratto di lavoro
più laico, magari lo stesso applicato ai colleghi di scrivania.
Grazie.
Président
- Pour la réponse, la parole au Président
Rollandin.
Rollandin (UV)
- Le domande proposte sono le seguenti:
"chiarire se esistono disposizioni che permettono alla
società...soggetta ad attività di direzione e coordinamento...di
cui la stessa è socio unico, di applicare modalità di selezione
autonome e autogestite..."
, per quanto riguarda questo tema, è
la legge regionale che l'ha istituita, la 44 del 2010, che
stabilisce all'articolo 10, comma 1°, che
"la Società di Servizi
adotta, con propri provvedimenti, criteri e modalità per il
reclutamento del personale e per il conferimento degli incarichi
per l'espletamento"
dei contratti di servizio che regolano i
rapporti tra la società e la Regione.
Inoltre, per quanto riguarda la presunta deroga alle norme sul
reclutamento del settore pubblico, si ricorda che il personale è
assunto dalla società e non dall'Amministrazione regionale, per cui
non si applicano le normative del settore pubblico, così come per
quanto riguarda la domanda 4:
"riferire i motivi che hanno
indotto la società in house ad adottare un contratto di lavoro
diverso da quello in uso dal comparto unico regionale"
. La
società non adotta il contratto in uso nel comparto unico
semplicemente perché in una società per azioni i dipendenti non
sono dipendenti pubblici. Sempre l'articolo 10, comma 3, della
legge 44 stabilisce:
"al personale reclutato dalla Società di
Servizi si applica la disciplina prevista dai contratti collettivi
nazionali di lavoro e dagli eventuali contratti integrativi
regionali di riferimento, in relazione ai settori di attività
svolta"
, quindi si applica il contratto nazionale.
Per quanto riguarda la seconda domanda, la previsione di alcune
domande in lingua francese nelle materie previste dalla prova
d'esame tende a favorire, in armonia con i principi statutari, il
corretto espletamento dei compiti d'ufficio assegnati in capo al
profilo professionale deputato al confronto con l'utenza di etnie
diverse provenienti anche da aree francofone. La partecipazione
alla selezione per il reclutamento del personale della Società di
Servizi contempla poi la valutazione dei titoli di studio e di
servizio posseduti dai candidati, tenendo conto particolarmente dei
periodi di servizio già svolti presso la Regione, gli altri enti di
comparto, l'USL, nonché presso la Società di Servizi, questo al
fine di valorizzare le competenze e le capacità acquisite, così
come previsto sempre dall'articolo 10, comma 2, della legge
regionale. Non è un elemento discriminante quindi, ma è già stato
chiesto, proprio nelle trattative, nel momento in cui è stata
definita la legge, in riferimento alla possibilità di valorizzare
chi ha già avuto il servizio presso la società stessa e quindi è
già conosciuto per quanto riguarda l'attività svolta sul
territorio.
Per quanto riguarda il terzo punto:
"i compiti e le funzioni
svolte..."
, il personale assunto verrà assegnato in linea con
quanto previsto dal contratto di servizio tra la Regione e la
Società di Servizi. I compiti forniti dalla Società consistono
nell'espletamento delle attività di servizio sociale professionale;
nell'espletamento delle attività connesse all'applicazione della
legge 11 del 1999, Testo unico in materia di provvidenze economiche
a favore di invalidi, ciechi, sordi e muti e successive
modificazioni; nell'espletamento delle attività connesse
all'applicazione dell'articolo 75 del Testo unico sugli
stupefacenti e tossicodipendenze, modificato con la 49 del 2006. Le
sedi saranno quindi, per quanto riguarda il servizio sociale, i
presidi sanitari territoriali; per quanto riguarda le attività
relative alla legge 11, la Struttura Invalidità civile
dell'Assessorato sanità, salute e politiche sociali e, per quanto
riguarda le attività relative all'applicazione della normativa in
materia di tossicodipendenza, la Struttura sanitaria territoriale e
promozione della salute dell'Assessorato sanità, salute e politiche
sociali.
Per quanto è della logica con cui si è attivata questa procedura
e questo processo, credo che, come lei sa, è per reintegrare quello
che oggi non è possibile fare, cioè fare un concorso che permetta
di attivare un meccanismo di selezione, in quanto, come lei sa, i
concorsi per i posti nella pubblica amministrazione sono
bloccati.
Président
- Pour la réplique, la parole au collègue
Guichardaz.
Guichardaz (PD-SIN.VDA)
- Le spiegazioni francamente le
conoscevo già, nel senso che, prima di fare l'interpellanza, mi
sono un po' documentato, queste precisazioni che il Presidente ha
fatto mi erano già note, però a me interessava, al di là delle
risposte di rito, avere un ritorno riguardo al fatto che nel
contratto e nel bando non siano previste differenze retributive per
chi è obbligato a sostenere la prova di francese, prova di francese
che, come è stato ribadito dal Presidente, ha ovviamente lo scopo
di permettere agli operatori di interfacciarsi con persone di
etnie, diciamo, francofone. Questo io lo capisco, però lo stesso
principio vale per il pubblico impiego...poiché il personale è
obbligato a sostenere delle prove, che ovviamente non lo mettono
alla pari con altri operatori, viene retribuito, gli viene
riconosciuto un disagio sotto forma di indennità di francese o di
bilinguismo; in questo caso la risposta non è soddisfacente, perché
non ho capito se si intende prevedere il riconoscimento di questa
competenza aggiuntiva al personale. È vero che non sono dipendenti
del comparto unico, non sono dipendenti degli enti ai quali
verranno prestati, perché, di fatto, si tratta di una
somministrazione di personale ad Enti pubblici, però, se leggiamo
il contratto di servizio che la Regione ha fatto con la
"salvaprecari", vediamo che vi è una dipendenza diretta e
funzionale degli operatori con alcuni dirigenti e funzionari della
Regione, che decidono le modalità operative, le destinazioni e le
modalità di impiego di questo personale; di fatto, quindi, vi è una
dipendenza, tanto che alcuni operatori della "salvaprecari"
dovranno attestare con un marcatempo la loro presenza sul lavoro. È
una modalità abbastanza simile a quella delle agenzie di
somministrazione, con la differenza, Presidente, che i contratti
delle agenzie di somministrazione prevedono il medesimo trattamento
economico, normativo dei dipendenti, che vengono prestati agli enti
che ne fanno uso...agli utilizzatori. Quindi un'assistente sociale,
che proviene da un'agenzia di somministrazione, ad esempio, si vede
applicato lo stesso contratto, lo stesso stipendio, lo stesso
salario di risultato e, se ha sostenuto la prova di francese, pure
l'indennità di bilinguismo, come succede in alcuni casi, per
esempio, in sanità. Vi assicuro che vengono pagati e gli viene data
l'indennità di bilinguismo, perché gli viene richiesta una prova di
francese in sede di accertamento di avviso a tempo determinato,
secondo le modalità proprie del concorso pubblico di accertamento
della lingua francese, non conoscenza indifferente e perfetta delle
due lingue.
Di fatto, alla fine della fiera l'utilizzo di questo personale
viene fatto in maniera, diciamo, un po' più libera, perché non è
stabilita con precisione la sede di lavoro. Ho letto anch'io che i
dipendenti verranno utilizzati dal SERT, dall'USL, nei presidi, ma
non si sanno i criteri di distribuzione del suddetto personale, i
criteri di assegnazione, se vale cioè la graduatoria ai fini di
un'eventuale scelta di sede, perché potrebbe essere che qualcuno
viene destinato a Gressoney oggi e domani a La Thuile; quando si
parla di territorio, si parla di area vasta, allora, ai fini
giuridici, medico-legali quindi ai fini contrattuali, dovrebbe
essere individuata con precisione una sede, dopodiché lo
spostamento oltre i 10 chilometri dovrebbe essere considerato come
missione, come una trasferta. Io credo che in questa selezione,
così come nelle altre, ci siano delle sperequazioni evidenti tra
colleghi che si troveranno ad operare nelle stesse sedi e con le
medesime modalità. Grazie.
Président
- Point 41 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK