Consiglio Regionale della Valle d'Aosta - Oggetto del Consiglio n. 2636 del 23 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2636 del 23 ottobre 1991 - Resoconto
OGGETTO N. 2636/IX - Citazione della Corte dei Conti di
Consiglieri ed Amministratori regionali per la gestione della Casa
da Gioco di Saint-Vincent. (Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza
Appreso, dagli Organi di stampa, la notizia di un Atto di
ci­tazione della Procura generale della Corte dei Conti
riguardan­te tutti i componenti delle Giunte regionali fra il 1981
ed il 1983, nonché il Commissario regionale al Casinò di
Saint?Vincent;
Appreso altresì che tra le persone citate vi sono anche
alcuni Consiglieri regionali, un Assessore dell'attuale Giunta e
l'at­tuale Presidente della Finaosta;
Evidenziato che l'iniziativa della Procura generale della
Corte dei Conti costituisce un ulteriore capitolo dell'Affaire
Casinò e, in particolare, della vicenda SAISET;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) se è stato notificato al Presidente della Giunta regionale
l'Atto di citazione della Procura generale della Corte dei Conti
citato in premessa; ed in che data ciò è avvenuto;
2) se l'Atto verrà trasmesso alla Commissione consiliare
per­manente competente in materia di Casa da gioco, in modo che ne
possa approfondire i contenuti e le implicazioni;
3) se la Giunta regionale intende costituirsi in sede di
giudizio presso la Corte dei Conti a tutela dei diritti della
Regione e se ritiene compatibile la permanenza in Giunta di persone
citate in giudizio per danni arrecati alla Regione;
4) se, in occasione del rinnovo della Convenzione per la
gestio­ne della Casa da gioco, s'intende porre fine al sistema
delle due gestioni separate (per i giochi francesi e per quelli
americani) che ha determinato numerosi e gravi problemi.
Presidente -
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA) -
Gli organi di stampa hanno riferito
nelle scorse settimane di un ulteriore atto di citazione della
procura generale della Corte dei Conti, che riguarda tutti i
componenti delle Giunte regionali fra il 1981 e il 1983, nonché il
commissario regionale al Casinò di Saint-Vincent.
Questo atto della Corte dei Conti riguarda la individuazione di
un danno determinato dalle persone citate all'Amministrazione
regionale, danno che è quantificato in oltre 4 miliardi di lire,
per la questione delle quote di riparto fra Amministrazione
re­gionale e Società Saiset per la gestione dei giochi americani.
La vicenda è sufficientemente nota: nel 1981 venne fatta una
con­venzione fra l'Amministrazione regionale e la Saiset, con cui
si affidava a questa società la gestione dei giochi americani con
una percentuale notevolmente più vantaggiosa rispetto alla
percentuale che la società Sitav aveva per la gestione dei giochi
francesi. Cioè, mentre sui giochi francesi mediamente la Regione
aveva una convenzione con cui otteneva il 71 per cento degli
introiti complessivi, sui giochi americani in base alla
con­venzione del 1981 veniva ad avere il 44 per cento.
Questa disparità di trattamento ha determinato, secondo la Corte
dei Conti, un danno notevole all'Amministrazione regio­nale, danno
di cui sono ritenuti responsabili questi ammini­stratori nonché il
commissario regionale, che dovevano ren­dersi conto per le loro
funzioni di cosa stava succedendo, e che invece non hanno
provveduto a cambiare la situazione. Di con­seguenza vengono
ritenuti responsabili tutti gli Assessori che hanno fatto parte
delle Giunte regionali fra il 1981 e il 1983, e il commissario
regionale del Casinò.
Questa vicenda credo sia importante per diversi aspetti per il
Consiglio regionale: intanto perché siamo in una fase in cui è
aperta la discussione per la scadenza della convenzione per il
Casinò di Saint-Vincent, quindi è avviata la procedura per un
rinnovo della concessione.
Bisognerà nel rinnovo tener presente tutta una serie di elementi
negativi che hanno caratterizzato la vicenda Saiset: la duplicità
di gestione al Casinò di Saint-Vincent fra Saiset e Sitav e poi fra
Sitav e Siser, che sostan­zialmente configurano due gestioni
diverse e distinte come per­centuali fra giochi francesi e giochi
americani, anche se dopo gli avvenimenti del 1983 e dopo
l'intervento della magistratura ci sono stati due successivi
ritocchi nella ripartizione fra Regione e società che gestisce i
giochi americani, per cui le percentuali non sono più attualmente
del 44 per cento, ma sono state por­tate nel 1984 al 53 per cento e
nel 1986 al 60 per cento, sempre comunque con una notevole
diversità rispetto agli introiti dei giochi francesi.
Un problema che poniamo nell'interpellanza è quindi quello delle
intenzioni della Giunta regionale rispetto al rinnovo della
concessione, se si intende mantenere questa duplicità nella
gestione della casa da gioco con due gestioni separate, da una
parte chi gestisce i giochi francesi e dall'altra chi gestisce i
gio­chi americani, con percentuali diverse, oppure se si vuole
ri­condurre, come riteniamo che sia necessario ed auspicabile, ad
un'unica gestione tutto l'insieme della casa da gioco.
Riteniamo anche opportuno che questo atto di citazione della
Corte dei Conti venga trasmesso alla IV commissione compe­tente in
materia di Casa da gioco, in modo che possa esamina­rlo nel merito
e possa tenere presente questi elementi nel di­battito che si
aprirà prima o poi rispetto alla questione del rin­novo della Casa
da gioco.
L'altro problema che poniamo nella interpellanza riguarda un
problema di rapporti all'interno del Consiglio, in particolare
all'interno della Giunta, rispetto a questo atto di citazione.
Questo provvedimento della Corte dei Conti coinvolge nume­rosi
amministratori che siedono ancora in Consiglio regionale e siedono
in un caso (l'Assessore Martin) anche in Giunta, coin­volge il
Presidente attuale, anche se siamo in un periodo di rinnovo di
cariche, della Finaosta, e quindi diciamo che ha an­che delle
implicazioni rispetto a delle scelte che dobbiamo tene­re
presente.
Nell'interpellanza chiediamo di sapere se la Giunta ha deciso o
ha intenzione di costituirsi parte civile in questa vicenda; di
fronte ad una Corte dei Conti che individua un danno per
l'Amministrazione regionale a noi sembra che sa­rebbe necessario,
anzi forse un atto dovuto da parte della Giunta regionale una
costituzione di parte civile a tutela degli interessi
dell'Amministrazione. D'altra parte ci chiediamo come questo possa
essere realizzabile, visto che all'interno della Giunta regionale
siede una persona che è fra quelle citata dalla Corte dei Conti.
Quindi ci sono dei problemi non nuovi, perché si ripropone un
problema di compatibilità non dico a livello giuridico, ma a
livello di opportunità politica fra chi siede all'interno della
Giunta e chi è chiamato a rispondere di de­terminati provvedimenti
assunti dalla Corte dei Conti.
Questi sono i motivi per cui abbiamo presentato questa
inter­pellanza, che investe una serie di problemi di notevole
portata, e vorremmo avere delle risposte puntuali ed esaurienti da
parte della Giunta regionale.
Presidente -
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
- L'atto di citazione della procura generale
della Corte dei Conti è stato notificato all'inizio del mese di
ottobre alla Presidenza della Giunta. Tale atto è stato già
trasmesso con lettera in data 10 ottobre alla Presidenza del
Consiglio per opportuna conoscenza. Sulla delicata questione la
Giunta re­gionale sta consultando i propri esperti e sulla base dei
pareri acquisiti deciderà se costituirsi in giudizio, tenuto conto
che in ogni caso l'eventuale tutela dell'interesse pubblico è già
assicu­rata dalla procura generale della Corte dei Conti.
Quanto al problema di eleggibilità delle persone citate in
giu­dizio, la Presidenza della Giunta ritiene che non vi siano
ra­gioni per distinguere le posizioni degli Assessori regionali da
quelle degli altri Consiglieri.
Al momento non è opportuno esprimere giudizi affrettati senza
prima conoscere il parere degli esperti, fermo restando il fatto
che ogni decisione al riguardo non compete alla Presidenza della
Giunta o alla Giunta, bensì al Consiglio, che già in prece­denti
analoghe situazioni aveva optato per la eleggibilità.
Per quanto riguarda l'ultimo punto, per il momento nelle
mo­dalità di rinnovo della Casa da Gioco non vi sono ancora
indi­cazioni riguardo ad ipotesi diverse, salvo quanto fatto
presente dal consulente Baincuneo e associati nelle relazioni già
portate a conoscenza del Consiglio regionale attraverso la
presentazio­ne fattane agli organi consiliari. In ogni caso è un
tema che meriterà un approfondimento proprio sulla base delle
conside­razioni che i consulenti hanno fatto.
Presidente -
Ha chiesto di parlare il Consigliere
Riccarand, ne ha facoltà.
Riccarand (VA) -
Anche in questo caso non posso
dichiararmi assolutamente soddisfatto della risposta dell'Assessore
Fosson a nome della Giunta, perché c'è una situazione di giudizio
sospeso e di incer­tezza generalizzata su questo argomento. Si dice
che la Giunta non ha ancora deciso, sta valutando, sta aspettando
un parere di esperti, e intanto chiedo di poter esaminare questo
giudizio che la Giunta ha chiesto ad esperti e di poterlo avere in
esame, in modo da sapere cosa è stato effettivamente detto.
Ritengo che una costituzione in giudizio da parte
dell'Amministrazione regionale sia un atto necessario, quindi mi
sorprenderebbe che la Giunta regionale non lo facesse; mi rendo
anche conto che questo atto comporta problemi di potenziale
ineleggibilità sia per quanto riguarda Consiglieri regionali sia
per quanto ri­guarda Assessori.
Questa è una situazione comune, però esiste un problema, al di
là della carica che uno ha in Consiglio, di li­velli di
responsabilità che sicuramente vanno tenuti presenti, per cui un
conto è la funzione di un Consigliere, un conto è quella di un
Assessore. Questo è un discorso che abbiamo fatto in passato, che
ripetiamo ancora oggi in modo molto chiaro, al di là dei rapporti
che possono esserci fra maggioranza e mino­ranza.
Chiediamo di sapere a chi sono stati chiesti questi pareri
giu­ridici, di conoscere i risultati di questi pareri; ci sorprende
il fatto che la Giunta non abbia ancora espresso nessun
orienta­mento rispetto alla questione delle due società, o di una
unica società nella gestione della casa da gioco.
Non faccio parte della IV commissione, ma ne frequento i lavori
e cerco di essere pre­sente e so che la IV commissione non ha a
tutt'oggi avuto, no­nostante ripetute richieste, nessun atto
relativo alle vicende per il rinnovo della convenzione. Tutto è
sequestrato dalla Giunta, che non passa neanche le carte alla
commissione che possa esaminarle.
Colgo questa occasione quindi per sottolineare questo dato e per
sollecitare una trasmissione di tutti gli atti, compreso que­sto
atto di citazione, alla IV commissione, perché possa fare il suo
lavoro di approfondimento, possa avere una serie di ele­menti e
possa esprimere giudizi.
Mi riservo di tornare su que­sta vicenda e chiedo formalmente di
sapere chi sono questi esperti che sono stati consultati e di avere
copia dei pareri che questi esperti esprimeranno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK