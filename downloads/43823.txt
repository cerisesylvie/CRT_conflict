Consiglio Regionale della Valle d'Aosta - Oggetto del Consiglio n. 992 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 992 del 4 novembre 2021 - Resoconto
OGGETTO N. 992/XVI - Interpellanza: "Rispetto delle
disposizioni di prevenzione del contagio da Sars Cov2 in ordine a
un concerto che si è svolto presso la Cittadella dei
giovani".
Bertin (Presidente) -
Alla presenza di 34 Consiglieri
possiamo riprendere l'analisi dell'ordine del giorno.
Siamo
al punto n. 41 dell'ordine del giorno.
Per l'illustrazione,
ha chiesto la parola il consigliere Manfrin, ne ha facoltà.
Manfrin (LEGA VDA) -
Immagino i salti di giubilo che
l'assessore Caveri ha fatto quando ha visto questa iniziativa sulla
Cittadella dei giovani ma che si è assolutamente resa necessaria a
fronte di alcuni comportamenti che abbiamo dovuto registrare.
Questa è chiaramente l'ultima delle tante iniziative che abbiamo
fatto sulla Cittadella dei Giovani e l'ultima delle iniziative che
evidenzia quanto viene fatto all'interno della struttura della
Cittadella. Premetto che ho fatto pervenire all'Assessorato per la
trattazione di questa iniziativa la documentazione video di quanto
affermo, quindi non sono teorie campate in aria ma sono cose che
sono comprovate da fatti e da video che dimostrano quanto viene
affermato. Questa iniziativa nasce a fronte delle immagini che sono
state trasmesse e sono state condivise anche su numerosi profili
Instagram
di uno... fatico a chiamarlo artista e su una
pagina satirica che si chiama "Aosta to favelas" che racconta il
degrado e il pseudo-crimine della Valle. Questi video appunto che
abbiamo fatto pervenire all'Assessorato rappresentano in un caso
persone che scavalcano il cancello della Cittadella dei giovani e
poi lo aprono con forza per farci entrare persone all'interno della
struttura senza alcun controllo, nel secondo effettuato dal
simpatico pseudo artista, si vede la folla assembrata, priva di
qualsivoglia tipo di distanziamento, mascherine o altri ameni e
accorgimenti che le norme di questo tipo hanno introdotto per
questo tipo di eventi, che ballano, cantano e quant'altro.
Pare, Assessore, questo non è purtroppo documentato ma glielo
dico a beneficio di cronaca, non abbiamo le prove, però ci è stato
raccontato da chi era presente, che la folla abbia cotto e poi
portato delle cosce di pollo da lanciare durante il concerto alla
presenza dell'artista, questo tanto per darle un'informazione...
Esatto, aveva parecchia fame ma viene dalla strada, quindi si porta
la fame sul palco, tanto per dirle qual è stato più o meno il
retroterra su cui si è mossa questa meravigliosa manifestazione
culturale.
Al netto però di questo lancio verificato, sarebbe opportuno,
secondo me, capire dove si è svolto il concerto e quali
caratteristiche ha avuto questo concerto che appunto si è svolto
alla Cittadella. Abbiamo svolto con i colleghi, collega Perron,
collega Aggravi e collega Ganis un sopralluogo perché c'è
un'inquadratura del palco, non si capisce bene se sono all'interno
o all'esterno, abbiamo confermato che siamo all'interno della
Cittadella, c'è un balcone che è perfettamente riconoscibile,
quindi si è all'interno della Cittadella.
La cosa divertente di quando abbiamo fatto questo sopralluogo è
stato constatare che all'esterno della struttura della Cittadella
sono presenti dei cartelli con immagini stilizzate, peraltro
rigorosamente arcobaleno, perché ci mancherebbe altro che noi non
utilizziamo le immagini stilizzate arcobaleno alla Cittadella dei
giovani, che appunto avvertono gli avventori, li obbligano a
indossare la mascherina, a mantenere due metri di stanziamento e a
evitare assembramenti.
Ho notato peraltro che perlomeno nella rappresentazione
stilizzata degli uomini e delle donne sul cartellone per quanto
arcobaleno, si mantiene questa divisione tra sessi, quindi non ci
sono altre rappresentazioni di ulteriori generi e quindi
evidentemente almeno possiamo rassicurarci che quella differenza e
quella distanza sia mantenuta, dopodiché non so se avranno a che
ridire anche su questo orrendo stereotipo che viene esposto dai
loro stessi cartelloni arcobaleno fuori della Cittadella. Oltre a
questo, sempre i cartelli prevedono che per attività che non
prevedono una prenotazione, si debba procedere con la registrazione
e misurazione della temperatura, cosa che vedo assai difficile per
chi ha scavalcato o sfondato il cancello come dalle immagini che le
abbiamo trasmesso.
Come però evidenziato nel testo dell'interpellanza, si pone un
altro problema, infatti nel D.L. 52, quello che ha introdotto il
green pass
tanto per capirci, si dispone che gli spettacoli
aperti al pubblico in spazi anche all'aperto sono svolti
esclusivamente con posti a sedere preassegnati a condizione che sia
assicurato il rispetto della distanza interpersonale di almeno un
metro sia per gli spettatori che non siano abitualmente conviventi,
sia per il personale, e l'accesso è consentito esclusivamente ai
soggetti muniti di una delle certificazioni verdi Covid-19 di cui
all'articolo 9 comma 2. In zona bianca - e questa è un'altra cosa
che effettivamente andrebbe verificata - la capienza consentita non
può essere superiore al 50% di quella massima autorizzata
all'aperto; non so quale sia ma ho visto veramente una struttura
abbastanza piena. Non si può chiaramente parlare per quanto non si
è visto, quindi non sappiamo se le persone che sono entrate nella
struttura della Cittadella fossero o meno in possesso del green
pass.
Sappiamo però - e lo possiamo vedere - che chi ha scavalcato o
chi ha fondato il cancello di certo non ha fatto alcun controllo e
i posti a sedere preassegnati che vengono disposti dalla normativa
sono probabilmente stati spazzati bellamente via dalla folla,
sempre che siano esistiti, e non parliamo ovviamente della distanza
di un metro. Quando parlo di queste cose, so di cogliere una sua
approvazione rispetto al rispetto delle norme anti Covid. La cosa
che però credo mi abbia sorpreso particolarmente è stata
incredibilmente l'assenza di immagini di questo concerto sui canali
social
della Cittadella, che sono sempre così prodighi nel
condividere eventi di questo tipo o tutti gli eventi che vengono
effettuati all'interno della struttura, e anche il programma sul
sito, se lei va a vedere, non dice nulla del concerto. Noi quindi
siamo andati a vedere sul sito e non c'è nulla, il concerto non
viene indicato, sui social non ci sono immagini, non ci sono foto,
non ci sono video, per fortuna, avevano stampato un programma
cartaceo, quello non sono riusciti a farlo sparire.
Rientrano quindi nei festeggiamenti dell'attività della
Cittadella e a fianco di tutta una serie di iniziative, tra le
quali, per esempio, la presentazione della pregevole opera
letteraria: "La montagna capovolta, le migrazioni narrate ai
bambini" che non possono mai mancare, direi che è un evento che
alla Cittadella deve assolutamente essere presente, il 25 di
settembre troviamo questo evento grazie al quale siamo riusciti a
risalire all'identità dell'artista e ai bei video che sono stati
consegnati.
Nel video peraltro mi sono permesso di segnalare ma non si
sentono, per fortuna, i testi che sono stati cantati alla
Cittadella da questo meraviglioso artista moderno, con testi densi
di significato o costruiti con notevole poesia, le leggo
l'incipit
, mi perdonerà il Presidente, ma purtroppo io cito
testualmente, se va sui vari siti, troverà i testi di queste
canzoni, le leggo solo queste prime strofe del testo "Perif" che
dice: "lei che si mette il rossetto sta sui marciapiedi, Italiani
che vendono in piazza con Arabi e Neri - le lascio immaginare cosa
vendono - i ragazzi non parlano a sbirri né ai Carabinieri, questo
posto non l'abbiamo scelto, vengo dalla perif. Non farmi domande
del cazzo, che cazzo mi chiedi - su che cazzo mi chiedi c'è il coro
- a morte gli infami, gli sbirri, sbattiamo i bicchieri, cin cin" .
Questo è uno dei testi che è stato cantato alla Cittadella da
questo artista neomelodico che è stato invitato.
Le risparmio ovviamente il seguito così come tanti altri testi
di pregevole fattura che sono stati presentati durante quella
serata, che, come può immaginare e concordare che non possono
assolutamente essere considerati pertinenti con le finalità della
Cittadella, infatti i testi dove si promuove lo spaccio, la
prostituzione, il crimine, l'odio per le forze dell'ordine credo
che perlomeno non possano essere annoverati come di interesse nelle
norme che disciplinano nella Carta dei servizi e quant'altro.
Al netto di questo so, perché mi sono particolarmente
concentrato su quello che accade in Cittadella, ma le assicuro che
queste iniziative non è che le vado a cercare con il lanternino,
capitano quotidianamente e ce ne sono un'infinità, e sono il primo
obiettivamente che sarebbe felicissimo di una gestione diversa di
questa struttura, che interpretasse davvero le finalità della legge
e smettesse di vedere la struttura quale protagonista di eventi
politici o a sfondo politico. Anche per questo, Assessore, e
ricordando le gravi sanzioni che vengono comminate a chi viola le
disposizioni che le ho citato, le disposizioni relative appunto
alla gestione di sicurezza degli eventi, le chiedo con questa
interpellanza se fosse a conoscenza degli eventi summenzionati. In
caso affermativo se siano stati svolti approfondimenti sugli eventi
dal momento che ha avuto anche la documentazione appunto relativa
al concerto. In caso negativo se sia intenzione di compiere i
dovuti approfondimenti acquisendo un materiale audio-video
comprovante quanto avvenuto, quindi è stato acquisito, l'abbiamo
mandato ma magari la Cittadella è in possesso di altro e se si
ritenga che i testi che le ho testé letto così come altri di questo
meraviglioso artista siano coerenti con le finalità della
Cittadella dei giovani.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Dando ormai per scontato che il suo
busto in marmo nel 2095 verrà posto al centro della Cittadella,
rispondo invece seriamente al suo quesito. L'evento oggetto di
questa interpellanza si inserisce all'interno di una serie di
iniziative che sono state promosse dalla Cittadella dei giovani fra
il 24 e il 26 settembre per celebrare i primi due anni della sua
nuova gestione alle quali a queste celebrazioni ha partecipato
unicamente il Comune di Aosta in quanto sia il mio Assessorato che
quello del collega assessore Guichardaz non sono stati invitati,
malgrado il ruolo della Regione che è stato un ruolo significativo
fin dalla trasformazione da centro sociale di "Piloto io" a
Cittadella dei giovani di oggi. Di questo e della programmazione
abbiamo parlato assieme al collega Guichardaz in un incontro di
pochi giorni fa con il sindaco Nuti e l'assessore Tedesco anche per
sgomberare ogni campo da possibili polemiche.
Io ogni volta che mi esprimo sulla Cittadella divento un bieco
reazionario che è una caratteristica che credo per il mio percorso
politico non mi appartenga, neanche all'assessore Guichardaz.
Noi ci siamo semplicemente limitati a dire ai rappresentanti del
Comune, in un clima di grandissima serenità, che è necessario
essere informati preventivamente di quel che avviene nella
Cittadella, soprattutto rispetto a questo obbligo derivante dagli
accordi di avere in questo periodo il programma per l'anno a venire
sapendo però che poi esiste anche un'attività autonoma della
Cittadella, che può, a sua volta, affittare delle sale per delle
manifestazioni. Devo dire che l'esito è stato un esito positivo
perché ci è stato assicurato che certi avvenimenti non si
ripeteranno e che l'armonia che deve esserci da parte dei
principali finanziatori, che sono la Regione e il Comune, deve
essere in qualche maniera un'armonia forte e che incominci anche a
guardare a che cosa fare della Cittadella allo scadere di questa
convenzione, perché è vero che è stata prorogata per due anni, ma è
anche vero che bandi di gara di questo genere, in una logica che
potrebbe essere, come segnalato dal Sindaco, una logica di
coprogettazione, potrebbe consentire un utilizzo di questa
struttura, magari in sinergia, ci ha detto il Sindaco, con altre
strutture di proprietà comunale come, ad esempio, il Teatro
Giacosa. Ci vuole quindi una condivisione preventiva degli eventi
organizzati e bisogna fare attenzione anche ai contenuti che devono
essere in qualche maniera corrispondenti agli obblighi che sono
dovuti per il concessionario.
Veniamo al
casus belli
, informo che, ai fini
dell'acquisizione del materiale audio e video dell'evento, oltre al
fatto che lei me lo ha fatto vedere e l'ho guardato attraverso
questi allegati su posta elettronica, gli uffici del mio
Assessorato hanno comunque chiesto al Comune di Aosta delle
precisazioni, anche e soprattutto - sa quanto il tema mi sia caro -
nel rispetto degli obblighi di sicurezza e delle restrizioni
previste dalla normativa anti-Covid.
Il Comune di Aosta ha dichiarato che per tutti gli eventi svolti
dal 24 al 26 settembre il personale della Cittadella dei Giovani e
quello adibito alla pubblica sicurezza hanno svolto le verifiche
necessarie previste dal famoso decreto anti-Covid e al controllo
del possesso della certificazione verde
green pass
.
Tuttavia, rispetto a quanto mostrato nel video dell'artista, dal
secondo 22 al secondo 25 e dallo stesso pubblicato sul suo canale
Instagram, cito quanto riferito dal Comune di Aosta: "coloro che
hanno tentato di superare i controlli della pubblica sicurezza non
sono riusciti a entrare negli spazi della Cittadella dei giovani in
quanto bloccati anche dalle barriere", il che è confermato anche
dal direttore della Cittadella interpellato dal Comune di Aosta,
sempre cito: "dichiarando che gli stessi sono stati immediatamente
allontanati anche se nelle immagini del video mostrano - e qui c'è
un francesismo - une
perturbation
e l'impossibilità
temporanea dell'azione da parte delle persone adibite alla
sicurezza".
A tal proposito il direttore della Cittadella - e credo che sia
la parte più interessante - ha specificato che "il concerto è stato
sospeso più volte e l'intero avvenimento è attualmente oggetto di
approfondimenti da parte degli agenti della Polizia di
Stato".  Queste dichiarazioni dimostrano che effettivamente si
sono verificati episodi gravi durante questo concerto e che non si
possono da parte nostra che condannare.
Faremo ulteriori approfondimenti soprattutto in prospettiva
perché è del tutto evidente che la verifica della qualità del
servizio fornito e della gestione degli adempimenti contrattuali a
carico della Cittadella dei giovani spettano al Comune e non alla
Regione, la Regione può fare una
moral suasion
ma, sia dal
punto di vista amministrativo che dal punto di vista di un
controllo
ex post
, è chiaro che, malgrado noi si sia
finanziatori, poi si può discutere se la convenzione a suo tempo
stipulata fosse fondata e sicuramente bisognerà in vista del nuovo
appalto mettere degli elementi forse più restrittivi in senso
positivo, comunque la situazione è questa.
Per quanto riguarda i testi che io, purtroppo, non ho letto ma
la sua citazione mi pare abbastanza illuminante, abbiamo chiesto
lumi anche in questo caso al Comune di Aosta, che ci ha risposto:
"si tratta di forme di espressione artistiche libere che non
dovrebbero essere censurate essendo temi tipici di questo genere
musicale". Anch'io ritengo che non ci debba essere censura, certo
che ci vorrebbero elementi di buon gusto in una struttura pubblica
benché concessionata.
Concludo ribadendo che ci impegneremo ancora di più nel
pretendere il rispetto di ogni vincolo contrattuale, sono lieto che
su questo non ci sia una distonia con il Comune di Aosta,
permettendo così adesso, ora e anche in una prospettiva futura che
questo luogo di ritrovo e di socialità per i nostri giovani
riassuma anche alcuni aspetti che c'erano
ab origine
.
Io ho ricordato, e mi ha fatto piacere che ne avesse memoria,
benché giovane, anche l'assessore Tedesco, che questa Cittadella
era nata con un accordo molto forte con Albertville, cittadina con
la quale il Comune di Aosta ha riannodato i propri legami, anche
perché davvero è possibile, anche nell'ambito dei Fondi Interreg
Alcotrà, magari mettere degli elementi ulteriori all'interno della
Cittadella, forse la Cittadella ha anche bisogno di un
restyling
visto che effettivamente alcune condizioni interne
non sono ottimali, ma tutti questi elementi di prospettiva devono
partire, a mio avviso, da un semplice assunto, al di là di
qualunque valutazione sulla quale magari lei e io non possiamo
essere d'accordo su alcuni temi di diritti civili o cose di questo
genere, magari le nostre idee sono dissonanti, ma il fatto certo è
che ci deve essere chiarezza nella programmazione.
Non può capitare che uno dei finanziatori all'improvviso si
trovi di fronte a degli eventi di dubbio gusto o non condivisibili
magari per l'assenza di quegli elementi di pluralismo che io
ritengo essere comunque fondamentali nella gestione di una
struttura pubblica.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Le devo confessare, Assessore, che
per un momento mi sono preoccupato, c'è stato un crescendo, quando
lei ha letto le dichiarazioni del Comune di Aosta, nel quale ero
convinto... Sa quando tutti le dicono e a un certo punto qualcuno
dice: "ma tu hai i capelli neri", tu ti guardi allo specchio e
dici: "ma io sono biondo. Tutti dicono che ho i capelli neri ma
caspita, allora lo vedo solo io, sono matto". Invece in questo
crescendo di dichiarazioni nel quale il Comune di Aosta diceva: "no
ma abbiamo controllato tutti, non c'è stato nessun problema, è
tutto a posto, è tutto tranquillo" dico: "caspita, abbiamo anche
postato le immagini apposta...".
Mi conforta sapere che ci sono delle indagini della Polizia di
Stato perché il mio ragionamento, quando lei mi diceva questo era:
va bene, se il Comune di Aosta ritiene che tutto è stato fatto nei
crismi della legalità, a questo punto facciamo verificare a chi di
dovere, così vedremo se siamo noi che vediamo male le immagini
oppure effettivamente c'è qualcosa che non va. Mi ha confortato il
fatto appunto che ci sia in atto l'indagine e l'approfondimento da
parte della Polizia di Stato, a questo punto la pregherei,
Assessore, eventualmente di prendere contatti e di trasmettere
anche i video in maniera opportuna perché che il direttore ci dica
che ci sono state delle perturbazioni quando i cancelli sono stati
scavalcati e sono stati sfondati... si vede bene nelle immagini, si
sfonda il cancello e la gente entra, non vedo nessuno che blocca le
persone che entrano, le persone entrano e basta, quindi non sono
state controllate.
Dalle immagini dell'artista si vede che, siccome le disposizioni
relative al
green pass
dicono che per i concerti ci devono
essere posti a sedere distanziati un metro e quant'altro,
mascherine, eccetera, è evidente che le persone che sono in piedi,
non hanno le mascherine, non ci sono sedie, ce ne sono dappertutto,
quindi siamo in pieno contrasto con quello che dispone la legge,
siamo in piena violazione, peraltro nascosta anche da chi gestisce
i canali
social
della Cittadella o canali pubblici. Io la
sfido in questo momento, Assessore, andare a vedere sul sito per
vedere se del 25 di settembre si trovano le tracce di questo
concerto. Io non le ho trovate, probabilmente se qualcuno sta
seguendo questa interpellanza potrebbe andare frettolosamente a
inserirle nel programma, ma queste sono ovviamente illazioni.
Detto questo, anche relativamente ai testi io trovo che ci sia
un ragionamento, secondo me, assurdo, cioè dire che un testo fa
parte del retroterra culturale di quell'artista... ora lei
giustamente ha richiamato la giovane età dell'Assessore del Comune
di Aosta, lei sa che io non sono ancora... non mi si può ancora
definire di una certa età ma qualche annetto ce l'ho, lei però
immagino conosca, per esempio, gruppi musicali quali i 270bis
piuttosto che la Compagnia dell'Anello, che formulavano una base
musicale per quella generazione di destra che è cresciuta all'ombra
degli anni Settanta e Ottanta e quant'altro. Io dubito che se
quegli artisti suonassero alla Cittadella, qualcuno si limiterebbe
a dire: "ma fa parte del retroterra artistico culturale
dell'artista e quindi va bene che dicano quello che dicono". Ne
dubito, quindi un testo di questo tipo non può assolutamente essere
associato alla Cittadella, quindi mi ritengo soddisfatto per quanto
riguarda gli approfondimenti dovuti e lascio spazio all'intervento
per il collega Perron.
Presidente -
Ha chiesto la parola il consigliere Perron
per i minuti restanti.
Perron (LEGA VDA) -
Sarò telegrafico, adesso al di là del
casus belli
e poi abbiamo visto che se ne presentano
parecchi, io credo che si debba fare, e mi fa piacere sentirlo dire
dall'Assessore, una seria riflessione in generale non solo sulla
convenzione in questo caso alla Cittadella ma su come i soldi
pubblici vengono dati al mondo della cultura. Io credo che questo
prima o poi dovremo farlo, ci riserviamo iniziative in merito, al
di là poi della questione della libertà di espressione, io sono per
l'assoluta libertà di espressione, però, quando viene fatta in
strutture private, è un conto, ognuno può dire quello che vuole,
quando vuole fatto con i soldi propri. Quando si usano soldi di
tutti, è ovvio che è necessario un controllo, quindi ciò non ha
nulla a che fare - già prevengo qualche fenomeno sui
social
che partirà - con censure dei temi o del parlato, non è questo, è
che, quando uno mette i soldi propri, faccia quello che vuole nelle
strutture proprie, ma in questo caso sono soldi pubblici e non è il
primo caso.
Tra l'altro, poi abbiamo anche una questione di sovrapposizione
di concorrenza sleale a volte tra il pubblico che viene
sovvenzionato e il settore privato che invece si paga le tasse,
quindi questo è un grande tema ma dovremo affrontarlo io credo con
profondità in futuro, questi sono dei casi specifici ma dietro c'è
un mondo e anche un ruolo che ha l'Istituzione nel sovvenzionare il
mondo della cultura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK