Consiglio Regionale della Valle d'Aosta - Oggetto del Consiglio n. 1173 del 27 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1173 del 27 dicembre 2019 - Resoconto
OGGETTO N. 1173/XV - Ordine dei lavori. Rinvio alla II
Commissione consiliare permanente del DEFR e dei DD.LL. nn. 45, 46
e 47. Rinvio oggetti.
Rini
(
Presidente) -
Colleghi, in seguito alla
sospensione per le riunioni della Conferenza dei Capigruppo, dei
gruppi dell'opposizione e di maggioranza, riprendiamo i lavori. La
parola al presidente Testolin.
Testolin (UV) -
Oggi, dopo mesi di lavoro per la
redazione di un bilancio che confidavamo di poter approvare prima
della fine dell'anno, per dare una tranquillità amministrativa e
procedurale alla nostra Regione e cercare di evitare quelle
impasse
amministrative e anche nella quotidianità, che
possono probabilmente portare qualche allungamento delle
tempistiche, o delle risposte alla cittadinanza valdostana, avevamo
predisposto un bilancio che, fino a dieci giorni fa, avrebbe avuto
i voti per essere accolto positivamente all'interno di
quest'aula.
Dal mese di settembre, quando abbiamo iniziato, tra assessorati
e con il confronto con il territorio, con l'analisi delle
situazioni che potevano richiedere un'attenzione particolare, o la
dedizione di specifiche attenzioni, abbiamo cercato di costruire
qualcosa che potesse essere condiviso all'interno di quest'aula e
che è stato poi presentato, il 13 novembre, alla Commissione
competente, in un clima evidentemente diverso da quello che ci
troviamo ad affrontare oggi. Un clima che, politicamente, ha subito
un
bouleversement
negli ultimi quindici giorni, un clima che
ci ha portati ad avere una giunta composta da cinque assessori,
dove il sottoscritto ricopre
ad interim
la carica di
presidente. Un governo che aveva come obiettivo principale quello
di mettere in sicurezza il bilancio regionale, che ha provato a
lavorare, in queste ultime due settimane, per agevolare il
ricambio, all'interno di quest'aula, di chi ha dovuto surrogare i
consiglieri dimissionari. Un Consiglio che, fino a qualche giorno
fa, poteva essere in grado di dare questa risposta.
Oggi, a malincuore, dopo un Natale di riunioni, di confronti, di
valutazioni, abbiamo dovuto prendere atto ed esporre, prima nel
confronto con i capigruppo e adesso in aula, una situazione che è
difficile da spiegare a chi probabilmente vive l'amministrazione e
la politica come qualcosa che dovrebbe dare delle risposte, come
qualcosa che dovrebbe evitare delle problematiche e dovrebbe
riuscire a dare dei contributi fattivi per migliorare la
quotidianità.
Oggi abbiamo dovuto prendere atto che, per delle motivazioni
fondamentalmente politiche, dovute anche a un susseguirsi di eventi
che hanno caratterizzato i rappresentanti di questo Consiglio negli
ultimi giorni, non siamo in grado di prenderci.
Le scelte fondamentalmente potevano essere di tre tipi. La
prima, non lo nascondo, per molti di noi avrebbe rappresentato la
conclusione corretta di un percorso svolto con serietà e con
dedizione, avrebbe potuto essere la presentazione in aula di un
bilancio, che però non aveva i numeri per essere approvato. Un
bilancio nel quale molti di noi credono e su cui si sono spesi, un
bilancio che da parte di molti consiglieri è stato analizzato,
verificato, valutato e sostenuto e che si avrebbe avuto il piacere
di presentare in una discussione aperta, ben coscienti che non
tutte le risposte si possono dare - e non si riescono a dare - ma
anche con la convinzione e la sicurezza che molte di quelle
risposte che i cittadini aspettavano sono ancora contenute in
quelle pagine che sono state presentate a questo Consiglio, ormai
più di un mese e mezzo fa.
Senza entrare in altri percorsi, questa era la soluzione che
avrebbe potuto portarci a uno scontro, magari, all'interno di
quest'aula, senza ottenere il risultato che tutti noi potevamo
auspicare. Abbiamo preso a malincuore coscienza che, non essendoci
le possibilità di andare avanti, si potevano intraprendere altre
due strade. Per quanto mi concerne, non è stata sottovalutata e
scartata a priori la possibilità di fare delle scelte diverse, di
prendere atto
tout court
di non essere in grado di portare
avanti un percorso e di abbandonare una posizione di
responsabilità, che in questo momento ci è stata affidata, a me,
come agli altri membri del governo e come ai consiglieri che,
in
prorogatio
, dovrebbero continuare a garantire l'ordinarietà di
questa amministrazione; salvo atti urgenti e inderogabili, che ci
hanno portato a presentare in questo Consiglio questo disegno di
legge della finanziaria 2020-2022.
Allora, cosa dire? Di fronte alla prima opzione, che non abbiamo
avuto la possibilità di portare avanti, di fronte all'abbandono di
una responsabilità che, quando si entra in quest'aula, ci viene
affidata e dobbiamo comunque onorare, con il lavoro, con la serietà
e con le prese di posizione, qualche volta anche scomode e non
piacevoli, che saranno sicuramente saranno soggette a delle
critiche o, se non critiche, a delle illazioni, se non illazioni, a
dei pretesti, che evidentemente potranno portare la politica a
esplicitare le proprie considerazioni, così come è anche giusto che
sia, noi siamo qua a chiedere la terza opzione, ovvero prorogare
per qualche giorno, o per qualche settimana, l'analisi del
bilancio, per cercare, rimandandolo in Commissione, di trovare
quella base di voti che ci permetta di dare delle risposte ai
nostri cittadini.
Risposte che, come diciamo, ci rammarichiamo di non riuscire a
dare a partire dal 1° gennaio, perché, lo ricordo, era una volontà
di molti. La consapevolezza di non avere questa opportunità ci
attanaglia veramente il cuore, di non poter vedere altre strade se
non quella di entrare in un esercizio provvisorio, che sarà
supportato, così come concordato all'interno della Conferenza dei
Capigruppo, da un percorso legislativo che gli uffici hanno
iniziato a redigere e che probabilmente vedrà l'approvazione nel
pomeriggio di oggi, con l'obiettivo di rimandare in Commissione un
bilancio per delle verifiche che, a mio avviso, sono più politiche
che tecniche. Perché la realizzazione di un bilancio è qualcosa di
molto articolato, chi lo ha fatto prima di noi lo sa bene, è
qualcosa su cui si può intervenire in corso d'anno, su cui già lo
scorso anno ci si è portati avanti, nel prendere come valido un
percorso che era stato costruito da altri e poi si è cercato di
plasmarlo durante l'anno, con delle variazioni di bilancio. Questo
è lo stesso spirito, senza voler rinunciare alle prerogative che
sono state inserite nel percorso di realizzazione e di
presentazione del bilancio che oggi avremmo dovuto presentare e che
dovranno comunque essere salvaguardate, evidentemente mettendole a
disposizione delle indicazioni dei vari consiglieri, per approdare
di nuovo in quest'aula consiliare e dare un percorso definitivo al
futuro della nostra regione.
Presidente -
Come deciso dalla Conferenza dei Capigruppo,
ogni gruppo ha a disposizione dieci minuti, tranne i gruppi da due
o meno componenti, che hanno a disposizione cinque minuti.
Ha chiesto la parola il collega Aggravi.
Aggravi (LEGA VDA) -
Io credo che in politica, come nella
vita, come in amministrazione, ci sia una cosa che non bisogna
fare, soprattutto in certi momenti, cioè fare finta di niente. A me
spiace, perché, ultimamente mi sembra di dirlo spesso: io l'avevo
detto; non ero l'unico, c'erano anche altri colleghi. Quando in II
Commissione, con il collega Cognetta, avevamo chiesto la
possibilità, come commissari, di valutare un disegno di legge
sull'esercizio provvisorio, non c'era alcuna volontà di fare strane
manovre, ma semplicemente si voleva avere l'accortezza e la
possibilità di capire come poter mettere in sicurezza la nostra
Regione.
Oggi ci troviamo, dieci giorni dopo quel fatidico 17 dicembre,
in cui abbiamo avuto una II Commissione informale per prendere le
misure e per capire come poter fare. Abbiamo perso dieci giorni.
Nella mia relazione io avevo cercato di spiegare questo passaggio,
proprio per dare atto di quello che era stato fatto e del perché
l'avevamo chiesto, perché prima di tutto ci interessava il bene
della regione. Perché c'era dell'incertezza e non possiamo fare
finta di niente. Mi perdoni, Presidente
pro tempore
e
pluriassessore, però - mannaggia! - noi l'avevamo detto, in qualche
modo.
Oggi ci troviamo qui a dover correre ai ripari tutti assieme,
perché comunque siamo tutti rappresentanti di questa regione e mi
aspetto, appunto, di vedere cosa verrà proposto in II Commissione,
per fare le dovute valutazioni.
Sinceramente, che ci fossero dei problemi...! Perdonate se
rimango un po' stupito, ma mi sembra non ci sia bisogno di
ricordarlo oggi: nelle ultime settimane qualcosa è successo e, se è
successo, è bene che oggi ne stiamo prendendo atto. Oggi non
approviamo e non discutiamo un bilancio, ma penso che un bilancio
delle ultime settimane lo possiamo fare e lo stiamo facendo. C'è
una regione in difficoltà, è vero, ha ragione anche lei, assessore
Testolin, c'è una problematica, perché l'esercizio provvisorio
comporta tutta una serie di problemi, ma mal comune mezzo gaudio
noi non lo accettiamo, perché noi eravamo stati molto chiari e
avevamo già messo in luce le problematiche che oggi si stanno
verificando.
Si vede che il Natale ha portato consiglio, oppure ha permesso
di aprire dei pacchi e in qualcuno di questi pacchi non si sono
trovati tutti i voti necessari. Ripeto: secondo me già durante
l'Avvento potevamo capire questo problema, perché, se i numeri
c'erano, forse il giorno delle surroghe poteva essere gestito in
un'altra maniera e il bilancio poteva essere approvato. Ciò non è
avvenuto.
Noi all'epoca abbiamo fatto un'apertura che è anche costata
delle critiche nei confronti di chi l'ha fatta, non lo dico a
vanvera, però a me piace moltissimo un violinista che si chiama
Paganini: io non so se oggi Paganini ripeterà. Vedremo cosa
succederà in commissione, ma sicuramente quello che è successo
oggi, perdonatemi, ma, con tutto il cuore, è qualcosa che non avrei
mai voluto vedere. Non diamo colpe ad altri che non ne hanno. Chi
ha portato oggi, come ho già detto anche a Natale, quando non ho
fatto riunioni, il bilancio in aula senza avere i voti, se ne
assume tutte le responsabilità.
Dalle ore 10:41 assume la Presidenza il vicepresidente
Farcoz.
Farcoz (Président)
- La parole au collègue Manfrin, pour
six minutes.
Manfrin (LEGA VDA)
- Mi rivolgo a lei, signor
Vicepresidente della Regione e visto che, come ricordato ha il
collega Aggravi, ha numerosi assessorati, possiamo anche definirla
vicepresidente jolly. Evidentemente arrivare qui in aula e pensare
ancora di proporre questo rinvio, dopo che ci è stato magnificato
questo come un bilancio che dava tutte le risposte, ma si arriva
qui capendo che invece tutte queste risposte in realtà forse non le
dava, visto che nemmeno per i membri della maggioranza, che in
teoria hanno partecipato alla sua scrittura - quelli che erano in
aula e quelli che erano fuori, ma che lo hanno fatto tramite i loro
movimenti - forse tutte queste risposte non le dava.
Quello che trovo molto grave è che si era chiesta una larga
condivisione: questo era l'invito che era arrivato all'interno di
quest'aula. Questa larga condivisione, a fronte di una
disponibilità a rivedere alcune scelte, per il bene, questo sì,
della regione, proprio perché noi il bilancio non l'avevamo
predisposto, è caduta nel vuoto. Non solo, ci avete fatto arrivare
fino in Commissione per dirci che questa disponibilità non
c'era.
Io trovo vergognoso che si arrivi oggi a chiedere di rinviare e
di fare l'esercizio provvisorio e ancora oggi si cerchi di
attaccare l'opposizione per questo. Io lo trovo ridicolo, signor
Vicepresidente, e trovo ridicolo anche che si utilizzi il bilancio
- voglio pensare che non sia così, ma mi sembra sia così - per un
regolamento di conti interno ai movimenti, rispetto alle eventuali
dimissioni. Mi spiace, Presidente, ma questo sembra proprio che
vada in quella direzione, cioè qualcuno non vuole abbandonare
questa comoda poltrona e pensa di utilizzare il bilancio come
minaccia, come leva, per far sopravvivere ancora questo
Consiglio.
Evidentemente noi non siamo a favore né di rinvii né di
traccheggiamenti, da questo punto di vista. Volete l'esercizio
provvisorio per questa Regione? Portatelo, discutiamone, ma
dopodiché la strada è finita. La certificazione che questa
maggioranza non esiste più sta nei numeri, che non vogliono nemmeno
approvare, ad oggi, il bilancio.
Termino dicendo che, quando avete presentato questa nuova
maggioranza, avevate detto che volevate far fare un passo avanti
alla nostra regione ed effettivamente ci siete riusciti, il
problema è che la regione è sul ciglio del burrone.
Président -
La parole au collègue Restano.
Restano (GM) -
Inizio da dove ha terminato il collega
Manfrin. Quando è nato il governo Fosson, aveva degli obiettivi
fondamentali: la riapertura del dialogo, il confronto innanzitutto,
la condivisione - mi rifaccio al suo intervento di insediamento -
il cambio di modalità non corrette messe in campo dal governo che
l'aveva preceduto. Si trattava di un accordo, per quanto ci
riguardava, amministrativo.
Ebbene, forse parecchie persone, all'epoca del mio abbandono
della maggioranza, si saranno chieste come mai: forse non ero stato
chiaro. Tutto questo non era avvenuto, oltre ad altre cose. Il
grande assente è sempre stato il confronto politico. I grandi
assenti sono stati i movimenti, ma non dall'altro ieri, negli
ultimi quindici anni i movimenti sono stato assenti e non hanno
avviato il confronto politico.
Oggi ci vediamo obbligati a discutere questa proposta e, forse
vado un po' controcorrente, ben venga, se si apre un confronto
politico. Non deve essere solo la ricerca dei voti in Commissione
per far passare un bilancio, ma deve essere qualcosa di più, deve
essere un confronto serio, che poi porterà a delle decisioni. Se la
politica non riuscirà ad andare avanti, si andrà alle elezioni, se
la politica troverà delle sinergie e delle nuove aggregazioni,
sulla base proprio di quel confronto che è mancato, allora ben
venga. Però si sarà in grado di spiegare ai valdostani la posizione
di questo Consiglio, che non si fonderà solo su atti amministrativi
e decisioni estemporanee dei singoli, ma sull'intervento di un
confronto politico.
Da parte nostra, per quella scarsa rappresentatività che
abbiamo, lo abbiamo già avviato, lo abbiamo richiesto alle forze di
minoranza. Noi facciamo parte della minoranza e sul bilancio
ovviamente avevamo la nostra posizione, che era abbastanza
chiara.
Come ho avuto modo di dire in Conferenza dei Capigruppo,
Presidente, la ringraziamo per aver riavviato il dibattito. Se
durerà due giorni, poche ore o qualcosa di più, non fa niente, per
noi è importante che ci sia il dibattito e che non ci si limiti
solamente alla raccolta dei quattro o cinque voti necessari per far
passare un bilancio. Il bilancio, ovviamente, dovrà essere di
tutti, con le necessarie modifiche, che chi lo approverà riterrà
opportune. Non il bilancio di una parte del Consiglio che,
basandosi su accordi amministrativi, intende portare avanti.
Président -
La parole à la collègue Spelgatti, pour
quatre minutes.
Spelgatti (LEGA VDA) -
Povera Valle d'Aosta, veramente
povera Valle d'Aosta. Come ha detto il collega Manfrin, la state
portando sull'orlo del baratro, ma siamo già oltre l'orlo del
baratro. Vi avevamo offerto un'ultima possibilità: ridiscutere in
tempi brevissimi il bilancio, per poi tornare al voto. Su questo
non si discute, con la Lega non parlerete d'altro, non ci sarà mai
nessuna possibilità di trovare un accordo, di qualsiasi tipo. Noi
vogliamo tornare alle urne, i cittadini vogliono ritornare alle
urne. Gli unici che hanno il diritto di decidere quello che sarà
del futuro della Val d'Aosta sono i cittadini.
Vi abbiamo offerto questa possibilità, si sarebbe potuto
ridiscutere il bilancio in tempi brevissimi. Vi avevamo chiesto
tempi brevissimi, lavoro serrato, per evitare di arrivare
all'esercizio provvisorio. La risposta è stata, al solito: "no"!
Bene, adesso vi arrangiate! Il problema è che si arrangiano tutti i
valdostani e la colpa non è certo nostra, perché l'ultima mano, ai
fini del bilancio, noi ve l'abbiamo tesa. Tutto questo si sarebbe
potuto evitare, avreste semplicemente dovuto mettere in discussione
il bilancio. Lo si sarebbe potuto fare, vi abbiamo chiesto tempi
veloci e si sarebbe potuto lavorare serratamente durante tutte le
vacanze, per evitare tutto questo. La risposta, supponente, come al
solito, da parte vostra è stata: "no, il bilancio non si tocca, lo
portiamo al voto". Perfetto, oggi i voti non ci sono e la Valle
d'Aosta è a terra.
Complimenti, questo è il bene che voi volete alla Valle d'Aosta!
Questo si chiama terrore delle urne ma, sapete, nella vita si può
fare anche qualcos'altro, oltre alla politica. Soprattutto, ripeto,
sono i cittadini a dover decidere chi deve rappresentare in
quest'aula i cittadini, e saranno loro. Non vi aspettate, da parte
della Lega, nessuna possibilità di chiarimenti o di discussioni. La
nostra posizione è chiarissima, le nostre dimissioni ci sono. Se
voi volete continuare in questa situazione, ve ne assumete tutte le
responsabilità, esattamente come ve le assumete oggi.
Che figura!
Président -
La parole à la collègue Morelli.
Morelli (AV) -
Per
illustrare la posizione del
gruppo Alliance Valdôtaine vorrei riprendere alcuni concetti che ha
espresso il presidente Testolin, che ha definito il bilancio come
la conclusione corretta di un percorso. Questo per noi era il
bilancio: la conclusione corretta di un percorso. Un percorso che
ha preso del tempo, che è andato a fare una ricognizione delle
esigenze del territorio e che ha prodotto una legge di bilancio.
Probabilmente non era il bilancio dei sogni, ma era un bilancio di
buon senso e noi crediamo che di buon senso, in questo tempo, in
questa società, in questa valle, nella politica, ci sia un grande
bisogno.
La posizione di Alliance Valdôtaine era, ed è, quella di votare
bilancio. È la stessa che abbiamo espresso nella scorsa seduta del
Consiglio, quando abbiamo detto a chiare lettere che per noi la
priorità era mettere in sicurezza bilancio. Ora, a distanza di una
settimana circa, sono successi alcuni fatti, all'interno di alcuni
gruppi, che hanno coinvolto alcune persone, di quella che era la
nostra maggioranza e che oggi portano ad assumere altre
decisioni.
Evidentemente le decisioni maturate da alcuni componenti della
maggioranza sono assolutamente legittime, dal loro punto di vista,
e credo che avranno anche modo di illustrarle e spiegarle. Per noi,
quella di votare il bilancio rimaneva la sola priorità.
Dobbiamo prendere atto, oggi, che la situazione è questa. Lo ha
detto con molta onestà intellettuale il Presidente e credo che
questo atteggiamento gli vada riconosciuto. La politica non può
fermarsi, quindi chi si è assunto delle responsabilità di governo
oggi deve farsi carico della situazione. È un compito ingrato,
specialmente quando si hanno opinioni diverse e, a fronte della non
riuscita di una soluzione, che per noi rimaneva una e una sola,
credo che oggi dobbiamo adottare un altro tipo di atteggiamento. Lo
facciamo con il consueto senso di responsabilità che credo abbia
caratterizzato il nostro gruppo e, in questo senso, permettetemi di
esprimere l'apprezzamento del gruppo intero ai nostri assessori,
che in quel bilancio avevano sicuramente messo molti punti
qualificanti.
Oggi però la situazione è questa e credo che dobbiamo farvi
fronte con molta serenità, perché la Valle d'Aosta ha bisogno di
soluzioni e dobbiamo essere in grado di fornirgliele.
Président -
La parole à la collègue Pulz.
Pulz (ADU VDA) -
Pare davvero tanto surreale trovarci qui
ora, a cinque giorni dalla fine dell'anno, con un bilancio ancora
da approvare e che viene ritirato, perché nemmeno chi lo ha
costruito, durante tutto il 2019 - essendo l'atto politico più
importante - nemmeno chi gli ha dato la vita ora sembra voglia
riconoscerlo come figlio suo.
Triste, davvero triste, per la nostra comunità, questo desolante
spettacolo del Titanic che affonda. Che cosa ha fatto l'equipaggio?
Ha fatto come Schettino, ve lo ricorderete, che ha dimenticato le
sue responsabilità. Anzi, ha fatto finta di non averle mai avute.
Adesso dove sono le stampelle? Perché nessuno getta la rete civica
per salvare questo bilancio? Dove sono i prodi cavalieri
dell'apocalisse, che hanno permesso a un governo già infiltrato dai
voti mafiosi di continuare a sopravvivere?
Perché non è vero che fa lo stesso, se questo bilancio non viene
approvato qui e ora, pur con tutte le imperfezioni, stranezze e
contraddizioni. Ci sarà l'esercizio provvisorio, certo, ma se
questo ci sfugge di mano, non rischiamo di abbandonare a loro
stessi 74 Comuni che entro il 31 marzo devono approvare, a loro
volta, i bilanci? Oltretutto, con le elezioni amministrative a
maggio. I Comuni sono le istituzioni più vicine ai cittadini e,
quindi, noi abbiamo il preciso dovere di occuparci di loro. Siamo
qui per questo, nel caso in cui l'avessimo dimenticato.
Da parte nostra, collaborazione ha voluto dire fare una seria e
approfondita analisi delle leggi di bilancio, con tutte le
difficoltà del caso, che abbiamo cercato di superare, di fronte
alla complessità, e proporre emendamenti che abbiano una loro
logica, un loro senso, persino al di là degli schieramenti
politici; ma di discutere in II Commissione, che, mi sembrava di
aver capito, è stata riaperta apposta, non c'è stata la benché
minima volontà. Altro che governo del dialogo: è stato il governo
del monologo per tutto l'anno.
Adesso io spero che non ci chiediate null'altro, perché noi non
ci troviamo a caso in opposizione e a chi osa pensare e pure
affermare che sia una posizione comoda, di chi sa solo criticare,
ma poi le responsabilità le lascia prendere agli altri, in questa
situazione io voglio rispondere con le alte parole di Piero
Calamandrei, di cui proprio qui sotto, in via Piave, abbiamo la
bellissima poesia sulla Resistenza, scolpita su pietra. Ora però
faccio riferimento a un altro testo del noto giurista, il quale nel
1948 scriveva: "Per far funzionare un Parlamento, bisogna essere in
due, una maggioranza e un'opposizione. La maggioranza, affinché il
Parlamento funzioni a dovere, bisogna che sia una libera intesa di
uomini pensanti, tenuti insieme da ragionate convinzioni, non solo
tolleranti, ma desiderosi della discussione e pronti a rifare, alla
fine di ogni giorno, il loro esame di coscienza, per verificare se
le ragioni sulle quali fino a ieri si sono trovati d'accordo
continuino a resistere di fronte alle confutazioni degli
oppositori". E l'opposizione che cos'è? "Una forza propulsiva del
Parlamento. Se si vuole che il Parlamento funzioni, anche
l'opposizione non deve mai perdere fede nell'utilità delle
discussioni e nelle possibilità che hanno gli uomini, anche uno
contro cento, di persuadersi tra loro con il ragionamento. Anche se
ridotta a un esiguo drappello di pochi isolati, l'opposizione deve
essere convinta di poter prima o poi, con l'ostinata fede nella
bontà delle proprie ragioni, disgregare la maggioranza e
trascinarla con sé".
Purtroppo il tempo va veloce e quello che voglio dire, chiedendo
magari mezzo minuto in più, è che sappiamo bene che la nostra
poltrona, andando alle necessarie, inevitabili e auspicate
elezioni, è a rischio più di molte altre, ma a noi interessa in
definitiva, molto di più, che la Valle d'Aosta esca finalmente
dalla schiavitù e, anzi, proponiamo fin d'ora, per la prossima
legislatura, di sostituire le poltrone con sgabelli di legno,
quelli della migliore tradizione artigianale valdostana. Gli
sgabelli, infatti, a differenza delle morbide poltrone, obbligano a
tenere i glutei stretti e la schiena dritta. Questo è il nostro più
sincero augurio per la Valle d'Aosta del 2020 e successivi.
Président -
La parole au collègue Vesan.
Vesan (M5S) -
La surreale discussione odierna ha portato
il gruppo del Movimento 5 Stelle a raggiungere la convinzione che
questa legislatura sia ormai arrivata a fine corsa. Da ingenui
quali siano, ci abbiamo messo un anno e mezzo, ma alla fine abbiamo
dovuto constatare come questo Consiglio sia fondamentalmente
composto da una grande maggioranza trasversale di persone
completamente prive di qualunque spirito costruttivo.
Sostanzialmente, questa grande maggioranza trasversale è
composta da tre categorie di persone. Ce ne sono di quelle che dai
banchi dell'opposizione sono capaci di mero ostruzionismo
sistematico, se non di campagna acquisti nelle file della
maggioranza, finalizzata alla copertura delle poltrone della
maggioranza.
Questo Consiglio è composto anche da gente capace di qualunque
tipo di decisione, pur di restare in posizione di potere. Sono
quelli dotati della vocazione governativa a prescindere.
Infine, c'è una terza categoria di persone, in quest'aula, che
sono quelle che entrano ed escono da maggioranze e minoranze,
quelle che cambiano il loro stemma, il loro simbolo di riferimento,
quello con cui si sono presentati ai valdostani per essere eletti
in quest'aula, con una disinvoltura di cui confesso di non essere
capace nemmeno nel momento in cui devo decidere di cambiare i capi
del mio abbigliamento intimo.
Sulla scorta di queste considerazioni, dichiariamo, come
Movimento 5 Stelle, da adesso in poi - purtroppo siamo stati
particolarmente lenti nei nostri tentativi di cercare di costruire
qualcosa - la nostra assoluta indisponibilità a far parte di
qualunque maggioranza. Chiediamo il ritorno alle urne il più
rapidamente possibile, diamo la nostra disponibilità anche alle
dimissioni congiunte, al fine di evitare l'ormai inutile agonia
della
prorogatio
.
Président -
La parole au collègue Sammaritani, pour deux
minutes.
Sammaritani (LEGA VDA) -
Faccio seguito agli interventi
di chi già mi ha preceduto e devo prendere atto del fatto che a
volte i detti sono utili perché, secondo me, non tutti i mali
vengono per nuocere, nel senso che quello che sta succedendo oggi è
sicuramente l'attestazione di un fallimento politico, che si
riverbera anche in un'attestazione di un fallimento amministrativo,
perché l'atto per eccellenza dell'amministrazione è il
bilancio.
Non siamo certo qui, lo dico per chi è fuori, ad approvare un
bilancio consuntivo. Siamo - eravamo! - qui per approvare e
discutere un bilancio preventivo. E cos'è un bilancio preventivo? È
il progetto, è quello che si vuole fare in futuro, da parte di
un'amministrazione. Ebbene, concludo molto rapidamente dicendo: è
giusto che il progetto lo faccia chi non ha più i numeri, chi di
fatto non è più legittimato? Certamente no. È giusto allora che lo
facciate voi questo bilancio? Secondo me no. Vi avevamo dato la
possibilità di ridiscutere, di arrivare ad una soluzione, ma con
supponenza e arroganza, riteniamo noi, ci avete detto di no. A
questo punto allora è giusto che sia così: non tutti i mali vengono
per nuocere e probabilmente la regione si merita ben altro.
Prendiamo atto con soddisfazione della decisione del Movimento 5
Stelle di uscire finalmente da qualsiasi tipo di
impasse
e
di andare decisamente verso le elezioni. Questa è l'unica soluzione
per la nostra regione. È giusto che finisca così, è giusto che gli
elettori abbiano finalmente di nuovo voce e si vada a definire il
futuro di questa Regione, ma non in questo modo veramente
surreale.
Président -
La parole au collègue Bertin.
Bertin (RC-AC) -
Ci troviamo in un'altra situazione
straordinaria ed eccezionale, certamente non positiva. Oggi vi era
l'occasione per chiudere almeno questo capitolo contabile, con un
bilancio che in ogni caso era, tra virgolette, provvisorio e
limitato a un periodo, perché alla prima variazione il bilancio si
sarebbe potuto cambiare totalmente. Era più un fatto tecnico che
non politico ed era l'occasione per chiuderla. Non può essere così,
bisogna prendere atto della situazione ed è certamente un fatto non
positivo.
A questo punto, la scelta, come suggerita dal Presidente ad
interim, è di cercare, con un esercizio provvisorio, di analizzare
con più tempo la questione e trovare una maggiore convergenza su un
bilancio possibile. È l'unica strada percorribile e comunque non si
può che prendere atto dell'eccezionalità della situazione e della
sua gravità. Ci auguriamo che questo si traduca in tempi
relativamente brevi e che apra anche a una condivisione maggiore. È
comunque un fatto negativo, quello che è successo oggi.
Président -
La parole au collègue Gerandin.
Gerandin (MOUV') -
Posso dire che è un triste epilogo,
per quel che riguarda la Valle d'Aosta. Un triste epilogo che penso
i valdostani non meritassero.
Mai è successo in Valle d'Aosta un esercizio provvisorio È la
prima volta, per cui, dopo aver preso i titoli di giornale per
altre vicende, probabilmente li prenderemo anche per il fatto che
una Regione come la Valle d'Aosta per la prima volta approverà un
esercizio provvisorio.
Mi dispiace, perché avviene in un momento del tutto particolare,
dopo anni di bilanci fatti con cifre incerte, bilanci dei sogni,
con scritture di partite che alla fine avete dovuto cancellare, con
variazioni di bilancio a fine anno. Ricordo quella in cui avete
soppresso una parte consistente di quei fondi di rotazione che
adesso non permettono di finanziare le domande per il mutuo prima
casa e il mutuo ristrutturazione.
A me questo dispiace, proprio perché avviene in un momento in
cui, per la prima volta dopo anni, la Valle d'Aosta ha a bilancio
risorse certe. Avviene grazie a quei cinque-sei di governo in cui
si è riusciti comunque a chiudere un contenzioso con lo Stato, che
tanti di voi hanno anche criticato, ma che ha permesso di avere
risorse certe per la Valle d'Aosta.
Mi dispiace che lei, Presidente - o, meglio, vicepresidente
facente funzioni e con svariati assessorati - non abbia raccontato
ai valdostani quello che è successo veramente, dopo quella
Commissione in cui vi è stato chiesto di rimettersi al tavolo e di
non stravolgere un bilancio, perché sappiamo che una parte del
bilancio, quello dove ci sono le spese obbligatorie, nessuno può
provare a rimodularla o cancellarla, ma di riscrivere quella parte
in cui effettivamente, al posto delle mancette e delle marchette,
magari era il caso di investire in alcuni settori in grave crisi
per la Valle d'Aosta. In quella Commissione fu detto al presidente
Marquis: "Vada, si confronti con il suo assessore di riferimento e
chieda se c'è questa disponibilità politica", perché a noi era
apparso certo in quel momento che, se da parte dei componenti di
maggioranza in commissione ci fosse una sorta di apertura,
certamente - e adesso ne abbiamo la controprova - da parte del
governo si era forti dei numeri, come peraltro era già stato detto
anche dall'assessore Bertschy, in occasione del Consiglio, quando
diceva "Noi il nostro bilancio ce lo approviamo, perché abbiamo i
diciotto voti".
Ora è successo questo e dispiace, perché le vere vittime sono i
valdostani. Davvero c'è molta curiosità e nessuno ne ha ancora
parlato, perché nei vari interventi dei gruppi di maggioranza non
si è capito, ma almeno ai valdostani una risposta la dovete. Dite
chi all'interno di questa maggioranza non è d'accordo ad approvare
il bilancio. Abbiate il coraggio di dirlo!
Voce fuori microfono.
Ci mancherebbe, collega Morelli: ognuno è responsabile per sé
stesso. Però, siccome fino a oggi si è sempre detto che i numeri ci
sono, penso sia lecito che i valdostani si pongano la domanda di
chi ha cambiato idea. Ognuno è libero di esprimersi, ci
mancherebbe, e io posso anche dire che rispetto il fatto che
qualcuno abbia cambiato idea, perché quando lei diceva, collega
Morelli, che è la conclusione corretta di un percorso, è un
percorso che avete condiviso, per cui chi ha cambiato idea lo dica.
Lo dica apertamente, perché i valdostani meritano questo tipo di
risposta.
È una giornata triste, per la Valle d'Aosta, per la politica e
probabilmente qualcuno, correttamente, ha detto che all'interno di
questa maggioranza c'è una sorta di presa d'atto. Io oserei anche
chiamarlo un atto un po' più di coraggio da parte di qualcuno, di
prendere atto che il percorso è finito. Non ci sono altre strade,
se non quella del ritorno al voto.
Ci sarebbe piaciuto però che un bilancio ci fosse, anche se era
il vostro bilancio, anche se non l'avremmo votato. Sarebbe comunque
stato un percorso corretto per i valdostani. Non per la politica,
perché la politica avrebbe già dovuto staccare la spina da molto
tempo.
Président -
La parole au collègue Barocco.
Barocco (UV) -
Io ho cambiato idea! E non mi
nascondo!
Io credo nel dialogo e credo, come ha messo in evidenza Elso
Gerandin, che aveva visto giusto, probabilmente, che il dialogo
poteva incominciare in Commissione. Non è cominciato? Non è vero
che non è incominciato, è da lì che si è incominciato a dialogare e
a fare certe considerazioni. Penso che mettere un po' del nostro
tempo... Qui non si parla di mesi, anche perché il
countdown
è già iniziato e sappiamo già dove andiamo a finire, ma far finta
che in queste ore, in questi giorni, non sia capitato niente, forse
questo è essere irresponsabili.
Il mio movimento sta passando una fase travagliata. Non solo il
mio movimento: penso che, in tutta trasparenza, il mio movimento
l'abbia fatto e lo stia facendo. Penso però che, anche per dare una
dignità alle nostre posizioni, ai nostri movimenti - l'ho detto più
volte - io ritengo che in quest'aula ci siano delle intelligenze
per cercare di costruire qualcosa.
Io apprezzo le posizioni di tutti. Qualcuno ha detto: "andiamo a
vedere le carte", ma non si tratta, colleghi, di una partita a
poker. Qui si tratta di trovare una soluzione per condurci dove,
una volta messe sul tavolo le varie opzioni, concordemente
decideremo di andare; o almeno, se si ritroverà una maggioranza. Io
apprezzo la posizione del Presidente, come apprezzo la posizione
della Giunta, che in questi mesi ha lavorato, ma in questi mesi,
ripeto, sono capitate delle cose che non possiamo far finta non
siano capitate.
So benissimo che questo costerà tanto alla Valle d'Aosta. Sui
Comuni, permettetemi solo un piccolo passaggio tecnico: ci sono
numerosi Comuni che hanno già approvato i bilanci e non stavano
certo aspettando il nostro. C'è poi effettivamente un Comune, il
Comune di Aosta, che è legato al nostro bilancio, mentre gli altri
sono tutti legati al nostro, però i bilanci dei Comuni vengono
redatti sullo storico e poi ci può essere qualche difficoltà su
qualche revisore che pone qualche problema, ma vi posso dire che a
oggi sono numerosi i Comuni e le Unités des Communes che hanno già
approvato il bilancio. Su questo mi sentivo solo di fare questo
appunto.
Torno al dunque: usare il tempo è responsabilità. Un giorno
bisognerà che ci fermiamo, nel deleterio gioco di distruggere
tutto: buttiamo via tutto, distruggiamo tutto. La politica è
passione, ma è anche raziocinio. Le posizioni possono cambiare. Io
certezze non ne ho, vivo nel dubbio, ma il dubbio che ho è usare i
giorni del countdown per cercare di trovare delle convergenze,
perché ci diano la possibilità di approvare un bilancio più
condiviso e costruito meglio. Questo non vuol dire assolutamente
che quello che è stato fatto sia negativo, cerchiamo solo una
maggiore condivisione e delle idee nuove, che ci permettano, in
questo lasso di tempo, di costruire un bilancio che ci permetta di
affrontare i prossimi passi in tutta sicurezza, senza alcun dubbio
su questo bilancio: dubbi di carattere tecnico o di quello che
volete ma, soprattutto, torno a dirlo, un bilancio condiviso.
Questo tempo vorrei che permettesse a noi tutti, se riusciamo,
anche di regolare le cose di famiglia.
Président -
La parole à la collègue Rini.
Rini (PNC-AC-FV) -
Sicuramente è una mattinata un po'
surreale. Molto brevemente, intanto vorrei chiarire a chi ha fatto
riferimenti alle libertà di scelta. Come la collega Pulz, in queste
che sono anche state giornate di festa, sto leggendo un bellissimo
testo di Calamandrei, il quale fa un elogio profondo alla libertà
di scelta, legata proprio alla nostra carta costituzionale. Ci sono
dei colleghi che preferiscono fare incontri, telefonate sibilline,
cercare sponde da altre parti, cercando di farlo sempre molto di
nascosto, e restare invece formalmente in una casa che
evidentemente gli va particolarmente stretta? Io credo, invece, che
sia molto meglio essere trasparenti, sinceri,
in primis
con
i propri elettori, con chi ci sostiene, e avere il coraggio delle
proprie idee, il coraggio di metterci la faccia e di assumersi
quella responsabilità a cui si faceva riferimento. Una
responsabilità che io, personalmente, mi sono sempre presa, in
tutte le sedi opportune, sempre, quando c'è stato da metterci la
faccia, nel bene o nel male: sempre, però in maniera chiara,
trasparente, pubblica! Credo che questo sia dovuto.
Tornando, invece, al tema di questa breve dichiarazione, credo
sia un passaggio importante, come ha ricordato il collega Restano.
Io ringrazio per questa disponibilità, ma credo che due
puntualizzazioni siano da fare, perché, come ha ricordato molto
bene adesso il collega Barocco, non si può dire che non sia
successo niente. Io credo non serva a nulla, in un periodo così
delicato, minimizzare o, peggio ancora, cercare sempre di scaricare
la colpa su qualcuno o qualcosa. Semplicemente, io credo siano
successi dei fatti, che sia oggettivo, anche perché altrimenti vi
faccio una domanda: perché abbiamo deciso di rinviare il bilancio,
quel giorno in cui già eravamo convocati? Si poteva andare avanti,
la maggioranza, anche senza di me, sarebbe stata comunque a
diciotto e si sarebbe continuato un percorso che era già iniziato.
Invece, giustamente, si era deciso di riportare in Commissione, per
aprire un dialogo. Ci sono stati, credo sia giusto ricordarlo,
anche quattro nuovi ingressi, quattro colleghi che dobbiamo
rispettare, che devono avere anche il tempo materiale di analizzare
il testo. Non credo sia piacevole per nessuno arrivare e
schiacciare un bottone, senza avere avuto il tempo necessario per
approfondire un documento, che ovviamente richiede anche tempo e
molta capacità immediata di comprensione.
Detto questo, in quest'aula, proprio in quel Consiglio, io avevo
chiesto di poter rinviare questo documento così importante in
Commissione, perché la fase politica oggettiva richiedeva una
maggiore condivisione possibile su un atto così importante. Questo
non è avvenuto e ripeto che riportare oggi lo stesso identico
testo, senza apportarvi alcuna modifica, chiedo davvero che senso
abbia avuto fare un passaggio in Commissione. Tanto valeva andare
avanti magari lo stesso giorno delle surroghe e procedere alla
votazione di un testo blindato.
Io però non amo mai piangere sul latte versato, mi piace
guardare al domani, più che a ieri, perché ahimè, il passato non si
può cambiare. Io spero che, come ha detto qualcuno, ci sia ora in
Commissione la volontà di fare una vera condivisione su questo
tema, perché crediamo che ci possa davvero essere un segnale di
distensione, di condivisione, di volontà di un confronto serio sui
temi, perché da qualche parte sento già dei toni un po' da campagna
elettorale: se vogliamo scendere su quel livello, credetemi, qui
dentro ci sono tante persone che sono capaci e brave, ma spero
davvero che la campagna elettorale si faccia in altre sedi. Qui
abbiamo un altro compito. Se vogliamo davvero dimostrare di essere
delle persone responsabili, che credono nel mandato che i nostri
elettori ci hanno dato, quest'aula è deputata ad altro. La campagna
elettorale ognuno di noi la faccia nei propri comizi. Io credo che
qui si debba davvero mettere il buon senso di chi ha voglia di dare
delle risposte.
Président -
La parole au collègue Marquis.
Marquis (SA) -
Intervengo in qualità di capogruppo di
Stella Alpina e di presidente della II Commissione Affari generali,
che si è occupata dell'istruttoria e dell'analisi del bilancio. Non
solo: anche nella veste di relatore di questi disegni di legge.
Sicuramente l'approccio a questo bilancio è stato molto
complicato. Un approccio, come ha detto prima il collega Testolin,
in un contesto ambientale e politico particolare, di difficoltà,
dove non è sempre facile dialogare, anche a fronte delle situazioni
politiche che si sono succedute negli ultimi tempi. Ma devo dire
che avevo piena consapevolezza della difficoltà di approcciare
questo documento, tant'è che ancora negli ultimi giorni, quando
stavo predisponendo la relazione al bilancio, esortavo tutti a
mantenere la massima prudenza in questa fase, consapevole della
difficoltà che avremmo avuto per arrivare a questo momento di
condivisione. Purtroppo così non è stato ma, legittimamente, credo
che ciascuno, movimenti e partiti, possano esprimere le proprie
posizioni su qualsiasi argomento e vicenda, e di fatto, ci siamo
trovati di fronte a una situazione in cui abbiamo dovuto prendere
atto che non c'erano più i numeri. A questo punto credo che
dobbiamo guardare con senso di responsabilità allo scenario che
abbiamo di fronte.
Sicuramente è uno scenario difficile, che bisogna affrontare
portando ciascuno il proprio contributo, perché questo è l'atto
fondamentale della pianificazione politica dell'anno: il bilancio
della Regione. A volte stride un po' sentire quando si dice "i
cittadini". Io dico che, prima di essere politici, siamo anche noi
cittadini e siamo i primi destinatari di questa nostra attività.
Pertanto, esorto a lasciare un attimo da parte la partitica,
l'esigenza politica di portare un risultato ciascuno nella propria
cassa, al proprio gruppo, ma di mettere davanti in questo momento,
con senso di responsabilità un approccio improntato al dialogo.
Dopo si può andare alle elezioni, ma c'è la necessità di approvare
il documento contabile.
A chi dice che è la prima volta che la Valle d'Aosta finisce in
esercizio provvisorio, voglio dire che bisogna anche conoscere la
storia della Valle d'Aosta: la nostra Regione ha avuto vent'anni di
esercizio provvisorio. Questo non vuol dire che sia l'obiettivo che
si deve dare la pubblica amministrazione, quello di finire in
esercizio provvisorio, però anche un approccio di descrizione di
una situazione di baratro, di drammaticità, che porta a denigrare
il nostro contesto e anche il contesto politico amministrativo, io
credo crei del danno, del pregiudizio alla Valle d'Aosta, che
sarebbe bene, in questo momento, cercare di evitare.
La Valle d'Aosta vive ancora una situazione di stagnazione,
sotto il profilo economico. Ci sono delle difficoltà che sono
strutturali nel nostro contesto e che hanno bisogno di essere
affrontate, ma non è questo il modo, dicendo che tutto va male.
Bisogna vedere uno spiraglio di luce, un qualcosa di costruttivo di
fronte a noi.
Se il bilancio verrà nuovamente riportato in II Commissione, io
mi auguro di poter condividere un percorso che sia il più breve
possibile, ma che sia un percorso dove ci si siede al tavolo, come
spesso ci succede in II Commissione - devo dare atto ai colleghi di
opposizione che ne fanno parte - con uno spirito costruttivo; uno
spirito senza il quale non si riesce a fornire un contributo
positivo.
Ricordo quando abbiamo intrapreso questo percorso, quando è
stato riassegnato il bilancio in II Commissione, che c'era stata
una sorta di piccola apertura. Ci siamo confrontati demandando poi
la scelta ai rispettivi gruppi consiliari, ma con grande senso di
responsabilità. Ricordo che quel giorno avevo fatto presente che
andare in esercizio provvisorio, così come era stato chiesto, come
possibilità, da parte dei colleghi di opposizione, avrebbe
significato occupare il mese di gennaio con questa attività. Io
l'avevo detto in modo molto chiaro. Sottolineare, invece, che
bisognava andare in esercizio provvisorio, per cinque, sette
giorni, credo sia già questo qualcosa che stride, a livello
comportamentale, perché, se si finisce in esercizio provvisorio per
cinque giorni o per venti giorni, alla fine non è questo il
problema. Il problema è fare uscire dalla commissione un documento
che risponda alle esigenze dei valdostani.
Io credo che, se ci sarà questo approccio da parte dei
commissari, potremo sicuramente arricchire questa proposta che è
stata scaricata, anche con le considerazioni che sono state portate
nel percorso di audizione da parte delle associazioni di categoria
e da parte dei soggetti che sono intervenuti. Credo sia opportuno
cercare di prendersi questo piccolo spazio, perché se così lo
vogliamo affrontare, allora tutti assieme saremo in grado di
fornire un contributo politico significativo al futuro della nostra
regione. Credo che si debba provare a percorrere questa strada, ma
farlo con l'approccio giusto, perché non volersi sedere al tavolo o
sedersi dicendo "mi siedo già senza alcuno spirito costruttivo, di
collaborazione, di iniziativa" in questo momento credo sia un
approccio che nuoccia. Prima di tutto siamo cittadini valdostani e
tutti vediamo lo scenario che abbiamo di fronte.
Pertanto, credo che, se si verificasse questa situazione, da
presidente io mi porrò, assieme al gruppo Stella Alpina, con questo
approccio al tavolo, e auspico che questo possa avvenire dalla
maggior parte di chi siede in questo Consiglio. Dopodiché, se ne
trarranno le conclusioni, però credo che noi dobbiamo perlomeno
provare a fare questo passo, presentare un bilancio rinnovato in
quello che si riuscirà a condividere, ma che sia un bilancio di cui
ciascuno possa dire qualcosa per il futuro della nostra
regione.
Président -
La parole à l'assesseur Baccega.
Baccega (UV) -
Io ho fortemente contribuito, insieme ai
colleghi di Giunta e al Presidente, a elaborare nei mesi scorsi
questo bilancio, che assegna alla sanità 293 milioni di euro, ai
servizi sociali 83,5 milioni di euro, che dà risposte importanti ai
LEA e alla sanità con un incremento notevole di investimenti, ma di
questo parleremo nel Consiglio di approvazione.
Ci sono dei fatti che hanno generato questo intoppo e sono
almeno due. Il primo riguarda le dimissioni del presidente e di
altri colleghi consiglieri, che hanno avviato il percorso che ci
porterà all'indizione delle elezioni. Questo deve essere chiaro: il
percorso è già avviato.
Dall'altra parte, c'è un fatto politico importante, che è il
Comité Fédéral de l'Union Valdôtaine riunitosi lunedì scorso -
bisogna dirlo: inopportuna convocazione alla vigilia di questo
appuntamento - che ha generato sicuramente alcune perplessità nel
gruppo dell'Union Valdôtaine. Un movimento che non è mai stato in
sintonia con il gruppo consiliare dell'Union Valdôtaine, un
movimento che spesso ha messo sotto accusa il gruppo dell'Union
Valdôtaine e, quindi, devo dire che tutto questo è la conseguenza
di un percorso, di un atteggiamento che francamente non mi sarei
mai aspettato.
Io non so, colleghi, se si riusciranno a trovare delle
convergenze. Mi sembra di capire, dagli interventi, che queste
convergenze saranno difficili. Quello che è importante è che questo
bilancio venga approvato e che ritorni in Commissione, che non
venga stravolto, per quanto mi riguarda, ma, ovviamente, dovrà
ascoltare le esigenze e le sintonie di tutti i gruppi e andare
nella direzione di dare al più presto, quindi entro il mese di
gennaio, delle risposte ai valdostani.
Io credo che la strada delle nuove elezioni sia tracciata. Credo
che siamo destinati ad andare al voto e, ben venga, andiamo al voto
volentieri, ma lavoriamo questi mesi per questa collettività che è
fortemente in difficoltà.
Devo dire che, per quanto riguarda il mio rapporto con il gruppo
dell'Union Valdôtaine, mi prendo qualche giorno di riflessione, per
capire quale potrà essere il percorso futuro, nel quale poi dovrò
individuare, eventualmente, una collocazione di carattere
personale, ma soprattutto una collocazione di libertà. Libertà nel
poter dire le cose, nel poter affermare ciò che sento e che provo,
nel poterle dire in lingua italiana o in lingua francese e cercando
di esprimere al meglio le mie visioni rispetto a un percorso
politico che da sempre ho fatto. Un percorso che da sempre è stato
di condivisione: condivisione con i sindacati, condivisione con le
parti sociali, condivisione anche con gli altri colleghi del
Consiglio regionale. Questo è stato il mio percorso e voglio andare
in quella direzione.
Président -
La parole à la collègue Favre.
Favre (AV) - U
n brevissimo intervento da neofita. Non
sono qui per costruire nuovi progetti politici, che sia ben chiaro.
Offro, come ho già detto nello scorso Consiglio, la mia coscienza
amministrativa, per votare insieme al gruppo di Alliance
Valdôtaine, quando ci sarà concesso, questo bilancio o il bilancio
che verrà costruito. Esattamente come offro, cosa che ho già detto
e tengo a ribadire, la mia disponibilità a dimettermi
immediatamente dopo l'approvazione di uno strumento di fondamentale
importanza per la programmazione e il prosieguo amministrativo di
tutta la Regione.
Aggiungo che lo spettacolo di oggi è tristissimo e credo stiamo
tutti scrivendo un'indegna pagina della politica valdostana.
Président -
La parole à la collègue Minelli.
Minelli (RC-AC) -
Utilizzo il tempo che mi rimane
dall'intervento del collega Bertin per fare qualche precisazione.
Noi eravamo pronti a votare il bilancio con alcune modifiche e
volevamo discuterne anche in Commissione. Effettivamente, la
mancata presentazione e discussione degli emendamenti in II
Commissione ci ha sorpresi e la consideriamo un errore. Rimane il
fatto, però, che il bilancio va approvato al più presto, con
qualche modifica. Io non credo che sia possibile immaginare
un'impostazione radicalmente diversa, nei tempi che sono a
disposizione, che devono essere stretti. Non è nemmeno necessario,
perché, come è già stato ricordato, la normativa prevede che si
possano fare, lungo il corso dell'anno, per chi dovrà farle, delle
variazioni sostanziali.
Ora si tratta di trovare una mediazione ragionevole su alcuni
punti, guardando, però, all'interesse della comunità e del
territorio. Al di là di tutte le valutazioni politiche che sono
state fatte, al di là dei problemi e delle lotte intestine che
sappiamo esserci all'interno di alcuni movimenti, io credo che, nel
bel mezzo di una crisi - perché è in una crisi che ci stiamo
trovando - oggi sarebbe stato importante esercitare quel ruolo di
amministratori per il quale siamo stati eletti e dare alla Valle
d'Aosta uno strumento finanziario, discutendo, guardando gli
emendamenti che potevano arrivare, ma approvando un bilancio di cui
questa comunità, questo territorio, ha bisogno, e che le persone
fuori di qui, almeno quelle che incontro io sul territorio, ci
chiedono di dare.
Président -
La parole à l'assesseur Bertschy.
Bertschy (AV) -
La situazione che viviamo deve essere ben
chiara all'opinione pubblica. L'intenzione dei gruppi che hanno
proposto il bilancio è quella di approvarlo nel più breve tempo
possibile. L'esercizio provvisorio deve durare il più breve tempo
possibile e in questo breve tempo bisogna trovare i voti per poter
approvare un bilancio. I voti per approvare un bilancio sono
diciotto - erano diciotto, ma in questo momento non lo sono - e
vedremo se recupereremo questi voti, per la sicurezza che bisogna
dare alla comunità. È bene anche rappresentare, l'avete detto voi
qualche giorno fa nei vostri interventi, che l'esercizio
provvisorio non deve spaventare nessuno, lo ha ricordato il collega
Gerandin. Non si paralizza la macchina amministrativa, ma
evidentemente non è il modo di gestire l'amministrazione, anche
perché si lavora - e in questo senso lavoreremo - sulle proiezioni
del passato.
Il tempo che serve è per trovare un equilibrio per approvare
questo documento, ma è anche il tempo che serve per metabolizzare
quello che sta ancora succedendo in queste ore. Nasce un nuovo
gruppo in Consiglio regionale, Vdalibra, e abbiamo sentito le
parole dell'assessore Baccega: ci sono tante cose ancora che si
stanno modificando e ci sono progetti che vanno avanti. Alliance
Valdôtaine in questo senso è un progetto aperto e che sta
continuando a crescere: i movimenti che stanno lavorando a questo
progetto lo fanno per continuare a costruire. Da altre parti non mi
pare che questo stia succedendo e ci sono progetti che stanno
retrocedendo, rispetto al passato.
Con questa volontà cercheremo di lavorare, facendo quello che ha
detto bene la collega Favre, che è entrata con il giusto pungolo in
questo Consiglio regionale: noi non possiamo affidare le sorti di
questa regione a progetti che non abbiano forte energia e anche
forza progettuale a livello politico. Questa fase di discussione
sarà anche la base di prova definitiva per capire se le tante
osservazioni che pervengono fuori dall'aula, mai in aula, alla
volontà di dare il proprio contributo ci saranno. Se non ci
saranno, la volontà di dimissionare della collega Alessia Favre non
potrà che essere seguita dagli altri componenti del gruppo. Non è
tempo di scherzare, le elezioni sono alle porte e bisogna dare la
possibilità alle persone di capire se stiamo facendo
amministrazione o se stiamo facendo campagna elettorale, qui
all'interno.
In questo bilancio non ho paura di dire che ci sono delle
risposte, in termini di trasporto, ci sono delle risorse per quegli
interventi che vorremmo fare per continuare a potenziare il
trasporto pubblico, ci sono delle risorse per il lavoro e per la
strategia degli affari europei. Quando ne discuteremo, avremo modo
di spiegare che il bilancio è stato costruito per programmare e per
dare sviluppo alla nostra regione, anche perché è quello l'unico
modo con cui, personalmente, mi sono sempre impegnato all'interno
dell'amministrazione pubblica. In questo senso, spero finalmente ci
sarà tempo di dibattere, anche per capire quali sono le differenze
sostanziali sulle quali andremo a costruire la visione politica di
sviluppo della nostra regione.
Président -
La parole à l'assesseur Chatrian, pour deux
minutes.
Chatrian (AV) -
Indubbiamente la nostra capogruppo
Morelli ha esposto molto bene qual era e qual è la posizione del
nostro gruppo. Noi oggi avremmo votato questo bilancio. L'avremmo
votato perché questo bilancio dà delle risposte puntuali e,
soprattutto, guarda a un domani. Poi però bisogna anche essere
schietti e chiari: se non ci sono i voti, oggi il bilancio non può
essere approvato.
Detto questo, il fatto che ci siano quattro nuovi consiglieri,
entrati qualche giorno fa, forse porterà qualche idea in più,
qualche soluzione in più, qualche emendamento in più, anche in
Commissione, perché questo bilancio qualche collega non l'ha
votato, come ex sindaco, quindi io spero ci sia la possibilità di
migliorare l'atto in questione ma, diciamocela tutta, tutto alla
luce del sole. Su questo da parte nostra e da parte mia, per com'è
stato costruito questo atto, sarà fatto tutto alla luce del sole:
dal punto di vista delle modifiche, dal punto di vista politico e,
eventualmente, anche dal punto di vista dei cambiamenti e delle
integrazioni che saranno fatte.
Vorrei essere chiaro per chi ci ascolta: non potrà essere
stravolta questa architettura del bilancio, potrà solo essere
integrata o, eventualmente, si potranno anticipare delle scelte che
erano state posticipate in sede di assestamento a giugno e luglio
2020. Cosa vuol dire? Eventualmente portarci in pancia subito,
nelle prossime settimane, delle scelte da anticipare per settori
che magari in questo momento sono più in difficoltà e che avrebbero
bisogno di risposte chiare, dirette e, soprattutto, possibili. Nei
corridoi di solito si dice "avremmo... avremmo...", ma con il
condizionale. Come qualcun altro oggi ha detto in quest'aula: dalle
parole passiamo ai fatti, come abbiamo sempre cercato di fare e
spero avremo modo di spiegare, nelle prossime settimane, quali sono
i punti di forza di questo bilancio che, perché no, speriamo sarà
ulteriormente migliorato.
Presidente -
Se non ci sono altri colleghi che vogliono
intervenire, convochiamo una riunione della Conferenza dei
Capigruppo per capire come proseguire e poi ci riaggiorneremo.
La seduta è sospesa dalle 11:47 alle 11:53 e alla ripresa dei
lavori riassume
la Presidenza la presidente Rini
.
Rini (Presidente) -
Colleghi, chiudiamo la seduta per
consentire le riunioni del Governo regionale e poi della II
Commissione. I lavori riprenderanno alle ore 15:00.
La seduta termina alle ore 11:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK