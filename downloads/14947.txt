Consiglio Regionale della Valle d'Aosta - Oggetto del Consiglio n. 1412 del 28 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula
Oggetto del Consiglio n. 1412 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1412/X Incarichi professionali conferiti
dall'Assessorato regionale dell'ambiente, territorio e trasporti.
(Interrogazione)
Interrogazione Preso atto dei numerosi incarichi professionali
conferiti dall'Assessorato regionale dell'ambiente, territorio e
trasporti nel corso di questi primi due anni di legislatura;
Constatato che tali incarichi sono stati sovente affidati ai
medesimi professionisti o esperti appartenenti alla stessa
associazione professionale;
Verificato che il medesimo Assessorato ha promosso, sempre nel
periodo considerato, diversi convegni o iniziative similari;
i sottoscritti Consiglieri regionali
interrogano
l'Assessore competente per sapere:
1) se anche a Egli risulta quanto esposto in premessa;
2) se non ritiene esose tali esigenze professionali o
promozionali;
3) se non ritiene utile e opportuno applicare, anche in assenza
di un'esplicita disposizione di legge, un criterio di rotazione nel
conferimento degli incarichi, conciliando i requisiti fondamentali
dell'equità, della competenza e della trasparenza.
F.to Tibaldi - Linty - Lanièce
Président La parole à l'Assesseur à l'ambience, territoire et
transports, Riccarand.
Riccarand (VA) L'Assessorato all'ambiente, territorio e
trasporti, nei primi due anni di questa legislatura ha affidato
vari incarichi esterni di progettazione, di consulenza e di
assistenza. Ciò è stato necessario e opportuno per tre ordini di
motivi.
In primo luogo c'era una situazione difficile in due dei tre
servizi di cui si compone l'Assessorato, con una notevole mole di
lavoro arretrato e cose da riordinare; mi riferisco al settore del
Servizio trasporti che, solo da un anno, ha un dirigente di ruolo,
in cui si è dovuto procedere ad una completa riorganizzazione
amministrativa e gestionale di tutti i servizi del trasporto
pubblico locale, ad una completa rielaborazione legislativa
rispetto a norme vecchie e talvolta inapplicabili, e ad una
programmazione complessiva resasi necessaria da una previsione di
legge su cui c'era un notevole ritardo e che ha portato alla
redazione del Piano del bacino di traffico. É un'azione complessiva
di riordino e revisione che non si è ancora conclusa, ma che è
arrivata all'80 percento del lavoro e, entro la fine dell'anno,
credo che il riordino che riguarda un arretrato di 15 anni sarà
concluso. Per questo lavoro di riordino, revisioni e programmazione
sono state necessarie consulenze esterne e consulenze qualificate
anche di carattere continuativo.
C'è stata una collaborazione esterna per la redazione del Piano
di traffico che si è conclusa in tempi record; in sette mesi è
stato redatto e approvato il Piano e c'è un'assistenza continuativa
da parte di una società di Torino, specialista in revisioni
contabili e amministrative, che da un anno e mezzo è in atto e che
sarà necessaria per ancora circa un semestre per completare una
serie di revisioni per la gestione amministrativa del trasporto
pubblico locale.
Per il settore "urbanistica", pur in presenza di
un'organizzazione dell'ufficio molto più efficiente, c'era un
problema rappresentato dal fatto che c'erano 27 piani regolatori
generali comunali che aspettavano da anche 10 anni di essere
esaminati dalla Regione; la scelta è stata quella di avvalersi di
collaborazioni esterne di architetti le cui disponibilità sono
state verificate passando attraverso un avviso diramato a tutti gli
iscritti tramite l'ordine degli architetti. In questo modo sono
state individuati i sei architetti esterni con contratti di
collaborazione continuativa, che è l'attività che va avanti da
circa un anno e mezzo e l'ufficio ha in questo modo potuto
esaminare tutti i 27 piani regolatori generali comunali arretrati
ed è oggi in grado di far fronte, in tempi brevi, sia alla fase
conclusiva dell'approvazione dei piani regolatori, sia all'esame
delle varianti mentre prosegue la revisione del piano territoriale
paesistico, che a sua volta impegna la collaborazione di cinque
progettisti esterni. Quindi, come primo punto della risposta
sull'interrogazione, devo dire che la necessità di collaborazioni
esterne è derivata da una scelta politica di ricuperare dei
ritardi, di riordinare dei settori delicati con dei risultati che
posso dire essere stati estremamente positivi.
Un altro elemento da tener presente nel valutare la necessità di
collaborazioni esterne, in particolare per quanto riguarda
l'Assessorato all'ambiente, territorio e trasporti, è legato alla
struttura dell'Assessorato; gli interroganti sapranno che questo
Assessorato è l'ultimo nato, nato un po' in fretta, con una certa
precipitazione resasi necessaria dalle scelte che stavano alla base
della creazione in quel modo di questo Assessorato, con una
struttura gracile e con una pianta organica fortemente
sottodimensionata. Basti dire che l'insieme dei tre Servizi
dell'Assessorato all'ambiente ha meno personale di un servizio
medio-grande di un altro assessorato. Quindi esiste un problema
strutturale di organizzazione che è presente alla Giunta e sarà
affrontato in sede di una revisione complessiva della struttura
organizzativa, "della macchina regionale", ma che nel frattempo
pone dei problemi, soprattutto se si vogliono gestire in modo
efficace settori importanti come sono quelli della gestione del
territorio dell'ambiente, e del trasporto pubblico locale che
richiedono collaborazioni che vanno al di là del ridotto personale
a disposizione.
Un terzo elemento relativo alla questione del ricorso agli
esterni è legato allo sforzo fatto in questi due anni per
utilizzare da parte dell'Assessorato le potenzialità anche
finanziarie e di programmazione derivanti dai programmi dell'Unione
Europea e dello Stato italiano; programmi che sono di finanziamento
legati però a progetti specifici e che richiedono un lavoro di
progettazione e programmazione accurato. Noi stiamo oggi attingendo
a importanti finanziamenti comunitari in due programmi: l'INTERREG,
che finanzia, fra le altre cose, quasi tutte le iniziative
collegate all'Espace Mont Blanc, cioè un programma di
collaborazione transfrontaliera intorno al Monte Bianco e c'è tutta
una serie di iniziative definite dalla Conferenza transfrontaliera
Mont Blanc che finanziamo coll'INTERREG, ma attraverso una serie di
incarichi di progettazione e di realizzazione di quest'incarico; il
programma Life, anche questo un programma comunitario a cui noi
attingiamo e che finanzia due interventi, uno specifico rispetto
alla gestione del traffico nella Val Vény e nella Val Ferret a
Courmayeur e l'altro è una ricerca generale di censimento generale
dei biotopi delle zone di tutela caratteristica di ambienti
naturali che rientra in un programma a livello europeo di
censimento dei biotopi: si chiama, in Italia, programma Bio-Italy
ed è appunto a livello europeo.
Terzo settore è il Piano triennale dell'ambiente, specifico e
italiano, del Ministero dell'ambiente, in cui abbiamo ottenuto il
finanziamento nel settore delle aree urbane e protette, in
particolare sui trasporti pubblici, su interventi per il
risanamento da inquinamento acustico, atmosferico e sul risparmio
energetico. Anche per questi interventi hanno dovuto essere redatti
dei progetti ad hoc, essere approvati, trasmessi al Ministero,
finanziati, eccetera, e tutto ciò ha richiesto un lavoro importante
di progettazione. Siamo attualmente una delle poche Regioni che è
riuscita ad attingere in modo significativo a questi programmi
comunitari proprio grazie alla presentazione prima di programmi
puntuali e poi di progetti in corso di approvazione e di
finanziamento.
Per quanto riguarda la domanda fatta rispetto a convegni e
iniziative similari, va precisato che in questi due anni
l'Assessorato all'ambiente, territorio e trasporti non ha
organizzato nessun convegno nel senso classico del termine, cioè
intendendo un certo tipo di organizzazione di dimensioni
dell'iniziativa. Abbiamo organizzato direttamente tre iniziative di
questo genere che erano dei seminari: uno che ha riguardato un
panorama sulla normativa nelle regioni italiane a livello della
valutazione d'impatto ambientale, uno specifico sul trasporto
ferroviario in Valle e uno sulla partecipazione dei cittadini alle
procedure urbanistiche. Tre momenti di riflessioni con relatori che
hanno partecipato gratuitamente, spese organizzative ridotte, con
spese inferiori ai 10 milioni, cioè nulla a che vedere con i costi
di convegni che hanno altre dimensioni, quindi nessuna spesa
definita di carattere promozionale.
Infine, per quanto concerne la trasparenza negli incarichi,
credo che vada sottolineato che la Giunta regionale ha assunto
un'iniziativa esemplare, proponendo nel disegno di legge di
disciplina degli incarichi una normativa che prevede l'elenco
pubblico sugli stessi, scelta che è stata fatta a ragion veduta,
perché tutti gli incarichi siano chiari, motivati, resi pubblici;
l'elenco viene periodicamente trasmesso anche ai gruppi consiliari
ed è stato fatto per essere al massimo trasparenti e perché la
Giunta opera con criteri di equità e competenza nella scelta dei
collaboratori.
Président La parole au Conseiller Tibaldi.
Tibaldi (LN) Ringrazio l'Assessore Riccarand per questa ampia e
dettagliata ricostruzione delle analisi degli incarichi conferiti
dal suo Assessorato nel corso di questo biennio.
Mi preme precisare quale era lo scopo dell'interrogazione: era
di permettere una riflessione su un metodo, quello del conferimento
degli incarichi retribuiti all'esterno dell'Amministrazione
regionale, che caratterizzava un'era ritenuta superata, dei vecchi
metodi partitocratici di mescolare Amministrazione con politica,
una sorta di tentativo di guadagnare consensi elargendo incarichi a
persone che sono professionisti, che notoriamente rientrano in
determinate aree di appartenenza, incarichi a tempo e spesso
rinnovabili. Mi sono anch'io procurato la documentazione relativa
agli incarichi conferiti dall'Assessorato e devo rilevare che non
solo l'Assessorato ma l'intera Giunta stia continuando quella che
era la vecchia politica, nel senso di ricorrere allo strumento
dell'incarico con una intensità notevole. Abbiamo voluto cominciare
dall'Assessorato all'ambiente perché a presiederlo è l'Assessore
Riccarand che prima del luglio 1993, data in cui dall'opposizione è
passato al Governo regionale, si era distinto nel contestare ai
vari assessori gli incarichi precedentemente assegnati.
L'Assessorato diretto da Riccarand dal 1° luglio 1993 al 16
giugno di quest'anno ha conferito, secondo dati che ho raccolto,
ben 49 incarichi professionali di studio, di consulenza, cioè un
incarico ogni 15 giorni. Se facciamo un'analisi statistica rispetto
agli incarichi conferiti dagli altri assessorati, vediamo che,
tenendo conto della struttura dell'Assessorato, le aree di
intervento del medesimo e i soldi che ha a disposizione... mi
sembra che il raffronto con gli altri assessorati sia abbastanza
negativo perché l'Assessorato ai lavori pubblici ha conferito 160
incarichi, in questi due anni, non so quanti siano di competenza
del precedente Assessore e dell'attuale; segue l'Assessorato
all'agricoltura, e sono dicasteri che hanno le loro necessità, e
subito dopo l'Assessorato all'ambiente, territorio e trasporti, con
questa cinquantina di incarichi e qui il dato mi sembra sia già
significativo di per sé. Non sono l'unico a rilevare quanto sia
pesante per le finanze pubbliche una tale elargizione di incarichi.
Io non voglio fare riferimento o specificamente contestare
l'affidamento di quegli incarichi imposti da situazioni
contingenti, straordinarie, complesse, avvenute nel settore dei
trasporti, perché non li abbiamo nemmeno presi in esame; mi
riferisco però ad altri settori che possono essere considerati di
ordinaria manutenzione dell'Assessorato, mi passi
quest'espressione, dove la produzione dei risultati chiesti ai
consulenti é, secondo noi, al di qua di una situazione di
emergenza.
Faccio alcune considerazioni e divido la valutazione che è stata
fatta da Riccarand secondo due principi: la correttezza
amministrativo-politica da una parte e la necessità di una maggiore
rotazione. Quanto alla correttezza amministrativo-politica, prendo
ad esempio la delibera n. 603 del 28 gennaio 1994, che è il
conferimento dell'incarico di consulenza al dott. Ghigo Rossi di
Saint-Marcel per la realizzazione di una ricerca sugli aracnidi
nella zona umida di Saint-Marcel. Siamo all'inizio del 1994, quando
all'interno del Movimento dei Verdi Alternativi l'Assessore
Riccarand è impegnato a mantenere calme le acque; c'è infatti un
gruppo di Verdi che manifesta la sua insofferenza nei confronti
dell'atteggiamento dell'Assessore Riccarand all'interno di un
Governo regionale sempre più invadente, assolutista e non
rispettoso delle istanze dei Verdi; questo l'abbiamo appreso
leggendo i giornali dell'epoca.
Ghigo Rossi è tra i Verdi che potrebbero recare qualche fastidio
interno, allora gli aracnidi sono stati provvidenziali, non è certo
sulla somma messa a disposizione del professionista, che è minima,
e su questo non si avanzano contestazioni, ma sull'opportunità
dell'atto amministrativo e dirò il perché. Opportunità che il
Consigliere Riccarand quando era seduto al posto di Chiarello
agitava più frequentemente e gli voglio ricordare l'interpellanza
fatta tre anni fa su una consulenza affidata dall'allora Assessore
all'agricoltura Rollandin al dott. Ezio Juglair sulla
commercializzazione della fontina; Riccarand ribadiva che: "... il
dott. Juglair è segretario di un movimento politico valdostano che
è stato nei mesi scorsi prezioso alleato dell'Union Valdôtaine" per
cui l'incarico di consulenza è stato interpretato come il solito
scambio di favori tipico di un sistema politico degenerato e
concludeva: "... con quali argomenti l'Assessore è in grado di
convincere il Consiglio regionale e l'opinione pubblica che
l'incarico non ha nulla a che vedere con il ruolo politico del
Juglair". Qui le entità sono differenti, ma l'opportunità mi sembra
molto simile. La stessa domanda oggi infatti potrebbe essere posta
all'Assessore Riccarand richiamando gli stessi principi di
correttezza amministrativa e sottolineando che la delibera citata,
presa una a caso, è uno tra i vari esempi che potremo riferire a
questo riguardo potrei fare i nomi di altre persone che gravitano,
come dicevo prima, in una certa area di appartenenza.
Per quanto attiene al principio della rotazione degli incarichi,
sempre ove siano necessari e opportuni, cito alcuni esempi relativi
ad alcuni architetti, sempre su delibere che sono state viste, come
Bellone, Castellone e Nebbia, relativi a incarichi per il Piano
territoriale paesistico, o all'arch. Thommasset di Torino relativo
all'Espace Mont-Blanc, o alla dott.ssa Chantal Trèves dove c'è un
affido per uno studio della zona umida de "Les Iles" di
Saint-Marcel, tutti incarichi in cui, secondo noi, il principio
della rotazione è stato scarsamente preso in considerazione. Sono
alcuni esempi che dimostrano che il conferimento di incarichi
soprattutto da chi reclamava correttezza nelle procedure dovrebbe
adottare regole, secondo noi, di maggior trasparenza e di rotazione
nelle selezioni.
Termino ricordando come il ricorso così frequente agli incarichi
esterni non appaia sempre così motivato; l'attribuzione di
incarichi deve essere un fatto eccezionale e non la regola e vorrei
ricordare la giurisprudenza ormai consolidata della Corte dei Conti
che dice: "L'attribuzione dell'incarico deve essere giustificata da
reali e dimostrate ragioni", in parte questi principi sono stati
ripresi nella legge recentemente approvata e citata dall'Assessore,
quali: "...la specialità della prestazione, la carenza dei mezzi
operativi, l'insufficienza di personale...eccetera,...restando
comunque escluso che questa attività di attribuzione di incarichi
possa esercitarsi con riferimento ad attività che costituiscono
l'esplicazione di funzioni istituzionali", altrimenti a che cosa
serve l'organico dell'Assessorato? Ora l'urbanistica, il territorio
e l'ambiente rientrano tra le funzioni istituzionali della Regione,
la quale allo scopo ha istituito questo Assessorato, a meno che non
debba essere interpretato come Assessorato all'ambiente, ma magari
come Assessorato agli incarichi, è una definizione alla quale alla
fine dobbiamo dare un'interpretazione.
Quindi concludo con le stesse parole riferite dall'allora
Consigliere Riccarand, a chiusura del suo intervento
sull'affidamento di quell'incarico conferito al dott. Juglair:
"Rimangono tutte le perplessità, evidentemente ci riserveremo, noi
interroganti, di esaminare i risultati degli studi, augurandoci che
non siano i soliti studi, che una volta consegnati finiscono nei
cassetti o nei polverosi archivi dell'Amministrazione regionale e
che hanno come unica utilità quella di aver permesso a qualche
persona di guadagnare qualche introito".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK