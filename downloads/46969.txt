Consiglio Regionale della Valle d'Aosta - Oggetto del Consiglio n. 3317 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3317 del 21 febbraio 2024 - Resoconto
OGGETTO N. 3317/XVI - Interpellanza: "Conferma della volontà
di destinare una parte di Palazzo Cogne all'Associazione CCS
Cogne".
Bertin (Presidente) -
Facciamo ancora un'interpellanza,
punto n. 29. Ha chiesto la parola la consigliera Minelli, ne ha
facoltà.
Minelli (PCP) -
Tre settimane fa è stato firmato
l'accordo Stato e Regione autonoma Valle d'Aosta relativo al fondo
di sviluppo e coesione 2021-2027. Fra gli interventi che saranno
oggetto di finanziamento c'è anche la realizzazione di uno
studentato universitario di circa 70 posti letto presso Palazzo
Cogne ad Aosta; una sede che sia noi che anche altri gruppi avevamo
segnalato come ideale già anni fa, ma che era stata scartata dal
Governo preferendo concentrarsi lo scorso anno ancora sullo stabile
di via Trottechien, perdendo così, a nostro avviso, del tempo
prezioso. Ora, per fortuna, la scelta è definitiva e sono
disponibili per questo studentato circa 6 milioni di euro.
Come è stato da più parti evidenziato nel tempo, Palazzo Cogne
presenza delle dimensioni tali da permettere non soltanto di
ospitare uno studentato ma anche altre attività; addirittura una
delle motivazioni per cui era stata scartata l'ipotesi di mettere
lì lo studentato era proprio perché era troppo grande lo stabile.
Lo scorso anno, parlo del 2023, erano apparse anche delle
considerazioni del Coordinatore del Dipartimento finanze sui
giornali in cui veniva ventilata la possibilità di trasferire a
Palazzo Cogne degli uffici regionali. Noi, lo dico subito, pensiamo
che la priorità debba essere data ad altre destinazioni. Come tutti
sanno, lo storico edificio di Corso Battaglione ha ospitato a lungo
varie associazioni tra cui il CCS Cogne, che è una altrettanto
storica realtà associativa della città di Aosta, e che ha occupato
nell'ultimo periodo in cui era ospitato a Palazzo Cogne, prima
della chiusura dell'edificio, circa 2.300 metri quadri di questo
stabile. Poi sappiamo che alcune attività del Cral Cogne sono state
trasferite provvisoriamente al pianterreno della torre
piezometrica, la disponibilità della superficie è attualmente di
260 metri quadri, quindi di tanto inferiore rispetto a quella
precedente, che risulta insufficiente per ospitare tutti i vari
corsi e le varie attività che caratterizzano l'offerta del Cral.
Altre associazioni e altre attività hanno dovuto cercare delle sedi
in punti della città meno centrali. Fin dall'inizio della vicenda
del trasferimento le associazioni hanno chiesto di poter tornare in
futuro a quella sede di Corso Battaglione, completata la
ristrutturazione. In questi anni sono state presentate varie
iniziative da vari gruppi consiliari, sia sul tema più generale del
Palazzo Cogne e dello studentato, sia dell'associazionismo che vi
trovava sede. Abbiamo presentato anche recentemente un ordine del
giorno che è stato discusso nella seduta del 13 dicembre scorso e
in quell'occasione il presidente Testolin aveva affermato
testualmente che "Gli spazi del Palazzo avranno una destinazione
plurima - come ci aspettavamo - e una parte a sé stante da
destinare in linea di massima - questa era stata l'espressione
utilizzata - alle associazioni, oltre che una parte commerciale per
il contenimento delle spese". Alla luce di queste dichiarazioni, ma
soprattutto degli ultimi avvenimenti, che hanno destinato comunque
dei finanziamenti per lo studentato al Palazzo Cogne, quello che
noi chiediamo è se è confermata la volontà di destinare una parte
del Palazzo alle associazioni, in particolare al CCS Cogne, che ha
sempre avuto la propria sede in quell'edificio e, se la risposta è
positiva, vorremmo capire che parte, quale superficie si prevede
indicativamente ovviamente di riservare a questo scopo. Infine se
ci sono state o sono previste delle interlocuzioni con le
associazioni interessate, in particolare appunto con il CCS Cogne,
al fine sia di fornire delle informazioni, ma anche di confrontarsi
con le associazioni considerato che la progettazione per la parte
dello studentato dovrà avvenire nel primo semestre del 2024, come è
stato esplicitato nella seduta del 13 dicembre, e che sarebbe
quanto mai logico, nell'ambito di un discorso più generale,
affrontare anche il tema della destinazione degli altri spazi del
palazzo.
Presidente -
Risponde il Presidente della Regione.
Testolin (UV) -
Per quanto riguarda l'ex Palazzo Cogne,
la prima cosa che deve essere chiara è che la priorità
dell'intervento riguarda appunto la realizzazione dello
studentato.
Ciò detto, occorre evidenziare come la volontà sia quella di
valorizzare, così come già espresso in precedenti occasioni, una
parte dell'immobile per accogliere iniziative commerciali private,
di utilizzare eventualmente una parte per localizzare degli uffici
e di destinare allo stesso tempo degli spazi alle associazioni o,
meglio, di ridestinarli alle associazioni che già avevano sede in
quell'edificio. È troppo presto però oggi entrare nel dettaglio,
anche perché va ribadito che, dando la priorità allo studentato,
non sono note attualmente le metrature residuali che saranno
disponibili per altre destinazioni. È ragionevole tuttavia pensare
che, dando la priorità alla parte ricettiva per gli studenti
universitari, sia plausibile e corretto ipotizzare un
ridimensionamento e una nuova redistribuzione degli spazi
associativi in coerenza con le nuove ipotesi e le nuove necessità
di utilizzo. Chiaramente le attività ivi previste dovranno essere
compatibili con la nuova organizzazione complessiva degli spazi,
anche tenuto conto delle nuove esigenze sociali. Ad ogni modo,
quando saranno note le metrature residuali disponibili, sarà
possibile avviare un giusto confronto con le associazioni e
valutare le diverse possibilità avendo riguardo alla suddetta
compatibilità con l'intervento prioritario e approfondendo anche il
titolo giuridico per raccogliere le citate associazioni e la
quantificazione degli eventuali oneri a loro carico.
Presidente -
Per la replica, la parola alla consigliera
Minelli.
Minelli (PCP) -
Grazie Presidente per la risposta. Sì,
chiaramente lo sappiamo tutti che la priorità in questo momento è
data allo studentato e abbiamo sottolineato più volte la necessità
di operare in tal senso e su questo abbiamo presentato varie
iniziative; lei però mi dice, così come mi aveva risposto il 13
dicembre, allora era stato "in linea di massima", adesso mi sembra
che lei abbia detto che la volontà è di utilizzare eventualmente
gli spazi per uffici e associazioni...
(intervento di un Consigliere, fuori microfono)
...
ah, allora "eventualmente uffici" è un'opportunità che
viene presa in considerazione, mentre mi conferma che, pur con un
ridimensionamento degli spazi dovuto alla necessità di fare tutte
le necessarie destinazioni per lo studentato, ci sarà una
superficie, una parte del Palazzo Cogne che sarà destinata alle
associazioni. Questo è un dato che possiamo prendere per certo mi
sembra, ed è una risposta importante, perché a dicembre eravamo
rimasti nell'indeterminatezza. Mi pare però che lei abbia fatto
riferimento anche, allora come pure oggi, alla necessità di
destinare una parte del Palazzo ad attività commerciali, poi
giustamente lei dice: "Non abbiamo contezza delle metrature che
saranno destinate a tutte le attività - non soltanto alle stanze
degli studenti immagino ma agli spazi comuni e aggregativi - e poi
si potrà fare un discorso".
Quello che vorrei sottolineare però è questo: è vero che bisogna
conoscere lo spazio destinato allo studentato, però, dal mio punto
di vista, avviare fin d'ora una interlocuzione con le associazioni
che ne hanno fatto richiesta pubblicamente in alcune situazioni è
un modo intanto per tenere in debita considerazione le esigenze di
tutti, ma anche semplicemente per informare sia sulle scelte che
già sono state compiute e che, per fortuna, verranno finanziate,
sia sulle reali possibilità e anche tenere in considerazione quelle
che possono essere le richieste, perché io immagino che, nel
momento in cui si dovrà decidere come allocare alloggi, stanze e
altri spazi per lo studentato, si potrà anche fare una valutazione
in base a quelle che possono essere altre esigenze. Mi sembra che
nell'economia di tutto questo non ignorare che c'è anche un'altra
parte che può manifestare delle esigenze, che, da un punto di vista
poi progettuale, possono coesistere e coabitare con le esigenze
dello studentato sarebbe importante.
Dicevo prima che la porzione del palazzo che era in dotazione
alle associazioni era molto ampia, perché parliamo di 2.300 metri
quadrati, ovviamente saranno ridotti, però più e più volte è stato
detto che quel palazzo è molto grande e che quindi può essere
utilizzato per varie attività. Quello che mi dispiacerebbe è che
nelle scelte future si desse una priorità, oltre che allo
studentato su cui siamo d'accordo, agli uffici piuttosto che spazi
alle associazioni. Lo dico perché ritengo che il valore
dell'associazionismo, in particolare di quello che ha fatto capo al
CCS Cogne, che è per antonomasia direi l'associazione storica della
città di Aosta, sarebbe un peccato, così come mi piacerebbe che ci
fosse una considerazione sincera e fattiva anche nei confronti di
tutte le associazioni che si occupano in questo caso del tempo
libero e delle attività ricreative dei cittadini. Non bisogna
ricordarsi di queste realtà soltanto a ridosso di quelli che
possono essere degli appuntamenti elettorali o delle scelte ma
sempre.
Presidente -
Con questo punto all'ordine del giorno,
interrompiamo i lavori del Consiglio regionale di questa mattina,
riprenderemo alle ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK