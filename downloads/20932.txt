Consiglio Regionale della Valle d'Aosta - Oggetto del Consiglio n. 916 del 3 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 916 del 3 novembre 2004 - Resoconto
OGGETTO N. 916/XII - Tempi di trasferimento di funzioni alla
Camera valdostana delle imprese e delle professioni.
(Interrogazione)
Interrogazione
Premesso
- che con la Legge regionale 7/2003 è stata istituita la
Camera valdostana delle imprese e delle professioni;
- che nel bilancio previsionale 2004, approvato nella scorsa
seduta consiliare, figura uno stanziamento di oltre 500 mila euro
per il funzionamento di questo organismo;
- che recentemente è stata eletta la Giunta di questo
organismo;
ciò premesso, i sottoscritti Consiglieri regionali
Interrogano
la Giunta regionale per sapere:
1. se la Regione ha dato avvio al trasferimento di funzioni
ed entro quando prevede di completarlo;
2. quante unità sono previste in organico e con quali
procedure saranno selezionate;
3. come sono state finora utilizzate le risorse assegnate per
l'esercizio 2004.
F.to: Tibaldi - Frassy
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda la prima domanda:
"se la Regione ha dato avvio al trasferimento di funzioni ed
entro quando prevede di completarlo"
, non posso far altro che
confermare quanto avevo detto in altra seduta del Consiglio, che la
volontà dell'Amministrazione è quella di concludere la transizione
e il trasferimento delle funzioni nei tempi previsti (giugno 2005).
Va letto in quest'ottica il fatto che nel mese di luglio è stata
pubblicata sul Bollettino Ufficiale della Regione ed era stata
precedentemente votata una legge che fornisce una prima dotazione
finanziaria alla "Chambre". A questo proposito va aggiunto che gli
organismi della Camera di commercio, in particolare la Giunta
camerale, nominata di recente, sta valutando per quali funzioni
chiedere il trasferimento a partire dal prossimo mese di gennaio.
Ovviamente le proposte che vengono dalla Giunta camerale saranno
oggetto di esame da parte del Comitato paritetico, secondo quando
disposto dalla legge. È intenzione di affrontare il tema relativo a
un dubbio interpretativo sulla composizione della "Chambre"; a tal
proposito verrà presentato un emendamento di modificazione della
legge regionale n. 7, dicevo un emendamento alla legge "Omnibus",
alla legge di manutenzione legislativa - come meglio viene definita
- che è oggetto di esame della commissione consiliare.
Per quanto riguarda la questione:
"quante unità sono previste
in organico e con quali procedure saranno selezionate"
, quanto
è posto in questa domanda trova una sua risposta puntuale nella
legge, nel senso che l'articolo 16 della legge n. 7/2002 prevede
che il personale che transiterà alla Camera è il personale che
attualmente svolge queste funzioni, attraverso 2 modalità: una
scelta volontaria del personale; l'utilizzo del comando, che - come
è specificato nella norma - è un comando cogente per i dipendenti
regionali. So che sono girate delle voci relative ad assunzioni...
si parla di 30 assunzioni... assolutamente no, la legge è chiara e
parla di utilizzo del personale attualmente in funzione agli uffici
camerali; quindi non ci sarà modifica della pianta organica, le
procedure sono quelle previste dall'articolo 16 della legge n.
7.
Come sono state finora utilizzate le risorse? Le risorse per
l'avviamento della Camera sono, sulla base della legge n. 12/2004,
di 519 mila euro; di questa legge sono stati impegnati 160 mila
euro per la corresponsione di indennità, rimborsi e spese di
trasferta agli organi della "Chambre" (Consiglio camerale, Giunta
camerale, Presidente della "Chambre" e Revisori dei conti);
4.500,00 euro per l'indizione del concorso per la realizzazione del
logo identificativo della "Chambre"; 34.500,00 euro per il
conferimento per l'affidamento di 2 incarichi di collaborazione;
8.580,00 euro per una consulenza professionale per la
predisposizione del sito "Web" della "Chambre"; 5.760,00 euro per
una consulenza per la predisposizione del bilancio di previsione
della "Chambre" per l'anno 2005.
Questi sono i dati richiesti e non posso far altro che
confermare la volontà di arrivare, nei tempi previsti, alla
costituzione della "Chambre", risolvendo anche qualche problema
che, in corso di applicazione della legge, si è verificato.
Président - La parole au Conseiller Tibaldi.
Tibaldi (CdL) - Che la "Chambre" stia avendo un iter travagliato
penso sia cosa nota. Questa risposta, però, va ad accentuare delle
singolari procedure, o perlomeno delle curiosità che forse sono più
degne di una rassegna di "cabaret" che non di una regione che si
accinge a re-istituire un organo - quello camerale - richiesto a
gran voce dagli imprenditori e che potrebbe costituire quel momento
di impulso e di volano per l'economia, auspicato da più parti,
compresa quella politica.
Le dico subito quelle che ci sembrano le anomalie e le curiosità
di cui facevo ora cenno. Innanzitutto siamo in ritardo sul percorso
di legge, perché la legge prevedeva un trasferimento di funzioni
che doveva completarsi nel termine di 18 mesi dall'elezione del
Consiglio della "Chambre", avvenuta il 20 febbraio 2003. Di
conseguenza, se lei conferma oggi che il completamento avverrà
entro il giugno 2005, siamo in congruo ritardo rispetto alle
previsioni di legge, quindi la stessa non è già stata rispettata
dal punto di vista della tempistica. Ci tranquillizza
sull'organico, perché notizie di stampa avevano divulgato
informazioni che - se vere - apparivano quanto mai fuorvianti, di
conseguenza ci sarà un trasferimento di personale dagli attuali
ruoli regionali ai ruoli della Camera.
Un aspetto quanto mai paradossale è che un dubbio interpretativo
- come lei lo ha definito eufemisticamente - sulla composizione
della "Chambre", cioè ne sono stati eletti 28, anziché 25, non
viene risolto rispettando la legge vigente - individuando i 3
membri di troppo -, ma modificando la legge per non scontentare i 3
in eccedenza, attraverso la legge "Omnibus" di cui lei ci ha dato
annuncio. Questa non è una soluzione che depone a favore, anzitutto
alla dignità di questa Assemblea, la quale formula una legge che
dovrebbe essere rispettata, ma depone a favore di quegli equilibri
che si creano all'esterno di quest'aula e che vanno sanati
successivamente con legge. È un paradosso, non depone a favore di
una camera che dovrebbe rappresentare al meglio le istanze
imprenditoriali e la sobrietà di una certa pubblica amministrazione
che trasferisce le funzioni al costituendo organismo!
Per quanto riguarda il bilancio, ci ha fatto una disamina degli
impegni di spesa dei primi 519 mila euro, della prima dotazione
annuale del 2004. Notiamo che la gran parte delle risorse impegnate
sono o verranno utilizzate in trasferte, in quella che possiamo
chiamare "un'attività turistica degli organi della Camera",
"turismo camerale" - non so se si può coniare questo termine -, si
fa quasi concorrenza all'Assessore Caveri da questo punto di
vista"! Quindi 160 mila euro, 1/3 del bilancio, in trasferte;
34.500,00 più 8.500,00, più altri 5.000,00 sono in incarichi
professionali o consulenze, l'ultima delle quali di 5.000,00 euro
per una consulenza per redigere un bilancio di previsione. Se le
funzioni non sono ancora state trasferite e, tanto meno, il
personale, cosa teniamo a fare il personale regionale che potrebbe
essere preposto a questa attività? C'è già una consulenza in essere
anche per redigere un bilancio? Ci sembra quantomeno paradossale!
L'unica iniziativa che ha una sua autonomia e una sua originalità,
ma che è strettamente connessa alle funzioni della Camera, è il
logo, ma tutto il bilancio è orientato su spese che lasciano il
tempo che trovano!
Auspichiamo che questo iter da singolare e curioso - come lei ce
lo ha rappresentato in questa risposta - ,acquisisca una sobrietà e
una serietà che è degna di una Camera di Commercio, come quelle che
già esercitano in altre province, sperando che certi "paletti
politici" che ci è parso di evincere anche da articoli di stampa
pubblicati, magari paletti politici di qualche assessore, che
malvolentieri rinuncia a proprie competenze, vengano eliminati e le
nuove competenze vengano effettivamente trasferite a questo
organismo, la Camera di Commercio!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK