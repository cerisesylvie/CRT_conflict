Consiglio Regionale della Valle d'Aosta - Oggetto del Consiglio n. 2553 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2553 del 7 giugno 2023 - Resoconto
OGGETTO N. 2553/XVI - Interrogazione: "Stato delle
valutazioni sull'obsolescenza delle tariffe dei centri
traumatologici".
Bertin (Presidente) -
Punto n. 23. Risponde l'assessore
Marzi.
Marzi (SA) -
Per il prossimo 14 giugno abbiamo
programmato un incontro con tutti i Sindaci dei Comuni dove hanno
sede i centri traumatologici valdostani, per condividere le
migliori azioni utili a organizzare le attività dei centri per la
prossima stagione invernale da un punto di vista strutturale.
Parallelamente, riguardo alla necessità di aggiornare le tariffe
fissate dalla DGR 3467/2006, stiamo collaborando con l'Azienda USL
per definire e aggiornare l'elenco delle prestazioni che devono
essere contemplate, le relative tariffe e naturalmente le
durate.
I centri traumatologici rappresentano servizi essenziali che
qualificano la nostra Regione a livello turistico sull'assistenza
sanitaria.
La loro collocazione, integrata con i principali comprensori
sciistici, garantisce all'utenza una presa in carico tempestiva
durante la stagione sciistica invernale.
A oggi, il territorio valdostano dispone di sei centri
traumatologici ubicati a Courmayeur, La-Thuile, Pila,
Gressoney-La-Trinité, Ayas e Cervinia. Fatta eccezione per il
centro di Pila, i cui locali sono di proprietà diretta dell'Azienda
USL della Valle d'Aosta, negli altri casi i centri sono attrezzati
in locali di proprietà dei Comuni (per quanto riguarda Courmayeur,
Ayas e Cervinia), o delle società di impianti a fune (per quanto
riguarda La-Thuile e Gressoney), e sono concessi in comodato d'uso
gratuito all'Azienda USL.
Le attività che vengono svolte nei centri si qualificano come
attività erogate in regime di extra LEA o LEA aggiuntivi regionali,
si tratta quindi di servizi che seppur vadano oltre quanto previsto
dai LEA a livello regionale, abbiamo comunque scelto di
garantire.
I costi delle prestazioni sanitarie ricevute sono a carico degli
utenti, ma sono indennizzate dalle coperture assicurative
ricomprese nei costi dei biglietti degli impianti sciistici.
Le disposizioni regionali date dalla legge regionale 4/2008
pongono in capo all'Azienda USL la definizione delle modalità
organizzative dei centri traumatologici; in tal senso, dato atto
delle sempre più note difficoltà a reperire personale sanitario per
garantire la piena funzionalità dei centri traumatologici stessi
durante la stagione sciistica, lo scorso inverno l'Azienda USL ha
cercato - in accordo con il Comune e in via sperimentale - di
esternalizzare la gestione del Centro traumatologico di
Courmayeur.
La gara bandita dal Comune per aggiudicare il servizio non ha
però prodotto gli esiti auspicati. In parallelo alla definizione
delle priorità operative sui centri con i Sindaci che derivano
dalle diverse situazioni che ogni centro sta vivendo, si aprono
quindi due percorsi:
1) l'intervento sulle tariffe;
2) la condivisione delle proposte che vengono dai comprensori in
sinergia e in raccordo con il collega Bertschy.
Presidente -
Per replica, il consigliere Aggravi.
Aggravi (LEGA VDA) -
Mentre stavo ascoltando la sua
risposta, sono andato a rivedermi un attimo l'altra risposta, o
meglio, quella che citavo, la risposta scritta riguardo alla
vicenda che interessava il Centro traumatologico di Courmayeur.
Ben venga l'incontro con i Sindaci, per capire anche quali sono
le esigenze del territorio; e a questo punto che devo dire? La
risposta di fatto è insita nella parte in cui lei ha detto che
prosegue il confronto con la USL per l'aggiornamento delle tariffe,
perché oggettivamente...
(
intervento di un Consigliere, fuori microfono)
...
sì sì sì, abbia pazienza... diciamo il prezziario per
noi semplici amanti dei numeri e non delle prestazioni, invece lei
nella precedente risposta ci ha fatto l'elenco, nell'esposizione
della risposta al collega Marquis, di tutta una serie di
tecnicalità che non ci appassionano, almeno parlo per il
sottoscritto.
Ma, tornando all'oggetto di questa interrogazione, i centri
traumatologici, messo da parte quello di Pila, come lei diceva,
sono sostanzialmente dei Comuni o delle società d'impianto a fune
però, di fatto, ci si può muovere all'interno - semplifico - del
prezziario regionale, in particolare di una deliberazione che, se
non erro, fa riferimento a quella del 2006, è quella che avete
anche citato nella risposta all'interrogazione scritta.
Lo stato delle valutazioni penso che non ci sia, o meglio, non
sia ancora in essere, io mi auguro a questo punto che, rispetto la
risposta del marzo 2023 e di oggi, che siamo a giugno, prima o poi
ci possa essere un'evoluzione che soprattutto permetta, in vista
della prossima stagione, di poter avere una delle assegnazioni
utili alle necessità dei vari comprensori, al di là che poi sia di
natura appunto privatistica o altro.
Sicuramente forse questi centri più di altri possono ben
rispondere a una forma di esternalizzazione del servizio rispetto
ad altre strutture, quindi di fatto, rispetto all'obiettivo
dell'interrogazione, oggi siamo tra
color che son
sospesi
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK