Consiglio Regionale della Valle d'Aosta - Oggetto del Consiglio n. 314 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 314 del 10 febbraio 2021 - Resoconto
OGGETTO N. 314/XVI - Interpellanza: "Notizie in merito alla
riapertura dei comprensori sciistici".
Bertin (Presidente) -
Passiamo ora al punto n. 20
dell'ordine del giorno. Per l'illustrazione il consigliere Carrel,
ne ha facoltà.
Carrel (PA) -
Torniamo a parlare d'impianti sciistici e
di riapertura. Devo ammettere che, quando abbiamo presentato questa
interpellanza, come Gruppo speravamo ovviamente di avere già delle
risposte a oggi, come immagino tutti qui dentro, ma, ahimè, le
notizie che arrivano non sono né confortanti e nemmeno tanto
chiare, quindi diventa poi difficile affrontare questo tema, però
crediamo sia veramente importante cercare di fare chiarezza,
soprattutto per chi ci ascolta, per comprendere quale sia la linea
che il Governo e la maggioranza vogliono tenere per la riapertura
degli impianti di sci, nel caso in cui questa fosse possibile a
partire dal 15 febbraio.
Oggi tutti abbiamo letto i giornali e si parla di una riapertura
per il 17 o 18 di febbraio, ieri sono stati invitati tutti i
capigruppo a una riunione con le società di impianti di risalita,
in cui abbiamo avuto modo di confrontarci sulla situazione
organizzativa ed economica delle varie stazioni e bisogna
sottolineare che alcuni comprensori hanno evidenziato come alcune
piccole località avrebbero bisogno di fatturare per un totale di
presenze pari al 60-70-80% rispetto all'anno scorso per poter
rendere sostenibile l'apertura.
Ovviamente noi stiamo cercando di guardare il delta - ed è un
dato che altri capigruppo hanno chiesto anche all'Assessore per
analizzare questo problema - il delta tra il costo delle società
chiuse con il costo delle società, al contrario, aperte, perché è
su questo delta che dobbiamo confrontarci per comprendere se
realmente conviene e dove conviene aprire.
Ciò non vuole assolutamente ridurre la discussione a un discorso
meramente economico, perché siamo tutti d'accordo che lo sci è
vita, che la montagna è vita - c'è questo bellissimo slogan e ne
siamo ancora tutt'oggi convinti - sappiamo benissimo che aprire gli
impianti di risalita vuol dire dare una boccata di ossigeno ad
alberghi, bar, ristoranti, maestri di sci, a tutti i liberi
professionisti e agli imprenditori della località, però, d'altro
canto, è giusto che la politica - e ce lo hanno chiesto ieri nella
riunione i Presidenti, gli amministratori delegati dei vari Cda -
dia una linea e, a questo punto, siamo noi a chiederlo
all'Assessore per comprendere dove vogliamo andare e quali siano le
varie opzioni per la riapertura.
Sempre in merito all'interpellanza volevamo anche fare chiarezza
sui costi che le varie società d'impianti di risalita hanno già
sostenuto per tenere aperti gli impianti per gli sci club. Noi
sappiamo che abbiamo approvato in quest'aula un sussidio per le
società di impianti di risalita di 500 mila euro, questo non credo
sia sufficiente anche perché ovviamente questo sussidio andava a
coprire le spese sino al 27 dicembre, se non erro, dal quel giorno
a oggi alcuni impianti di risalita sono ancora aperti e hanno
sostenuto dei costi, quindi dobbiamo capire anche qui quanto è il
costo e a fronte di quali presenze, perché bisogna fare questo tipo
di analisi per comprendere meglio il tema.
Infine leggendo le bozze del protocollo che è stato approvato
dal CTS abbiamo letto - come si ipotizzava già ma lo diceva già a
monte il Dpcm - che bisognava andare a raccordarsi con gli enti
locali e le varie forze dell'ordine. Questo era già stato oggetto
di una nostra interpellanza, se non erro di fine dicembre, in cui
chiedevamo l'istituzione dei Covid-Angels e quindi una serie
d'interventi anche economici per assumere delle persone che poi si
occupassero del rispetto delle misure anti-Covid, perché
sicuramente se riapriamo dobbiamo farlo rispettando le regole e
dobbiamo appunto organizzarci in tal senso.
Quindi chiediamo al Governo regionale se abbia già preso
contatti con i Sindaci. Ieri ci è stato detto che molte società di
impianti di risalita hanno già sentito loro direttamente i Sindaci,
però sarebbe bene avere un coordinamento centrale per comprendere
come meglio agire proprio coordinandosi tra Regione, Assessorato,
Comuni e società d'impianti di risalita.
Concludo citando un articolo di Aosta News 24 di poche ore fa, o
almeno l'ho letto poche ore fa ma è del 10 febbraio, quindi di
oggi. Ieri ci è stato detto dal Presidente della società Pila
S.p.A. che alcuni impianti, come Cogne e Crevacol, sarebbero stati
chiusi o comunque si sarebbero studiate altre ipotesi, oggi abbiamo
letto che i Sindaci di Cogne e di Crevalcol hanno scritto una
lettera per chiedere l'apertura.
Sono abbastanza possibilisti e quindi non escludono nessuna
strada, però è giusto comprendere quale sia la situazione, anche
perché credo che tutti vogliano aprire gli impianti di sci di
risalita nei propri Comuni, però dobbiamo appunto comprendere cosa
vuole fare il Governo regionale e quali sono i paletti che esso
intende mettere per queste riaperture.
Dalle ore 16:03 assume la Presidenza il vicepresidente
Marguerettaz.
Marguerettaz (Presidente) -
La parola all'assessore
Bertschy.
Bertschy (AV-SA) -
Direi che questa delega in questo
periodo è particolarmente pesante in termini di tempo e di
responsabilità. Nella fase d'inizio legislatura la proiezione
dell'autunno era improntata a continuare a programmare strategie
d'investimento, pianificare il modello di gestione e a lavorare
sulla crescita del settore. Quando si parla di crisi turistica
direi che questo è uno dei settori profondamente in crisi e nella
crisi si è compresa in maniera definitiva la sua importanza, tant'è
vero che in Consiglio regionale in questi tre-quattro mesi ne
abbiamo dibattuto a lungo.
Io mi scuso con l'interpellante, con il collega Carrel, se non
darò tutti i dati che mi ha richiesto ma mi impegno nella giornata
di oggi e in quella di domani a fornire questi dati e altri dati
che siano utili alla presentazione di una risoluzione che porteremo
in aula - speriamo e immaginiamo anche vista la collaborazione che
c'è stata finora - nell'interesse di tutti per fare chiarezza e
dare anche un mandato al lavoro dei prossimi giorni, perché da un
lato si chiede al Governo che cosa vuol fare e la risposta dovrebbe
essere "Che cosa possiamo fare".
Ancora in queste ore è in discussione la mobilità tra le regioni
e qualcuno addirittura mette in discussione l'apertura dei
comprensori; le notizie che trapelano - come ha detto giustamente
lei - non sono notizie che rassicurano, perché il ponte ipotetico
degli ultimi quindici giorni di febbraio collegati poi ai primi
cinque giorni di marzo non sono un orizzonte così impossibile da
traguardare per un nuovo Governo che ha voglia di prendersi un po'
di tempo per capire le cose.
Quindi quello che ci diciamo oggi è collocato in un quadro
ancora di incertezza, con però la disponibilità da parte di tutti
di cercare di fare la chiarezza necessaria per procedere.
Allora, per mettere in ordine alcune cose, intanto io ringrazio
i capigruppo per la disponibilità che c'è stata ieri ad ascoltare
le relazioni dei Presidenti, ringrazio i Presidenti, ringrazio
l'Avif per la disponibilità a portare in maniera trasparente questi
dati e ringrazio anche tutti i Sindaci, quelli che hanno scritto e
quelli che non hanno scritto, perché, diciamocela chiaramente,
intanto proveniamo tutti da una parte di Valle d'Aosta, quindi
tutti noi vorremmo vedere le nostre località vicine aperte, in
piena funzione e vorremmo dare delle risposte agli operatori
economici, ai maestri di sci e agli appassionati dello sci, quindi
hanno scritto dei Sindaci, altri si sono fatti sentire, tutti i
Sindaci sono molto attenti a cercare di trovare una soluzione per i
propri territori ma allo stesso tempo ho trovato nei Sindaci grande
consapevolezza che questa attenzione non si deve tradurre in un
ulteriore problema per le nostre società. Le società di impianti a
fune sono un patrimonio della Valle d'Aosta e le scelte che
dobbiamo fare non debbono penalizzare ulteriormente una situazione
già profondamente critica.
Da parte nostra c'è la visione verso un'apertura che non sia
un'apertura di tipo economico ma sia un'apertura che ha due
obiettivi: uno, rilanciare l'immagine dello sci in Valle d'Aosta;
due, dare in questo momento una risposta di tipo sociale non
economico, anche se non possiamo tradurre la risposta delle nostre
società in un intervento sostitutivo degli ammortizzatori
sociali.
Quindi si deve generare un minimo di economia, un minimo di
redditività e in tutto questo ci deve essere una visione comune dei
bilanci delle società; è per questo che mi impegno e mi sono già
impegnato ieri a dare ai capigruppo e per tutto il Consiglio
Regionale dei dati leggibili, dei dati che siano verificabili di
modo che possiamo provare a fare una scelta, se potremo fare una
scelta.
Ringrazio anche i sindacati che nella giornata di ieri hanno
dato la disponibilità, se riusciremo ad aprire questi impianti, a
tradurre questi 30-40-50 giorni di lavoro eventuale in
un'operazione che a livello contrattuale si possa determinare in un
dare più occupazione possibile e quindi trovare contratti che
facciano della solidarietà: qualche ora in meno di lavoro per tutti
ma per trovare il modo di far lavorare più persone, quindi un
atteggiamento molto serio delle forze sindacali, un atteggiamento
altrettanto serio delle società e, a questo punto, che cosa
facciamo e cosa possiamo fare noi.
Alla domanda "se è intenzione del Governo procedere alla
riapertura di tutti i comprensori sciistici a partire dal 15
febbraio", rispondiamo che noi vogliamo aprire i comprensori
sciistici, non tutti, ovviamente perché non ci sono non solo le
condizioni economiche, ma ci sono delle condizioni operative: da
qualche parte il vento ha spazzato via la neve e da qualche altra
parte sappiamo, dai dati che abbiamo, che già in stagioni regolari
a marzo buona parte delle società non fanno tutta l'attività e non
coprono tutti i weekend. Quindi nelle scelte che operiamo non
dobbiamo neanche pensare d'investire tanti soldi per aprire 15-20
giorni.
In questo senso la visione che abbiamo dato alle società è:
portateci più dati possibili di modo che la politica possa fare
questa scelta, però sì, vogliamo aprire, e con le società si è
ipotizzato un'apertura il 18 febbraio, il prossimo giovedì,
un'apertura che però oggi ha una spada di Damocle, quella della
mobilità tra regioni. Rispetto a questo, su alcune località la
mobilità può essere superata grazie al fatto che, per le seconde
case, la presenza turistica è determinata dalla scelta dell'ultimo
Dpcm ed esse possono garantire una piccola redditività alle nostre
società e anche un rilancio dell'immagine dello sci e una prima
applicazione delle regole.
A questo riguardo abbiamo un protocollo che non sarà così
facilmente verificabile. La potenzialità di tutti i comprensori
rispetto alle regole del protocollo vanno intorno ai 42 mila
sciatori, l'idea è di partire con la quota più bassa - sto parlando
di tutti i comprensori - e di attestarsi nei primi giorni a 30
mila, proprio perché è necessario provare, non fare ulteriori
scivoloni. La preoccupazione è di tutte le Regioni, io sono, come
sapete, in contatto con gli altri Assessori, tutti siamo
preoccupati, visto l'immagine che si è creata sulla montagna,
quindi si vuole partire in sicurezza e bene.
La seconda domanda - e ripeto, i dati che non avrete subito
diamo la disponibilità a fornirli - "quali siano i costi da
sostenere per la riapertura di tutti gli impianti": si stanno
rideterminando alcuni di questi costi, proprio per come sono
cambiate le cose, perché - riguardo alla tabella relativa sempre a
questa domanda - per determinare gli utenti massimi che ogni
stazione può ospitare in relazione al nuovo protocollo c'è un
calcolo che è rapportato alla portata oraria degli impianti a fune
ma che deve essere equilibrato alla potenzialità di apertura,
quindi è un calcolo non teorico, che sarà da verificare soprattutto
dove ci sono più zone di apertura all'impianto.
Quello che possiamo dire è che i costi che vi faremo vedere sono
i costi soprattutto relativi a quest'ultima parte di stagione per
far ripartire le società dove è saltato l'innevamento, dove sono
saltati altri impianti. Su alcune società poi dobbiamo anche
ricordarci che c'è tutto l'investimento che riguarda le operazioni
che si fanno in autunno sulle reti e tutto quanto, che è da mettere
in funzione con tre-quattro weekend in anticipo.
"A quanto ammontino le perdite registrate degli impianti di
risalita alla data del 31 gennaio": sulla perdita, secondo le stime
effettuate, che prendono in considerazione il margine operativo
lordo dell'esercizio, i valori che abbiamo delle sei società a
controllo pubblico portano nel complesso a una perdita di liquidità
di circa 28 milioni di euro, però se calcoliamo che nella stagione
18/19 hanno generato cassa per circa 27 milioni, l'impatto negativo
è di circa 50 milioni.
Poi "se siano stati organizzati - e chiudo velocemente -
incontri con i Sindaci, se è stata prevista l'introduzione di
figure atte a verificare il rispetto del protocollo": il mandato
che è stato dato alle società, visto che siamo ancora in questo
grado di incertezza, è di sentire i territori in attesa di una
riunione complessiva con il CPL ma non solo, pure con l'ADAVA e con
tutti i soggetti che graviteranno intorno a questa operazione di
riapertura.
Evidentemente, prima di andare a questo incontro abbiamo bisogno
di un passaggio finale: le Regioni approveranno la rettifica del
CTS domani, tanto per dire in quale situazione si lavora ancora ed
è in corso con il collega Barmasse la valutazione su come aprire i
centri traumatologici, per non disperdere delle risorse lungo la
settimana che sono necessarie probabilmente di più sotto il profilo
sanitario in altri ambiti.
Quindi tutto questo per dire che continueremo, credo domani, la
discussione sulla riapertura dei comprensori di sci e che ci sarà
nel corso della giornata e delle prime ore di domani mattina la
disponibilità a fornire tutti i dati che servono.
Grazie e mi scuso per la risposta che si è prolungata oltre il
termine.
Presidente -
Per la replica, il collega Carrel.
Carrel (PA) -
Grazie, Assessore, anche se, come ha detto,
dobbiamo ancora capire i dati e le scelte. Lo scenario è
sicuramente complesso, dalle notizie che ci arrivano da Roma
sembrerebbe che potrebbero prolungare le chiusure, quindi diventa
difficile, però non possiamo passare la palla solamente in attesa
delle scelte del governo romano e quindi buttare la palla
dall'altra parte del campo.
Dobbiamo capire se aprono le regioni e, se c'è la possibilità di
aprire gli impianti, cosa si fa il 15; o che cosa si fa se invece
possiamo aprire gli impianti ma abbiamo le regioni chiuse e che
cosa si fa anche se le regioni e gli impianti potranno aprire il 5,
perché a questo punto continuare a preparare le piste e a sparare
la neve potrebbe essere antieconomico e quindi è necessario che la
politica, il governo soprattutto e lei, Assessore - che ha
ricordato bene: sicuramente è una delega molto complessa in questo
periodo - è lei che dovrà dire alle società che cosa dobbiamo
fare.
Credo che il Consiglio possa aiutare, ma una risoluzione
sicuramente non potrà tenere in considerazione tutti questi aspetti
e credo, appunto, che sia onore e onere di chi sta al Governo
gestire la situazione e comprendere quale sia la situazione
migliore.
Noi possiamo chiedere di rimanere informati anche per quanto
riguarda tutto ciò che ha citato rispetto ai centri
traumatologici.
Noi in questo momento dobbiamo dare delle risposte, ma dobbiamo
anche essere molto chiari: quando non si può fare qualcosa bisogna
anche saper dire che non si può e dobbiamo avere la forza di dire:
"no, questo non si fa, perché non è economicamente sostenibile e
perché le società che gestiscono gli impianti a fune sono società
partecipate dalla Regione e fanno parte del nostro tesoretto",
quindi credo che sia importante che chi governa in questo momento
dia delle linee che a oggi, mi permetto, non mi sembrano ancora
molto chiare, ma le aspettiamo e speriamo di averle nel più breve
tempo possibile, perché non possiamo aspettare la formazione del
Governo Draghi che - Movimento 5 Stelle sì Movimento 5 Stelle no -
di adesso è sempre in formazione, dobbiamo cercare di operare qui
chez nous
quanto possibile e aspettare le notizie da Roma,
che arriveranno immagino nel fine settimana, sicuramente non
prima.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK