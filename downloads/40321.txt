Consiglio Regionale della Valle d'Aosta - Oggetto del Consiglio n. 3157 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3157 del 24 gennaio 2018 - Resoconto
OGGETTO N. 3157/XIV - Interpellanza: "Rispetto delle
prescrizioni di cui alla legge n. 132/2016 in materia di protezione
ambientale".
Farcoz (
Président) -
Point n° 20 de l'ordre du
jour. Per l'illustrazione la parola al collega Roscio.
Roscio (ALPE) -
Questa iniziativa doveva essere discussa
nel precedente Consiglio, poi è stata rinviata, ma comunque
mantiene la sua validità. Siamo a discutere della norma istitutiva
delle agenzie per la protezione dell'ambiente che ormai per la
nostra Regione è di quasi 25 anni fa, per cui nel tempo, nonostante
il ruolo importantissimo che hanno avuto le agenzie a livello
conoscitivo, a livello di monitoraggio per le questioni ambientali,
dopo alcuni decenni c'è l'esigenza di rivedere il quadro. Lo Stato
ha provveduto l'anno scorso a normare istituendo un sistema
nazionale per la protezione dell'ambiente e ponendo alla base dei
ragionamenti della legge statale un'osservazione che nel tempo
l'evoluzione a livello regionale dell'agenzia ha fatto sì che i
livelli che le Regioni erano in grado di promuovere (anche le
Province) erano molto disomogenei sul territorio regionale. Si
istituiscono pertanto dei livelli, un po' come succede nella
sanità, che diano una garanzia di un livello di base di prestazione
ambientale e tecnica che sia identica per tutte e questo è il punto
di partenza da cui si può solo pensare di andare a migliorare. La
norma all'articolo 7 prevede che le Regioni procedano entro 180
giorni, quindi entro 6 mesi, a recepire una propria normativa e
questo in parte era già stato avviato, perché una bozza era stata
scaricata in Giunta a ottobre 2017, però ad oggi non abbiamo
notizia dell'evoluzione di questa norma. Sapevamo che c'erano delle
questioni da mettere a punto legate al personale, al suo
inquadramento, ma credo che oramai, essendo passati 100 giorni,
queste questioni dovrebbero essere ormai superate e vorremmo avere
un aggiornamento sull'iter di questa legge, perché riteniamo che
sia importante arrivare a recepire le norme non solo a livello
nazionale, ma introducendo anche nella norma regionale degli
aspetti che vadano a tutelare maggiormente le prerogative della
nostra Regione. Sappiamo tutti che omogeneizzare
in toto
le
prestazioni a livello nazionale è penalizzante per la nostra
Regione, per cui va visto con attenzione anche questo aspetto.
Aspettiamo di avere delle notizie dall'Assessore e ringraziamo in
anticipo.
Président -
Pour la réponse, la parole à l'Assesseur
Guichardaz.
Guichardaz (PD-SIN.VDA) -
Grazie collega Roscio.
L'articolo 16, comma 4, della legge n. 132/2016 recita: "la
presente legge entra in vigore decorsi 180 giorni - come lei ha
evidenziato - dalla data della sua pubblicazione nella Gazzetta
Ufficiale. Entro 180 giorni dalla data di entrata in vigore della
presente legge, le Regioni e le Province autonome recepiscono le
disposizioni della medesima legge", poiché tale legge è entrata in
vigore il 14 gennaio 2017, le Regioni avrebbero dovuto recepire
tale disposizione nel corso del mese di luglio 2017. L'articolo 7
della legge n. 132/2016 (Agenzie per la protezione all'ambiente)
individua in particolare i principali temi oggetto di recepimento
da parte delle Regioni. Le novità, rispetto a quanto già normato a
livello regionale, riguardano principalmente l'adeguamento al
rispetto dei LEPTA (Livelli Essenziali delle Prestazioni
Tecnico-Ambientali) e la coerenza delle azioni regionali con i
contenuti del programma triennale delle attività del nuovo sistema
nazionale a rete per la protezione dell'ambiente. L'articolo 8
fissa, inoltre, i requisiti del Direttore generale delle ARPA,
peraltro già sostanzialmente coerenti e in linea con quelli
posseduti dall'attuale Direttore generale.
Il Dipartimento ambiente, competente in materia, ha avviato nei
primi mesi del 2017 le attività di revisione della legge regionale
n. 41/1995 - da lei prima ricordato - che disciplina il
funzionamento dell'Agenzia regionale per la protezione
dell'ambiente della Valle d'Aosta. In particolare è stato
giustamente deciso di operare, cogliendo l'occasione, una revisione
più profonda alla luce proprio della vetustà del testo della legge
regionale n. 41/1995, testo ampiamente già superato nei fatti dalla
continua evoluzione normativa, in particolare di quella proprio
afferente le tematiche ambientali. L'attività di revisione ha
portato alla decisione di riscrivere completamente la norma
regionale, andando ad abrogare al titolo I la legge regionale n.
41/1995. La bozza del nuovo disegno di legge considera quindi anche
temi non ricompresi nella norma nazionale, quali, ad esempio,
proprio la questione relativa all'organizzazione del personale. La
bozza del testo di legge è stata inviata alla fine del mese di
aprile 2017 alla struttura Affari legislativi. Nel periodo
ricompreso tra il mese di maggio e il mese di agosto il testo è
stato poi affinato attraverso il confronto con i vertici ARPA, il
Dipartimento personale e organizzazione e il Dipartimento bilancio,
finanza, patrimonio e società partecipate ottenendo infine il
relativo parere favorevole nel mese di settembre. La bozza di legge
è stata presentata, come ricordava giustamente lei prima, in
occasione della seduta di Giunta del 9 ottobre 2017 (l'ultima della
Giunta Marquis) che ha proprio mantenuto l'argomento in
discussione. In seguito al nostro insediamento, abbiamo ripreso in
mano l'iter di questa norma tecnica approfondendo alcune questioni
che c'erano state fatte rilevare sia di carattere finanziario - nel
testo in discussione erano indicate una serie di disposizioni
finanziarie da verificare -, sia normative soprattutto riguardo
proprio alla parte attinente il rapporto di lavoro del Direttore
generale e alla fattibilità operativa e alle tempistiche del
passaggio del personale dipendente da altro contratto. Va precisato
che il mancato reperimento della norma, fatto che accomuna peraltro
la Valle d'Aosta ad altre Regioni italiane, al momento non ha
alcuna ripercussione non essendo ancora stato pubblicato il
regolamento relativo ai LEPTA e nemmeno approvato il programma
triennale del sistema nazionale a rete per la protezione
dell'ambiente. Si prevede quindi, malgrado i tempi ristretti, di
portare ad approvazione il disegno di legge entro la fine della
legislatura.
Vorrei ricordare a conclusione di questa esposizione che la
Corte costituzionale con la sentenza n. 212/2017, depositata
proprio il 12 ottobre 2017, ha dichiarato l'illegittimità
costituzionale dei comma 1, 5 e 7 dell'articolo 7, del comma 1
dell'articolo 8, del comma 1 e 3 dell'articolo 14 e dei comma 2 e 4
dell'articolo 16 proprio della legge n. 132/2016 e questo su
istanza della Provincia autonoma di Bolzano, che rivendicava
proprio la non applicabilità di diversi interventi della legge
stessa nei confronti delle autonomie speciali: ad esempio, la Corte
ha dichiarato illegittima la parte che non contempla una clausola
di salvaguardia che consenta alle Province autonome di modificare
la propria legislazione secondo le disposizioni in esso contenute,
in conformità allo Statuto speciale e alle relative norme di
attuazione. È una sentenza che ho segnalato questa, perché è
intervenuta proprio in contemporanea al cambio di governo; è una
sentenza estremamente complessa e articolata che entra nello
specifico di molte disposizioni, tra cui quelle che avete citato
voi della legge n. 132 proprio in materia di personale, di
competenze e di requisiti, che va valutata e studiata con
attenzione proprio per non intervenire in modo inappropriato e
dannoso a scapito delle nostre prerogative statutarie.
Président -
Pour la réplique, la parole au collègue
Roscio.
Roscio (ALPE) -
Grazie per l'aggiornamento. Apprendiamo
che, entro la fine della legislatura, la legge verrà - speriamo -
approvata visto che i tempi sono molto ristretti, abbiamo pochi
Consigli utili ancora. Quello che ci interessava rimarcare è un
aspetto che forse più che tecnico è politico, nel senso che noi
siamo una regione piccola e, per forza di cose, la nostra Agenzia
di protezione dell'ambiente è piccola nei numeri, ma credo che
negli anni si sia potuto sviluppare un livello di eccellenza tale
da consentire alla nostra agenzia di poter sedere con prestigio ai
tavoli anche nazionali ed è dovuto al fatto che si è cercato di
mantenere una sorta di eccellenza. Dal punto di vista politico,
quello che a noi preme, e spero che sia condiviso... se a livello
nazionale c'è l'esigenza di rendere omogenea la prestazione in
termini ambientali su tutto il territorio nazionale, questo ci
preoccupa un po' ed è per quello che credo che anche le agenzie e
la Provincia di Bolzano hanno fatto ricorso, nel senso che noi oggi
possiamo pensare di mantenere dei livelli alti di protezione
ambientale solo se usciamo dall'omogeneizzazione nazionale e
abbiamo dei livelli più alti e questo in parte nella bozza di legge
era contenuto. Faccio un esempio banale per chi ci ascolta: se noi
andassimo dietro alla semplice legge nazionale, con ogni
probabilità la rete di monitoraggio della qualità dell'aria avrebbe
un punto per l'intero capoluogo regionale. I livelli di conoscenza
legati, per esempio, all'acciaieria sarebbero molto limitati, come
avviene in altri siti industriali nazionali, che hanno dei livelli
molto ridotti anche in termini di conoscenza, questo, dal nostro
punto di vista, invece deve essere mantenuto. Noi invece abbiamo un
livello di conoscenza, per esempio per l'acciaieria, che consente
di avere dati e quindi intervenire in maniera rapida e in maniera
puntuale qualora vi siano delle criticità e altrettanto in maniera
di conoscenza profonda possiamo avere informazioni, possiamo
intervenire sulla qualità dell'aria del capoluogo, ma di tutta la
regione, e questo vale per tante altre matrici ambientali e tante
altre criticità. Se dovesse passare il fatto che a livello
regionale ci si appiattisce sui livelli nazionali, questo per noi
sarebbe penalizzante, ecco la motivazione della nostra iniziativa:
noi vorremmo evitare questo per mantenere un livello di eccellenza
alto della nostra Agenzia regionale. I temi che riguardano
l'inquadramento del personale sono importanti, ma, dal nostro punto
di vista, sono secondari, prima bisogna cercare di mantenere alta
la nostra qualità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK