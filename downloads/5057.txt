Consiglio Regionale della Valle d'Aosta - Oggetto del Consiglio n. 69 del 27 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 69 del 27 gennaio 1983 - Resoconto
OGGETTO N. 69/VII - SITUAZIONE FINANZIARIA DELL'ANNO 1982
DELLA GESTIONE DELLA CASA DA GIOCO DI SAINT-VINCENT.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Tonino e Carlassare.
INTERPELLANZA
POICHE' in sede di discussione del bilancio di previsione per
il 1983 erano emerse valutazioni discordi sulle entrate provenienti
dalla Casa da Gioco di Saint-Vincent;
ESSENDO a seguito dell'ampliamento della Casa da Gioco,
finanziato con rilevanti interventi regionali, aumentati in modo
rilevante gli incassi della SITAV e della SAISET;
i sottoscritti Consiglieri regionali
INTERPELLANO
l'Assessore regionale alle Finanze per conoscere:
l'ammontare degli introiti di SITAV e SAISET dal 1° gennaio
1982 al 31. 12.1982, suddivisi nei due periodi (precedente e
successivo all'apertura delle nuove sale);
l'ammontare delle mance dichiarate da SITAV e SAISET nelle
rispettive dichiarazioni dei redditi presentate nel 1982;
le intenzioni della Giunta in merito ad una possibile
revisione delle convenzioni stipulate dalla Regione con la SITAV e
la SAISET, al fine di adeguarle alla nuova situazione determinatasi
con l'ampliamento della Casa da Gioco.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Un punto di questa interpellanza è da
collegare alla mozione che seguirà, mentre gli altri due punti sono
indipendenti.
Nella seduta scorsa il Presidente della Giunta ha dato, per gli
anni 1981 e 1982, i totali complessivi degli introiti della SAISET.
A noi interesserebbe avere altri elementi di giudizio delle entrate
del Casinò, cioè sia le entrate provenienti dalla SAISET che quelle
della SITAV per l'anno 1982, differenziate nei due periodi
precedente e successivo all'apertura della nuova sala da gioco, per
avere una valutazione comparata degli incrementi dopo l'apertura
della nuova sala.
Interesserebbe sapere anche se la Regione ha accertato gli
importi dichiarati dalla SITAV e dalla SAISET nelle rispettive
denunce dei redditi per il 1982 rispetto alle mance. Questi due
elementi sono da collegare alla convenzione stessa stipulata con la
SAI SET, la quale stabilisce una percentuale di un certo tipo
perchè - si diceva - in questi giochi non ci sono mance, quindi è
più opportuno che la concessionaria abbia una quota più favorevole
rispetto a quella concordata con la SITAV. Per poter valutare
esattamente questi dati, a noi pare opportuno disporre degli
elementi conoscitivi necessari.
L'ultima richiesta dell'interpellanza è quella relativa alle
intenzioni della Giunta. Vorremmo sapere se la Giunta, sulla base
degli elementi che abbiamo richiesto, è in grado di formulare una
nuova ipotesi di convenzione sia per i giochi tradizionali che per
quelli americani presso la Casa da Gioco di Saint-Vincent. A noi
sembra che gli incrementi delle entrate, per quello che se ne sa,
potrebbero consentire di andare in questa direzione.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Direi che molte risposte sono già
state date precedentemente, quando si è discusso del contratto,
comunque darò le cifre.
Periodo 1.1. - 31.7.
SITAV L. 6.454.369.106
SAISET L. 1.085.947.660
Periodo 1.8. - 31.12.
SITAV L. 6.512.000.000
SAISET L. 1.798.000.000
Seconda domanda: la questione delle mance. L'Amministrazione
regionale, delle mance della SITAV non sa e non vuole saperne
niente, la cosa interessa semmai l'Intendenza di finanza; a me
risulta anzi che ci siano stati due o tre processi presso la
Pretura di Aosta, in cui si discuteva anche sotto il profilo del
rapporto di lavoro, della questione delle mance.
Risulta altresì che ci sia stata una convenzione, o per meglio
dire un "gentlemen's agreement" con l'Intendenza di finanza per cui
risulta che ogni croupier guadagna una cifra X, che di conseguenza
tale cifra moltiplicata per un certo dato corrisponde alle entrate
della SITAV, sotto il profilo mance. Il Casinò di Saint-Vincent,
grazie a questo tipo di politica, è l'unico Casinò che tira. Per
quanto riguarda la SAISET, invece, dal punto di vista ufficiale non
esistono mance, per cui, parlando con l'ancora barbuto ma non
ancora compagno Consigliere Maquignaz, avevamo concordato che
occorreva tempo per fare dei raffronti e inquadrare esattamente la
situazione, in quanto vorremmo arrivare a stabilire che sia
lasciata alla concessionaria (che si chiami SAISET, SITAV o in
altro modo) una parte generosa ed abbondante tale da giustificare
il fatto che attraverso questo tipo di concessione la Regione -
tenuto conto di tutti i fattori legati a questo tipo di attività -
realizzi il massimo possibile in quel momento specifico attraverso
questo stabilimento. Se noi non applicassimo questa politica e ci
ponessimo in una posizione differente, dovremmo presto porci la
domanda se tenere aperto il Casinò o chiuderlo, per cui secondo noi
non ci sono altre alternative. Dal 1947 ad oggi sono 36 anni,
l'esperienza, anche confrontata con tutte le altre Case da gioco,
dimostra che questo tipo di politica è stato nell'insieme positivo.
Quindi l'intenzione dell'Amministrazione regionale è di continuare
nella stessa politica.
PRESIDENTE:
Ha chiesto di parlare il Consigliere
Carlassare.
CARLASSARE - (DEM.PROL.NUOVA SIN.):
Se un dato emerge con
estrema chiarezza, è che in questi 35 anni si è fatto un notevole
sforzo per andare incontro a quelli che sono gli interessi e le
esigenze della SITAV e della SAISET. Questo è desumibile anche dal
fatto che queste Società operano per continuare a mantenere queste
convenzioni; se non fosse per loro così conveniente, non si
adopererebbero come fanno per eliminare la concorrenza, quando ci
sono i rinnovi di convenzione.
Per quanto riguarda le mance per i croupiers, la convenzione
stabilisce che funzione del controllore regionale è anche quella di
accertarsi che tutta la conduzione del gioco sia conforme alle
leggi vigenti; pagare le tasse dovute, sia da parte dei dipendenti
che da parte del datore di lavoro, è un elemento di regolarità dal
punto di vista fiscale e penale. Funzione della Amministratore
regionale, attraverso i propri dipendenti, è avere un controllo
preciso ed attento che tutto avvenga secondo la legge. Quindi non è
solo un problema che riguarda l'Intendenza di finanza, ma anche il
Presidente della Giunta.
PRESIDENTE:
Ha chiesto di parlare il Presidente della
Giunta, per fatto personale, ne ha facoltà.
ANDRIONE - (U.V.):
In questo caso il controllo non è
obbligo del Presidente della Giunta; prego il Consigliere
Carlassare di consultare un avvocato tributarista!
(...Interruzione...)
Legge vuol dire rispetto della convenzione specifica perchè
quella è la parte che riguarda la Regione (...Interruzione...), non
è detto che la Regione si faccia tutelatrice, per esempio, degli
atti pornografici che possono avvenire nella saletta....
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non condividiamo l'impostazione del
Presidente della Giunta per due ragioni. Crediamo che anche se non
è di stretta competenza della Regione - e la tesi dal punto di
vista legale può essere in qualche modo sostenuta - ci siano
interessi reali per cui sarebbe opportuno avere un controllo
effettivo delle mance denunciate. Il primo motivo è quello relativo
al riparto fiscale. Siccome alla Regione vengono i 9/10 di tutte le
imposte percepite in Valle, a una maggiore denuncia di introiti per
la voce man ce da parte della SITAV e dei croupiers corrisponde un
maggior introito regionale. Se poi ricordo a Presidente della
Giunta un articolo dello Statuto di cui saprà certamente il numero,
questo consente all'Amministrazione regionale il controllo della
veridicità delle dichiarazioni dei redditi dei cittadini. Quindi in
qualche modo ci pare che la nostra tesi sia sostenibile. L'ultimo
elemento è l'aver stabilito la quota di diritto della Regione per i
giochi americani sulla base di un ragionamento di non esistenza di
mance per la SAISET Ora sottoporre a verifica quell'elemento,
secondo noi, è permettere un controllo effettivo dell'equità della
convenzione stessa. Il punto sollevato dal Presidente degli alti
introiti del Casinò di Saint-Vincent rispetto ad altri ne pongono
un altro.
Ho letto sui giornali che c'è stata una terribile battaglia per
avere la concessione quando il Casinò di Sanremo è stato portato
dalla gestione pubblica a quella privata, sembra che abbia vinto
una concessionaria che offre 18 miliardi per la gestione di un anno
di questi giochi.
Evidentemente questa cifra per il Comune di Sanremo è inferiore
a quella introitata dalla Regione, se teniamo conto che - sempre da
notizie riportate dai giornali - a Sanremo ci sono stati come
introiti 32 miliardi derivanti dai giochi, 12 dalle mance e tre da
altre entrate accessorie; però questi stessi dati permettono di
dire che la quota mance che risulta a Sanremo è superiore a quella
che risulterebbe rispetto alle denunce presentate alla Intendenza
di Finanza di Aosta. L'argomento è delicato, la nostra impostazione
è quella, se possibile, di andare verso un controllo di questo
tipo. Credo che comunque, con processo molto discontinuo e con
fatiche non facilmente narrabili, si stia andando avanti anche in
questo paese nella direzione di un maggiore controllo rispetto alle
dichiarazioni fiscali. Mi sembra che le ultime decisioni, per
quello che riguarda i registratori di cassa, tendano a questo fine.
Probabilmente sarà possibile avere non un atteggiamento
fatalistico, ma lavorare a questi obiettivi. Comunque penso che
della materia discuteremo anche in occasione della mozione, siamo
dell'opinione che la convenzione con la SAISET debba essere rivista
e probabilmente alcune considerazioni si possono fare anche
rispetto a quella con la SITAV.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK