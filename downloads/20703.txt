Consiglio Regionale della Valle d'Aosta - Oggetto del Consiglio n. 737 del 28 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 737 del 28 luglio 2004 - Resoconto
OBJET N° 737/XII - Communications du Président du Conseil
régional.
Président - J'informe le Conseil de l'activité de la Présidence
et des organes du Conseil depuis la dernière réunion de
l'Assemblée:
Projets de loi présentés:
Projet de loi n° 41, présenté par le Gouvernement régional, le
13 juillet 2004: "Interpretazione autentica dell'articolo 1, comma
1, della legge regionale 22 novembre 1988, n. 63, relativo
all'indennità mensile di bilinguismo, e dell'articolo 1, comma 1,
della legge regionale 22 novembre 1988, n. 64, relativo
all'indennità regionale per il prolungamento d'orario derivante
dall'insegnamento della lingua francese";
Réunions:
Chefs de Groupe: 2
Ie Commission: 1
IIe Commission: 3
IIIe Commission: 1
IVe Commission: 1
Ve Commission: 3
IIe et IIIe Commission: 1
Colleghi, l'odierna riunione del Consiglio regionale prevede un
ordine del giorno molto nutrito, composto da 41 punti, di cui 37
punti inseriti con la convocazione ordinaria del Consiglio del 19
luglio scorso e 4 oggetti inseriti con l'ordine del giorno
suppletivo, che è stato consegnato ai consiglieri sin da venerdì 23
luglio in mattinata. La programmazione del calendario delle
riunioni consiliari, effettuata in Conferenza dei Capigruppo alcuni
mesi fa, già faceva presumere che questa adunanza, come del resto è
generalmente avvenuto in passato in tutte le ultime adunanze del
mese di luglio prima della pausa estiva dei lavori, sarebbe stata
copiosa, in quanto erano stati sin da allora calendarizzati 3
giorni di lavoro - il 28, il 29 e il 30 luglio -, anziché i 2
giorni abituali. Come preannunciato nella Conferenza dei
Capigruppo, inoltre, la riunione del Consiglio è stata prevista
anche in eventuale seduta notturna, al fine di consentire l'esame
di tutto l'ordine del giorno fissato.
Con nota del 20 luglio scorso, i Consiglieri Marco Viérin,
Francesco Salzone e Elio Riccarand mi hanno chiesto di non inserire
ulteriori punti all'ordine del giorno. Ho comunque provveduto, a
seguito di richiesta del Presidente della Regione, ad inserire
altri 4 punti all'ordine del giorno suppletivo, in quanto ho
ritenuto sussistere, per ciascuno di essi, i motivi di urgenza
richiesti dall'articolo 37, comma 5, del Regolamento interno per
poter derogare al termine per la convocazione, motivi di urgenza
che posso riassumere sinteticamente nel modo seguente:
Disegno di legge n. 30 (Mont Avic)
Le motivazioni dell'urgenza risiedono nella necessità ormai
inderogabile dell'Ente Parco di adeguare la propria pianta
organica, in particolare per quel che riguarda il personale di
sorveglianza, ed assicurare così le attività di controllo e
gestione anche nel territorio di Champorcher interessato lo scorso
anno dall'ampliamento dei confini. La nuova legge permetterà di
deliberare la nuova dotazione organica e, successivamente, per la
copertura dei posti di guardaparco, l'Ente potrà utilizzare una
graduatoria ancora in vigore, relativa ad un concorso effettuato lo
scorso anno, e procedere all'immediata assunzione del personale.
Ricordo che il disegno di legge è stato approvato da parte della
Giunta regionale il
14 giugno,
trasmesso al Consiglio
regionale il 18 giugno
e, non appena acquisito il parere
dell'Assessorato delle finanze, è stato immediatamente assegnato
alle commissioni per l'esame.
Disegno di legge n. 38 (Fondazione Grand Paradis)
Le motivazioni dell'urgenza risiedono nella necessità di
assicurare adeguato sostegno finanziario alla fondazione e
permettere in tal modo all'Ente l'espletamento delle molteplici
attività attribuite. La fondazione al momento gestisce, in accordo
con i comuni e con l'Ente Parco nazionale Gran Paradiso, i centri
visitatori di Valsavarenche e Rhêmes-Notre-Dame, la "Maison
Gérard-Dayné" di Cogne e la "Maison Bruil" d'Introd. Le carenze di
bilancio, dovute alle attuali modalità di concessione dei
contributi, non permettono una gestione efficace e determinano
situazioni finanziarie critiche. Ricordo che il disegno di legge è
stato approvato da parte della Giunta regionale il
28
giugno,
trasmesso al
Consiglio regionale il 1° luglio e, non appena acquisito il parere,
il 7 luglio è stato trasmesso alle Commissioni II e III per il loro
esame.
Disegno di legge n. 29 (Assestamento del bilancio)
Si tratta del disegno di legge di approvazione dell'assestamento
del bilancio della Regione, che non ha potuto essere inserito
all'ordine del giorno ordinario per un motivo puramente tecnico.
Infatti, pur avendo tale disegno di legge ottenuto il parere della
II Commissione in data 12 luglio scorso, non era ancora pervenuto,
al momento della convocazione, il parere obbligatorio del CPEL
(Consiglio permanente degli enti locali), né erano ancora decorsi i
30 giorni previsti dall'articolo 65. Su tale disegno di legge il
CPEL si è espresso il 20 luglio scorso con parere, pervenuto il 21
luglio, che trovate allegato al provvedimento stesso. È inoltre
opportuno che l'assestamento sia discusso contemporaneamente al
disegno di legge di approvazione del rendiconto, al fine di
illustrare in modo più trasparente e consequenziale la destinazione
dell'avanzo di amministrazione quale risultato del rendiconto
stesso. Ricordo che il disegno di legge è stato approvato da parte
della Giunta regionale il 14 giugno, presentato al Consiglio
regionale il 17 giugno
e, non appena ultimato l'esame da
parte della Direzione affari legislativi del Consiglio, è stato
assegnato, il 24 giugno, alla II Commissione, la quale, nominato il
relatore, ha provveduto alle audizioni dell'Assessore e al suo
esame.
Disegno di legge n. 27 (Grandi opere)
L'opportunità di inserire il disegno di legge nel Consiglio di
fine luglio deriva dalla necessità degli enti locali - che
intendono presentare richieste al "FOSPI" alla prossima scadenza
del 31 ottobre 2004 - di poter disporre delle istruzioni sulle
modalità di presentazione e compilazione delle istanze con
riferimento alle innovazioni introdotte con il disegno di legge in
argomento. In particolare si tratta di predisporre e far approvare
dalla Giunta regionale il "modello tipo" per la presentazione delle
istanze ed inviarlo in tempo utile - possibilmente entro il 15
settembre - agli enti locali e permettere, pertanto, agli stessi di
adeguare la documentazione in fase di elaborazione. L'approvazione
del disegno di legge solo nella riunione di settembre comporterebbe
serie conseguenze sulla programmazione ed esecuzione di opere
rilevanti per gli enti locali. È necessario inoltre, previo parere
degli enti locali ed entro il termine del 31 ottobre, fare
approvare dalla Giunta regionale le modalità di applicazione dei
nuovi criteri di priorità previsti dal disegno di legge. In caso di
rinvio dell'approvazione del disegno di legge dopo la pausa estiva
dell'attività del Consiglio regionale, l'entrata in vigore della
legge sarebbe, verosimilmente, posticipata al mese di ottobre e di
fatto le nuove disposizioni, peraltro fortemente auspicate dagli
enti locali, non sarebbero applicabili con decorrenza immediata.
Per i motivi di cui sopra lo stesso CPEL ha sollecitato
l'approvazione di questo disegno di legge. Ricordo che il disegno
di legge è stato approvato da parte della Giunta regionale il 31
maggio, trasmesso al Consiglio regionale il 7 giugno e, non appena
acquisito il parere dell'Assessorato delle finanze, è stato
assegnato immediatamente alle commissioni.
Sempre con la nota del 20 luglio, i Consiglieri Marco Viérin,
Francesco Salzone e Elio Riccarand mi hanno formulato la richiesta
di inserire gli oggetti in suppletivo in coda all'ordine del giorno
già trasmesso, per non penalizzare iniziative presentate nei
termini e tempi regolamentari. Non ho peraltro potuto dar corso a
tale richiesta in quanto è il Regolamento interno a stabilire con
quale ordine debba essere predisposto l'ordine del giorno di
un'adunanza del Consiglio
.
Con distinte note in data 21 luglio 2004, il Consigliere
Lattanzi ed i Consiglieri Frassy, Tibaldi e Lattanzi hanno
trasmesso a questa Presidenza alcune interrogazioni ed
interpellanze, chiedendone l'iscrizione in via d'urgenza all'ordine
del giorno. Con note in data 22 luglio ho dovuto comunicare agli
stessi che la loro richiesta non poteva essere accolta. In effetti,
la richiesta di iscrizione d'urgenza è relativa ad atti del
sindacato ispettivo, disciplinati dal titolo VII del Regolamento
interno del Consiglio. Per tutte le tipologie di questi atti -
interrogazioni, interpellanze e mozioni - il Regolamento prevede
che gli atti stessi, per essere iscritti all'ordine del giorno
della prima adunanza successiva alla loro presentazione, debbano
essere depositati almeno 12 giorni prima della data dell'adunanza
stessa; in caso contrario, gli atti saranno iscritti all'ordine del
giorno dell'adunanza successiva. Inoltre, il Regolamento interno
non prevede alcuna deroga espressa al termine dei 12 giorni
suddetto, né mai, nella prassi di questo Consiglio, esso risulta
essere stato derogato per l'iscrizione d'urgenza all'ordine del
giorno di atti del sindacato ispettivo. Infine, per quanto riguarda
l'interpellanza protocollo n. 119, faccio presente che
l'accoglimento della richiesta violerebbe l'articolo 99 del
Regolamento, in quanto all'ordine del giorno dell'odierna adunanza
sono già state iscritte 3 interpellanze sottoscritte dagli stessi
consiglieri.
Con nota del 21 luglio 2004, il Presidente della IV Commissione
consiliare, Renato Praduroux, a seguito dell'audizione dei
componenti del Consiglio di amministrazione della "Casinò de la
Vallée S.p.A. " in merito al bilancio al 31 dicembre 2003 della
società stessa, ha comunicato al Presidente della Regione e al
sottoscritto che il Consigliere Tibaldi ha ritenuto opportuno
richiedere di inserire all'ordine del giorno suppletivo di questa
adunanza consiliare la relazione prevista dall'articolo 8 della
legge regionale n. 36/2001. Non ho ricevuto, da parte del
Presidente della Regione, richiesta di inserimento di tale oggetto
all'ordine del giorno suppletivo.
Colgo l'occasione per garantire a tutti i consiglieri che sempre
mi farò carico di un attento esame delle motivazioni d'urgenza che
mi vengono rappresentate dalla Giunta regionale al momento di
eventuali prossime richieste di inserimento di oggetti all'ordine
del giorno suppletivo, affinché sia garantito l'utilizzo di questo
istituto solo come eccezionale strumento per permettere l'esame da
parte del Consiglio di oggetti che siano effettivamente urgenti e
non come modo ordinario per sottoporre all'aula gli atti che siano
pronti per il loro esame. Vorrei pertanto richiedere anche la
collaborazione dei Presidenti di commissione affinché procedano ad
un'attenta programmazione dei lavori delle commissioni, che tenga
conto anche dei tempi occorrenti per la convocazione del Consiglio.
Da una disamina effettuata a distanza di un anno dall'avvio della
legislatura posso peraltro affermare che non si sia fatto un abuso
di tale strumento: a fronte di 22 convocazioni, con l'inserimento
di 731 oggetti all'ordine del giorno in totale, solo 22 oggetti
sono stati inseriti con ordini del giorno suppletivi. Ho altresì
provveduto a verificare il numero di oggetti inseriti con l'ordine
del giorno suppletivo delle adunanze del mese di luglio delle
ultime 3 legislature: vi posso assicurare che il numero di oggetti
- la maggior parte dei quali costituiti da progetti di legge - è
sovente stato di gran lunga superiore ai 4 inseriti con l'odierno
suppletivo.
La parola al Consigliere Riccarand.
Riccarand (Arc-VA) - Volevo intervenire a nome del gruppo
"Arcobaleno" sulle comunicazioni del Presidente e sull'ordine del
giorno dei lavori di questo Consiglio, perché, come ha già detto il
Presidente del Consiglio, ci troviamo di fronte a un ordine del
giorno particolarmente corposo e folto, con un "affastellamento" di
molti provvedimenti importanti, in particolare di disegni di legge,
con l'aggravante che all'ordine del giorno normale, che già
conteneva numerosi punti all'ordine del giorno, 37 punti, ne sono
stati aggiunti altri 4 con l'ordine del giorno suppletivo. Abbiamo
sentito le argomentazioni del Presidente del Consiglio, con cui
motivava questi inserimenti che sono molto discutibili alla luce
del Regolamento consiliare, perché il Regolamento è tassativo su
questo aspetto: all'articolo 37, comma 5, si dice che si può
derogare dai termini per la convocazione del Consiglio solo per
oggetti di poca importanza - e non è il caso di questi
provvedimenti - o in casi di urgenza. Ora, però, questa urgenza non
può essere - come è diventata prassi - autodichiarata con il fatto
che si inserisce in fondo al disegno di legge la formula con cui si
dichiara l'urgenza, al fine che siano abbreviati i tempi di
promulgazione, di pubblicazione sul Bollettino ufficiale e di
entrata in vigore; quella è una formulazione tecnica per abbreviare
i tempi successivi, ma non può essere la formulazione sulla cui
base si inseriscono gli oggetti nell'ordine del giorno suppletivo
del Consiglio regionale, altrimenti qualsiasi provvedimento,
essendo ormai prassi che si mette la formula d'urgenza, potrebbe
essere inserito d'urgenza. La motivazione dell'urgenza quindi deve
essere documentata, effettiva e deve essere accuratamente
verificata. Oggi il Presidente ha cercato di entrare nell'analitico
proprio sapendo che avremmo contestato questi inserimenti, per
giustificare questi inserimenti di urgenza richiesti dalla Giunta,
ma le sue argomentazioni non sono assolutamente convincenti e
pertinenti.
Per quanto riguarda il disegno di legge di assestamento del
bilancio, l'unico vincolo che esiste dal punto di vista normativo,
previsto dalla legge di contabilità, è che la Giunta lo deve
presentare entro la fine di giugno, ma non è scritto da alcuna
parte che il Consiglio lo deve approvare a fine luglio, non vi è
alcun vincolo e non si produce alcun effetto se il Consiglio lo
discute e lo vota a settembre. L'urgenza deve essere motivata non
da un generico discorso di opportunità, come quello del Presidente,
che ha detto: "è bene che si discuta con il rendiconto"; a parte il
fatto che non lo avete neanche iscritto subito dopo il rendiconto,
ma un oggetto dopo, quindi non è neanche collegato al rendiconto
nell'iscrizione dell'ordine del giorno, questa è una valutazione di
opportunità che di volta in volta si può ritenere opportuna o meno,
ma sicuramente non è un vincolo a cui il Consiglio deve attenersi
per considerare un provvedimento urgente. Per quanto concerne il
disegno di legge di assestamento, quindi questa urgenza palesemente
non esiste: niente impedisce alla Giunta di presentarlo anche ad
aprile o a maggio accelerando i tempi, ma non si dica che dobbiamo
per forza discuterlo in questo momento!
Per quanto concerne i due disegni di legge sul Parco del Mont
Avic e la Fondazione "Grand Paradis", qui si tratta di andare ad
introdurre delle correzioni a 2 normative esistenti che già stanno
producendo i loro effetti. Sono delle modificazioni, in un caso, il
Mont Avic, molto lievi, nell'altro, più corpose, ma sicuramente non
vanno a modificare alla radice il funzionamento di questi
organismi. Anche qui il fatto che si discuta adesso o si discuta a
settembre tali provvedimenti non cambia nulla rispetto all'attività
di questi organismi, che sono andati avanti per anni e
continueranno ad andare avanti per mesi anche sulla base delle
vecchie norme: non cambia niente rispetto alla situazione
attuale.
Per quanto riguarda poi il disegno di legge sulle grandi opere -
che non è un provvedimento sulle grandi opere, ma sul "FOSPI", in
cui è stata surrettiziamente inserita una normativa sulle grandi
opere, e di questo anche avremo occasione di parlare -, il fatto
che non vi siano motivazioni di urgenza è ancora più evidente. Lei,
Presidente, si è affannato a dimostrare che i comuni...
Presidente - ... Consigliere, la invito a concludere entro il
minuto, non deroghiamo sempre sulle comunicazioni, vi invito a
rispettare i tempi.
Riccarand (Arc-VA) - ... rispetto i tempi, ma vorrei anche
argomentare sinteticamente...
Presidente - ... i minuti sono 5; quando discuterà nel merito di
questo provvedimento, avrà tutto il tempo che ritiene opportuno, la
invito gentilmente a terminare l'intervento in tempo
ragionevole...
Riccarand (Arc-VA) - ... siccome lei ha fatto delle
argomentazioni, mi permetta anche sinteticamente di replicare,
altrimenti è inutile che stiamo in Consiglio.
Le cose che ha detto sul disegno di legge non hanno fondamento,
perché lei ha sottolineato la necessità "perché i comuni hanno
sollecitato, perché vi è la scadenza del 31 ottobre", ma la
scadenza del 31 ottobre è la scadenza normale già esistente in base
all'attuale legge, che non viene modificata e non cambia niente...
ma la smentita rispetto a quello che lei ci dice viene dal
comportamento stesso dei comuni, in quanto il Consiglio permanente
degli enti locali, che doveva esprimere il parere, lo ha espresso
il 21 luglio, quando già il Consiglio era convocato. Se vi era così
urgenza da parte dei comuni, allora non si capisce perché sono loro
che sono arrivati per ultimi, fuori della scadenza del tempo
massimo...
Presidente - ... Consigliere, la invito a terminare
l'intervento. Proprio in questo momento su tale argomento sto
facendo distribuire una nota pervenuta da parte del Comitato enti
locali che smentisce le argomentazioni che lei sta portando...
Riccarand (Arc-VA) - ... la data del 21 luglio però non può
essere smentita perché è la data in cui è arrivato il parere,
mentre il disegno di legge della Giunta era di fine maggio;
comunque su questo provvedimento torneremo perché poi vi è tutta
un'altra parte... concludo, ma faccio osservare che questo
inserimento è ancora più spiacevole considerato che è avvenuto dopo
che era stata fatta una lettera dal Presidente del Consiglio
firmata da 3 Capigruppo. Sarebbe stato bene allora quanto meno
convocare la Conferenza dei Capigruppo prima di inserire
nell'ordine del giorno suppletivo altri argomenti, in modo che si
potesse quanto meno discutere, perché penso che in un Consiglio in
cui esiste una forza politica che ha la maggioranza assoluta,
"l'Union Valdôtaine", dovrebbe esserci la correttezza di ascoltare
e di sentire anche gli altri gruppi, altrimenti qui non siamo più
in una situazione di democrazia, ma in una situazione dittatoriale;
credo dovreste fare bene attenzione al vostro comportamento.
Presidente - La parola al Consigliere Frassy.
Frassy (CdL) - Non condividiamo assolutamente il modo che sta
caratterizzando ormai da tempo la gestione dei lavori del
Consiglio; di conseguenza, non condividiamo neppure la risposta, da
lei sintetizzata in aula, alla richiesta che è pervenuta dal nostro
gruppo di iscrivere in via d'urgenza degli altri oggetti.
Dobbiamo dire che, se non ci spaventa il fatto di dover
inseguire i ritardi della Giunta, che nonostante i bilanci ad un
anno di questa Giunta, sono all'evidenza dei fatti e anche dei
numeri... e apro una parentesi: lei, Presidente, ha chiuso con un
suo mini bilancio: 731 oggetti iscritti all'ordine del giorno del
Consiglio in questo primo anno di attività, di cui "solo" 22 in via
d'urgenza, ma ricordo ai colleghi di maggioranza che questi 731
oggetti - mi dispiace per loro - li hanno dovuti subire
passivamente, in quanto sono stati nella stragrande maggioranza
atti ispettivi provenienti dai gruppi della minoranza; di
conseguenza, quei 22 oggetti in via d'urgenza iscritti, Presidente,
sono in massima parte disegni di legge presentati dalla Giunta. È
allora evidente che il modo in cui sta operando la Giunta non è
sicuramente un modo per dare centralità ai lavori del Consiglio,
perché, quando si lavora con la procedura d'urgenza, è evidente che
i tempi - lo dice la procedura stessa - vengono ristretti e
compressi, ma quello che più contestiamo è questo voler gestire il
Consiglio a "compartimenti stagni": istanze di maggioranza ed
istanze di minoranza o opposizione, che dir si voglia. Lei,
Presidente, aveva tutti i diritti di negare l'iscrizione in via
d'urgenza alle nostre iniziative, ma non poteva farlo appellandosi
al Regolamento, ma doveva usare quella discrezionalità che il
Regolamento le consente. Penso che su questo aspetto vada fatta una
riflessione ad alta voce in aula, proprio perché la sua Presidenza
era stata avviata con l'impegno di riportare i lavori consiliari al
centro dell'attività politica e, se vediamo anche le modalità con
cui in più di un'occasione il Regolamento consiliare è stato
applicato ed interpretato, caro Presidente, è stata
un'interpretazione "ad usum delphini", un'interpretazione che ha
fatto sempre e soltanto comodo alla Giunta e alla maggioranza che
la sostiene. Non ricordo in quest'anno una sola questione sulla
quale il Presidente abbia avuto quanto meno il dubbio che forse
certe ragioni potevano provenire anche dalle istanze della
minoranza.
Il titolo V°, dedicato all'iniziativa legislativa, si riferisce
alle attività che possono essere iscritte all'ordine del giorno del
Consiglio, dopodiché vi sono altri 2 titoli importanti: il titolo
VI°, riguardante le sedute del Consiglio, e il titolo VII°, in
particolare l'articolo 92 a cui ha fatto riferimento il Presidente
del Consiglio. L'articolo 92 per gli atti ispettivi - perché è
dedicato esclusivamente a tali atti - fa riferimento a 12 giorni...
ma noi riteniamo sia un riferimento all'ordinarietà delle
procedure, in quanto nel titolo VI°, che è esplicitamente dedicato
alle sedute del Consiglio, in particolare all'articolo 37, che
concerne la convocazione e l'ordine del giorno del Consiglio, si
definiscono tutti i punti inseriti all'ordine del giorno come
"oggetti": dalle comunicazioni fatte dal Presidente del Consiglio
ad arrivare alle mozioni, passando per gli atti legislativi e gli
atti amministrativi, sono tutti definiti "oggetti". Al comma 5 si
dice che:
"per gli oggetti di poca importanza o nei casi di
urgenza il Presidente del Consiglio... può derogare al termine per
la convocazione..."
; di conseguenza, i 12 giorni per le
interpellanze e gli altri termini previsti per gli atti
amministrativi e legislativi. Ora,
"può derogare"
dà
un'indubbia discrezionalità alle funzioni del Presidente, ma non è
il Regolamento a prevedere che non possono essere iscritti gli atti
ispettivi, anche perché i commi 6, 7, 8 dell'articolo 37 dicono in
maniera chiara ciò che non può essere iscritto in via d'urgenza fra
gli oggetti, in particolare sono:
"gli
oggetti che non
abbiano avuto il prescritto parere delle commissioni"
- ossia
gli atti che hanno necessità di avere il parere, e sicuramente non
le iniziative ispettive -; il comma 7 stabilisce che non possono
essere iscritti gli oggetti che non hanno ancora ottenuto il parere
della Commissione europea, se sono soggetti a notifica e, ancora,
che non possono essere iscritti gli oggetti che nei 6 mesi
precedenti sono stati trattati in aula consiliare. Tale elencazione
è tassativa, perciò contestiamo fermamente questo modo di gestire i
lavori del Consiglio, perché sono bel lontani dal ridare centralità
al Consiglio, come lei aveva dichiarato in avvio della sua
Presidenza, stanno mortificando l'Assemblea stessa e non stanno
neppure agevolando l'iter di una buona legislazione; ma di questo
riparleremo.
Presidente - La parola al Consigliere Curtaz.
Curtaz (Arc-VA) - Prendo la parola per fare alcune osservazioni
circa il dibattito in corso sulla questione dell'iscrizione
suppletiva all'ordine del giorno. Intanto un paradosso che dalle
comunicazioni del Presidente emerge in maniera chiara: si iscrivono
all'ordine del giorno degli argomenti la cui urgenza è come minimo
discutibile - ma poi tornerò su questo -, mentre non si iscrivono
dei punti che dovrebbero esserlo ai sensi di legge, e mi riferisco
alla comunicazione che il Presidente ha dato circa la lettera del
collega Tibaldi, che ha fatto rilevare che il bilancio della
"Casino S.p.A." deve essere portato in Consiglio entro 30 giorni
dal deposito di detto bilancio presso gli uffici regionali. Questo
non è avvenuto e, sempre in tema di Casinò, non è avvenuto neppure
che il Consiglio fosse reso edotto e potesse discutere del
cosiddetto "piano strategico", "piano di sviluppo", che è nei
"cassetti" della Giunta dall'agosto 2003; questo come dire che "si
usano due pesi e due misure": laddove la legge imporrebbe una cosa,
la Giunta - e di questo non faccio un rimprovero al Presidente del
Consiglio, ovviamente -, non chiede l'iscrizione; invece laddove vi
sono delle opportunità a parere della Giunta si chiede l'iscrizione
del suppletivo.
Quello che invece contesto al Presidente del Consiglio è
un'atteggiamento di subordinazione rispetto alle esigenze della
Giunta, che, purtroppo, non è nuovo, perché lo abbiamo lamentato
anche nella scorsa legislatura e anche in passato: il Presidente
del Consiglio che fa parte della maggioranza, si trova in certo
senso costretto ad iscrivere all'ordine del giorno questi
suppletivi non avendo o non dimostrando la forza per applicare il
Regolamento, perché, se è stato apprezzabile oggi lo sforzo del
Presidente del Consiglio di dare un minimo di giustificazione alle
iscrizioni, devo dire che queste argomentazioni non sono state
convincenti, perché a me sembra di tutta evidenza che si confondano
due piani: uno è il piano della necessità; l'altro è il piano della
vera e propria urgenza. Nessuno discute che, dal punto di vista di
chi propone un ordine del giorno, vi sia la necessità di
discuterlo, questo è nelle cose perché, quando proponiamo
un'iniziativa, pensiamo sia necessario farlo, così come quando la
Giunta propone un disegno di legge pensa sia necessario farlo
approvare, ma la necessità non comporta automaticamente un'urgenza.
Dobbiamo cercare allora di definire questa urgenza: quand'è che un
provvedimento, che è necessario, diventa anche urgente? A me sembra
possa definirsi "urgente" quando, se non approvato, crea un danno
grave e irreparabile, ovvero quando le istituzioni non possono più
funzionare, un finanziamento non si può più erogare e via dicendo,
ma non ci troviamo assolutamente nel caso di danno grave ed
irreparabile in caso di mancata approvazione oggi degli ordini del
giorno proposti; anzi, come ha già detto il collega Riccarand, se
queste leggi venissero approvate a settembre, non cambierebbe
assolutamente nulla rispetto ad oggi. Questa forzatura allora
diventa antipatica, pesante, anche perché dobbiamo rilevare ancora
una volta che si fa un gran parlare di Consiglio che deve essere
protagonista dell'attività legislativa, invece il Consiglio non
viene messo in condizioni di poter approfondire i problemi e quindi
di decidere.
Oggi, fra l'altro, ho notato con piacere che non si è più
ripetuta un'argomentazione, che abbiamo invece letto sugli organi
di stampa, cioè che i ritardi sarebbero dovuti alle commissioni che
lavorano accumulando delle lungaggini; questo è da smentire nella
maniera più assoluta, perché le commissioni spesso non sono in
grado di approfondire perché si chiedono votazioni immediate, i
provvedimenti arrivano in Consiglio rapidamente per esigenze della
Giunta. La realtà è che il Consiglio è costretto a pronunciarsi
frettolosamente, perché a monte vi sono dei ritardi della Giunta,
perché è l'Esecutivo che fa partire l'iter approvativo in ritardo,
ma qui potremmo introdurre un argomento circa l'efficacia
dell'azione amministrativa di questa Giunta, che ci porterebbe
lontano.
Concludo, prendo atto che il Presidente si è impegnato in futuro
a fare più attenzione, lo aveva fatto anche nel corso di un
Consiglio di giugno a seguito di una sollecitazione del
sottoscritto e del Consigliere Comé e alla prima occasione ci siamo
ricascati.
Presidente - La parola al Consigliere Tibaldi.
Tibaldi (CdL) - Ricevendo l'ordine del giorno suppletivo,
l'altro giorno pensavo che, oltre ai punti che sono stati aggiunti,
ve ne fosse uno che è comunque previsto da una specifica legge,
ovvero la relazione sul bilancio della gestione della "Casino
S.p.A." nel 2003. Con estremo disappunto mi sono reso conto che
questo punto non è stato iscritto, come mai? Cogliamo l'occasione
delle comunicazioni del Presidente del Consiglio per chiedere il
significato di questa gravissima omissione al Presidente della
Regione, il quale, ai sensi di una legge approvata da questo
Consiglio, la legge n. 36 - legge peraltro da noi tacciata di
anomalia e addirittura di incostituzionalità -, deve presentare,
entro 30 giorni dal deposito del bilancio di esercizio della
"Casino S.p.A.", una relazione al Consiglio regionale
sull'andamento della gestione. Il bilancio è stato depositato alla
Regione il 21 giugno scorso, quindi il termine è scaduto. Noi siamo
qui per lavorare, siamo disponibili ad affrontare, come ha detto il
collega Frassy, tutti i punti che vengono aggiunti anche con
estrema discrezionalità da parte del Presidente del Consiglio, però
ci chiediamo come mai, quando una legge esplicita prevede la
trattazione di un punto come questo, venga completamente omessa.
Presidente Perrin, questa è una gravissima violazione di legge! Noi
non possiamo continuare ad accettare delle violazioni di legge di
questo tipo, lei non è direttamente delegato a sovrintendere
all'andamento della casa da gioco, però la legge n. 36 le
conferisce una funzione di custodia della legalità, che in questo
caso è violata... un organo di garanzia è il Presidente della
Regione, che dovrebbe relazionare puntualmente su quello che sta
succedendo. È l'ennesima violazione di legge in materia, ricordiamo
che la nomina del direttore generale - nomina prevista dalla legge
- è stata completamente omessa, rammentiamo anche peraltro che
l'approvazione del bilancio della Gestione straordinaria del 2002 è
arrivata con un ritardo clamoroso di 9 mesi, oggi constatiamo che
anche la relazione sul bilancio non è stata presentata.
Presidente Perrin, ci rivogliamo a lei perché è veramente grave
questo comportamento! Lei ha delegato, nel momento in cui è stato
investito dei massimi poteri in Regione, un super Assessore alla
gestione della casa da gioco, però questo è un compito che è a lei
riservato! Non possiamo accettare questa assenza di trasparenza, di
chiarezza, di regolarità nei rapporti e di comunicazione che vi
deve essere fra la sua figura e il Consiglio, anche perché la
gestione della casa da gioco in questo momento non sta
attraversando un periodo felice, ma un periodo difficile ed è
necessario che vi sia chiarezza nei rapporti, nelle comunicazioni,
trasparenza nell'attività, trasparenza che oggi manca del tutto.
Qui sembra che qualcuno voglia occultare agli occhi dei consiglieri
la gestione, non possiamo permetterci questa gestione "ad usum
delphini". Non sappiamo chi è il "delfino", chi è il "pesce rosso",
chi è lo "squalo" nella fattispecie, però non possiamo accettare
questo andamento di cose che si stanno perpetuando in un senso o
nell'altro con estrema gravità.
Presidente, ci rivolgiamo a lei, è lei che ha questo incarico
ufficiale conferitole da una legge, chiediamo che la legge venga
rispettata e fatta rispettare. Sarà nostra cura, qualora non lo
faccia lei nel corso di seduta, procedere ad ulteriori
determinazioni per far sì che questa relazione venga discussa nel
termine giusto, termine che è già scaduto il 21 luglio, però oggi
vi è una convocazione ufficiale del Consiglio prima della pausa
estiva, quindi chiediamo che questa convocazione non passi
inutilmente.
Ringrazio peraltro anche il Consigliere Curtaz per il suo
intervento, che ha sottolineato la richiesta effettuata dal
sottoscritto in IV Commissione, richiesta che da parte di molti
colleghi mi pare sia passata inosservata o sia stata accolta con un
certo tepore.
Presidente - La parola alla Consigliera Squarzino Secondina.
Squarzino (Arc-VA) - Credo che questa vicenda metta in luce,
come già altri colleghi hanno detto, il rapporto fra Giunta e
Consiglio. È in gioco questo rapporto, qui ci troviamo di fronte a
una Giunta che ha i suoi ritmi di lavoro e vediamo che, con
l'arrivo dell'estate, maturano i "frutti" della Giunta: una serie
di leggi presentate a giugno e poi alcune anche a luglio. Questi
ritmi di lavoro vengono imposti al Consiglio. Pensavamo che il
Presidente del Consiglio avrebbe tenuto in conto in particolare le
aspettative, i bisogni, le richieste provenienti dai consiglieri,
soprattutto da quei consiglieri dell'opposizione che non hanno la
possibilità, se non in Consiglio, di far sentire la propria voce,
di presentare le proprie considerazioni e dare il proprio apporto
anche positivo; invece questo non è avvenuto. Presidente del
Consiglio, nonostante abbia dei modi molto garbati, nonostante
affermi continuamente di tener conto delle esigenze dei
consiglieri, purtroppo, di fatto questo non avviene. Questo
atteggiamento, in cui sul ruolo istituzionale prevale la logica
della maggioranza, è un atteggiamento che "a cascata" va dalla
Giunta al Presidente del Consiglio e ai Presidenti delle
commissioni.
Lei, Signor Presidente, ha detto che avrebbe chiesto ancora ai
Presidenti delle commissioni di operare affinché il lavoro si possa
svolgere in modo corretto, ma credo che i Presidenti delle
commissioni siano complessivamente corretti nel loro lavoro, ma
anche loro, sotto la pressione delle richieste che gli pervengono,
impongono ritmi di lavoro alle commissioni che poi danno dei
risultati poco equilibrati e poco soddisfacenti. Insomma, abbiamo
visto in queste commissioni disegni di legge che sono stati
esaminati, discussi, compresa l'audizione, ed avuto il parere in 5
minuti; a proposito di altri disegni di legge, come per esempio la
legge finanziaria, la commissione ha espresso un parere senza
neanche rendersi conto che non vi era il parere del Consiglio
permanente degli enti locali. È stato un errore della commissione
sicuramente anche questo, ma perché? Perché le commissioni sono
messe in condizioni di lavorare sotto pressione e in modo poco
efficiente.
La Giunta lavora in modo settoriale: ogni Assessore segue il suo
Assessorato e i suoi problemi e poi porta in Consiglio l'esame dei
propri provvedimenti; il Consigliere non ha questa visione
settoriale, il Consigliere avrebbe voglia di sapere ciò che vota.
Ora, il Consigliere di maggioranza è retto da una fiducia nei
confronti della maggioranza, per cui capisco che voti ciò che la
maggioranza propone, sia in commissione che in Consiglio, ma il
Consigliere dell'opposizione vuole sapere ciò che vota, vuole
approfondire le questioni che vengono poste, quindi chiede che i
ritmi di lavoro del Consigliere, sia nelle commissioni, sia in
Consiglio, non siano dettati dalle esigenze della Giunta. A noi,
Signor Presidente, viene il sospetto che proprio l'abitudine di
continuare a mettere tutti insieme "affastellati" molti disegni di
legge, alla vigilia della pausa estiva, sia un modo per la Giunta
di dire: "presentiamo tanti disegni di legge, in qualche modo
passano e i Consiglieri di opposizione soprattutto non hanno il
tempo di approfondire, di intervenire e di incidere su questi
provvedimenti".
Presidente - La parola al Consigliere Lattanzi.
Lattanzi (CdL) - L'intervento è doveroso, sarà breve, ma credo
sia opportuno anche da parte mia sottolineare questo fatto. Non vi
è stato un solo Consigliere di maggioranza, contattato nei
corridoi, che non abbia stigmatizzato il fatto che si arrivi
all'ultimo Consiglio del mese di luglio con un pacchetto di leggi
"ad uso e consumo" di una Giunta che nei primi 10 mesi di questa
annata ha preso atto delle attività e nell'ultimo mese, folgorata
sulla "via di Damasco", ha presentato un pacchetto di
provvedimenti, che non hanno messo nelle condizioni i consiglieri
di lavorare con una certa qualità. Abbiamo dovuto astenerci già
nelle commissioni su alcuni disegni di legge, perché la data di
alcuni provvedimenti portava come data il 23 luglio e si discuteva
3, 4 o 5 giorni dopo. È evidente che i casi sono due: o i disegni
di legge sono così "leggeri" e non problematici per la contabilità
di questa Regione o così inefficaci, perché magari sono di
"corollario" a certi argomenti di legislatura, allora questo
potrebbe essere condiviso. È che ci siamo trovati a dover
discutere, approfondire e dibattere delle leggi che avevano una
portata importante sia sotto l'aspetto finanziario, sia sotto
l'aspetto dei contenuti politici e istituzionali. Mi associo quindi
a tutti quelli che sono intervenuti non per fare della "melina" o
per fare dell'ostruzionismo, ma semplicemente perché il Consiglio
ha diritto, come lei aveva giustamente sottolineato, di avere
l'opportunità di lavorare con efficienza e qualità.
Posso anche comprendere che la Giunta nei primi 7-8 mesi abbia
avuto bisogno di prendere le "misure" di questa governabilità,
anche se molti degli Assessori che sono in questa Giunta non è che
sono di "primo pelo"; quindi a maggior ragione è stigmatizzabile il
concetto di arrivare all'ultimo Consiglio di luglio con questo
discorso. Questo non significa che i consiglieri non abbiano voglia
di lavorare, non significa che non siano presenti nelle
commissioni, ma vi è la necessità di dare un minimo di correttezza
al lavoro della Giunta nei confronti del Consiglio, correttezza che
lei, Presidente, è in grado di tutelare. Ribadiamo quindi la
volontà che esca il messaggio che questo Consiglio non è supino
alle logiche di urgenza, perché sono leggi i cui tempi si
conoscevano già da molto, quindi non è accettabile questo "modus
operandi".
Presidente - La parola al Consigliere Viérin Marco.
Viérin M. (SA) - Sarò molto breve perché credo che i lavori
debbano iniziare, altrimenti non basteranno i 3 giorni. Era solo
per dire che la lettera firmata dal sottoscritto, dai Consiglieri
Riccarand e Salzone è stata una richiesta fatta in senso
costruttivo ed è già stato ribadito dal collega Riccarand. La
"Stella Alpina" aveva già nel passato Consiglio sollevato questa
problematica e in quella occasione il Presidente aveva già dato una
certa garanzia che avrebbe fatto più attenzione per il futuro;
probabilmente, oggi vi è stata una dimenticanza, però è un fatto
che non è del tutto corretto. Ricordiamo al Presidente che aveva
detto che si sarebbe reimpegnato nel prossimo futuro a fare molta
attenzione agli ordini suppletivi, chiediamo che non sia un
reimpegno solo a parole, ma sia un reimpegno chiaro e corretto.
Prendiamo atto quindi di questa presa di posizione di reimpegno del
Presidente e chiediamo l'inizio dei lavori.
Presidente - La parola al Consigliere Salzone.
Salzone (FA) - Abbiamo già detto nella riunione dei Capigruppo
qual era la nostra posizione; naturalmente abbiamo stigmatizzato un
ordine del giorno che non era rispettoso a nostro avviso di tutte
le componenti, soprattutto quelle di opposizione, che non hanno
potuto in commissione esaminare fino in fondo tutti gli atti. Devo
peraltro dire che mi sembrava una cosa eccezionale, poi sono andato
a vedere anche negli anni passati non mi pare che sia così
straordinario un comportamento di questo genere in tale fase della
legislatura. Le motivazioni che il Presidente del Consiglio ci ha
espresso questa mattina ci trovano consenzienti, capiamo anche che
il periodo è quello di dover per forza "approvare" delle leggi che
hanno dei riferimenti finanziari - ad esempio, Gran Paradiso, Monte
Avic, l'assestamento stesso - e che rispondono a quelle
caratteristiche di urgenza che lei ci ha giustamente spiegato
stamani. Per questo, come abbiamo detto già in riunione dei
Capigruppo, l'intenzione era quella di rimettere in discussione un
metodo che consentisse di essere rispettosi di tutti, anche delle
opposizioni. Speriamo quindi che per il futuro vi sia un'attenzione
particolare e si cerchi di arrivare a degli ordini del giorno che
siano completi e non con degli ordini aggiuntivi così numerosi.
Presidente - Non voglio replicare, perché cerco di mantenere su
questo argomento una posizione che vuole essere elevata. Ho cercato
di fornire in modo pacato le motivazioni che reputo ancora oggi
valide del perché ho inserito questi 4 argomenti all'ordine del
giorno, ma, se capisco un gioco delle parti fra maggioranza ed
opposizione, poco comprendo chi non mantiene una sua coerenza,
perché vorrei capire, Consigliere Riccarand, perché non disse nulla
quando era Assessore di una maggioranza... e noi nel 1993, con lui
Assessore, iscrivemmo 24 oggetti come suppletivo, di cui 15 leggi;
l'anno successivo iscrivemmo come suppletivo 10 oggetti, di cui 4
leggi con suppletivo; l'anno successivo, sempre Assessore
Riccarand, iscrivemmo 21 oggetti di cui 8 leggi come suppletivo.
Volete che continuo? Lei, Consigliere Riccarand, al tempo in cui fu
Assessore iscrisse il PTP, l'atto principale della sua azione
politica, tramite procedura d'urgenza: con suppletivo. Lo dico in
modo molto pacato: "due pesi e due misure" non vanno bene, ma non
credo si debba "predicare bene e razzolare male" in entrambi i
casi, oltre che conservare coerenza di comportamento
indipendentemente dai banchi che si occupano in questo
Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK