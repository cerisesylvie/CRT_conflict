Consiglio Regionale della Valle d'Aosta - Oggetto del Consiglio n. 2102 del 25 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2102 del 25 giugno 1986 - Resoconto
OGGETTO N. 2102/VIII - TEMPI E MODI DI COSTRUZIONE DELLA
TANGENZIALE SUD DI AOSTA E DELL'AUTOSTRADA SARRE-COURMAYEUR.
(Interpellanza).
PRESIDENTE:
Do lettura dell'interpellanza presentata dai
Consiglieri Tonino e Mafrica.
INTERPELLANZA
Constatato che si ha notizia di un avvio delle prime
procedure relative agli appalti della tangenziale Sud di
Aosta;
Ricordato che nel corso di numerose discussioni - concernenti la
destinazione di milioni di metri cubi di materiale inerte, che si
otterrà dalla costruzione delle numerose gallerie del tratto
autostradale Sarre-Courmayeur - la Giunta ha sostenuto che buona
parte di esso sarebbe stato utilizzato nella predisposizione del
rilevato della tangenziale Sud di Aosta;
i sottoscritti Consiglieri regionali:
Interpellano
la Giunta regionale per conoscere:
quali sono le reali intenzioni dell'esecutivo in ordine ai tempi
ed ai modi di costruzione rispettivamente della tangenziale sud di
Aosta e del tratto autostradale Sarre-Courmayeur.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO (P.C.I.):
L'interpellanza chiede di conoscere nel
dettaglio quali sono le previsioni che la Giunta regionale fa per
la costruzione della tangenziale sud di Aosta, ma nella premessa
viene anche sollevato un problema che a me pare non risolto.
Durante la presentazione del progetto autostradale da parte della
RAV si è parlato di materiale di risulta che dovrebbe essere
complessivamente dai 4 ai 5 milioni di mc, una metà dei quali
utilizzati per i lavori di rilevato in Alta Valle, ed una buona
parte dei rimanenti dovrebbe essere utilizzata nella costruzione
della tangenziale, e così pare si risolva il problema del materiale
eccedente.
Ora, è singolare il fatto che, mentre per quanto riguarda
l'autostrada il progetto esecutivo pare non sia ancora approvato
(non abbiamo notizie della concessione ancora da parte
dell'A.N.A.S.), siano invece iniziate le procedure per l'appalto
della costruzione della tangenziale sud di Aosta. Il problema è
molto semplice: se parte prima la tangenziale sud di Aosta, per
costruire questi rilevati il materiale dove viene recuperato? È una
questione che mi pare non di poco conto, e sarebbe incredibile
anche da un punto di vista di impatto ambientale che il materiale
sia prima scavato magari in qualche cono di deiezione e poi
riempito con il materiale di risulta dell'autostrada; sarebbe da un
punto di vista ambientale una sciagura e questa è la questione che
viene posta nella premessa dell'interpellanza.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il tema posto dal Consigliere Tonino è
senza dubbio di notevole interesse e di grande importanza. Il dato
che riporta a riguardo dei mc di scavo mi pare esatto, ricordandolo
a memoria; posso precisare che il dato che concerne la tangenziale,
da una lettera del progettista, ammonta a circa 1 milione di mc, di
cui 400 mila mc coperti da materiale proveniente dagli scavi della
tangenziale stessa, 600 mila da reperire. A questo proposito, il
progettista della tangenziale ha fatto eseguire uno studio da parte
di un geologo, studio che al momento è all'esame dei diversi
Assessorati per una valutazione: questo per valutare una
possibilità di reperire dell'altro materiale qualora ce ne fosse
bisogno.
Il ragionamento che faceva il Consigliere Tonino è quello
esatto, che la Giunta condivide, e cioè perchè andare ad aprire
delle cave per avere del materiale per eseguire rilevati, e poi
riempirle con il materiale di scavo proveniente da altre parti?
Per quanto riguarda la RAV, una Commissione tecnica composta
anche da funzionari della Regione, sta valutando attentamente le
possibilità di reperire cave abbandonate o perlomeno zone in cui
portare i materiali di rifiuto che saranno eccedenti rispetto a
quelli utilizzabili per i rilevati dalla RAV stessa. Questo per
dire che il problema è stato posto, ma indubbiamente la sua
soluzione potrà venire soltanto da una esecuzione dei lavori
coordinata per evitare delle dispersioni di energia e di tempo, e
sprechi di territorio. In effetti, per quello che riguarda la
tangenziale per il tratto di competenza della Regione da Pont Suaz
a Jovençan, le procedure sono decisamente più avanzate; le
procedure di appalto potrebbero (uso il condizionale perchè tante
volte ottimisticamente ho fatto delle valutazioni) partire per il
tardo autunno. Più in arretrato sono le altre procedure ed in
effetti la RAV sta lavorando in questo momento alla progettazione
esecutiva delle opere. Ritengo però che proprio nella valutazione
che facevamo prima, del milione di mc necessari per i rilevati
della tangenziale, di cui 400 mila reperibili con gli scavi, ci
possa essere una delle chiavi della soluzione, nel senso che
possono permettere un certo gioco e supplire ad alcune
scoordinazioni che potrebbero venire di fatto dalla procedura di
appalto e dai tempi di esecuzione dei lavori.
Stiamo valutando il problema e ci muoviamo proprio nel senso
indicato dal Consigliere Tonino di trovare un compenso e una
coordinazione nelle opere che vengono eseguite, per evitare di
eseguire degli scavi che sarebbero dannosi.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Seulement pour dire que le Président
Marcoz m'avait chargé de renseigner le Conseiller Tonino que la
semaine dernière différentes rencontres ont eu lieu et que ce matin
il y a la réunion entre la Commission qui a été chargée du problème
des matériaux qui sont nécessaires à la construction des tunnels
prévus par l'autoroute et les Administrations communales, afin
d'examiner le territoire où ces matériaux doivent être déplacés. Il
s'agit d'un travail qui a été commencé pendant ces dernières
semaines et qu'on est encore en train d'achever, pour prévoir qu'il
y ait une collaboration au moment de la construction soit de
l'embranchement que de l'autoroute.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Voglio esprimere la nostra
preoccupazione per la notizia che ha dato l'Assessore di uno studio
già realizzato per reperire 600 mila mc di materiale da mettere
nella tangenziale, il che mi fa pensare che qui si vada nella
direzione dell'apertura di nuove cave per costruire tale opera, che
poi dovrebbero essere (uso il condizionale perchè dipenderà anche
dai tempi di trasporto del materiale che incidono parecchio su
queste opere) riempite con materiale di risulta delle costruende
gallerie dell'autostrada.
A noi pare che questa sia una ipotesi assolutamente da scartare;
occorre, se si vuole evitare un impatto ancora più negativo, che ci
sia il coordinamento fra le due opere, altrimenti i rischi da un
punto di vista ambientale credo saranno negativi.
Ne approfitto per ricordare alla Giunta e all'Assessore che c'è
un impegno da parte della Giunta di discutere nella Commissione
competente di questi temi ed anche della stesura definitiva dei
progetti, cosa che ancora non è stata fatta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK