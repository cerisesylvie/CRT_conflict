Consiglio Regionale della Valle d'Aosta - Oggetto del Consiglio n. 588 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 588 del 11 novembre 1982 - Resoconto
OGGETTO N. 588/VII - APPROVAZIONE DI UNA BOZZA DI CONVENZIONE
TRA LA REGIONE VALLE D'AOSTA E L'E.N.E.L. - COMPARTIMENTO DI
TORINO.
PRESIDENTE
: Do lettura della deliberazione in
oggetto:
La Giunta sottopone all'esame del Consiglio regionale
l'allegata bozza di convenzione e visto il vigente regolamento
delle attribuzioni e competenze amministrative propone che il
Consiglio stesso
DELIBERI
1°) di approvare, in linea di massima, l'allegata bozza di
convenzione da stipulare fra la Regione e l'E.N.E.L. -
Compartimento di Torino, per il trasferimento della Direzione del
Gruppo Impianti dell'E. N. E. L., dall'attuale sede di Ivrea, al
Comune di Châtillon.
2°) di delegare alla Giunta regionale l'adozione di ogni
provvedimento deliberativo necessario per rendere operanti le varie
clausole previste dalla bozza di accordo di cui al precedente punto
1°).
...
(Omissis)...
PRESIDENTE
: La parola al Presidente della Giunta; ne ha
facoltà.
ANDRIONE - (UV):
Di questo accordo si è già parlato a
lungo in questa sede. Poiché la trattativa è stata condotta, a nome
della Giunta, dal Vicepresidente del Consiglio Faval, vorrei
pregarlo di sostituirmi nell'illustrazione puntuale di questo
accordo che però, in gran parte, è già noto al Consiglio.
PRESIDENTE
: La parola al Vicepresidente Faval; ne ha
facoltà.
FAVAL - (UV):
Come ha detto il Presidente della Giunta,
questo è un provvedimento che in parte è già conosciuto dal
Consiglio regionale.
Ci troviamo di fronte all'atto finale rispetto ad una vertenza
che dura da moltissimo tempo, e questo aspetto riguarda entrambi
gli argomenti che andiamo ad esaminare.
Il problema della localizzazione della direzione del Gruppo
impianti è nato con l'ENEL, praticamente. Infatti, all'epoca,
trattandosi di una produzione che al 90% avviene sul territorio
della Valle d'Aosta, il Consiglio regionale chiese che la direzione
del Gruppo impianti fosse localizzata direttamente in Valle
d'Aosta. In quell'occasione l'ENEL non accettò le nostre richieste
e portò la direzione del Gruppo impianti ad Ivrea.
I membri della Commissione speciale per i problemi dell'energia
e i rapporti con l'ENEL conoscono perfettamente l'iter che la
Commissione stessa ha seguito, a partire dal 1979.
Ricordo che abbiamo inizialmente preso contatti con la Direzione
ENEL del Compartimento Piemonte-Liguria Valle d'Aosta nel 1979 con
l'allora Direttore di Compartimento, il Prof. Genesio.
Ci sono state successivamente due riunioni a Roma: una prima
volta nel mese di marzo con il Direttore generale dell'ENEL, Ing.
Moretti e poi, finalmente, nel mese di maggio 1980, una riunione
conclusiva, che ha dato il "la" al documento che oggi stiamo
esaminando con il Presidente dell'ENEL, Ing. Corbellini.
Quali sono i motivi del trasferimento del Gruppo impianti in
Valle d'Aosta? I motivi sono diversi e tutti assolutamente validi.
Innanzitutto un motivo attiene a quanto ho detto inizialmente: la
produzione controllata da questo gruppo impianti avviene al 90% in
Valle d'Aosta. Questo cosa significa? La Valle d'Aosta ha dovuto
sopportare dei sacrifici per produrre la quantità di energia
idroelettrica, che tutti conoscono e che ammonta, nel 1980 - i dati
più recenti fornitici dall'ENEL sono questi - a 3.200.000.000 di
Kw/h. Chiaramente questa energia non è prodotta tutta dall'Enel,
però la maggior parte sì.
Questa ingente produzione ha significato una sottrazione, per
lungo tempo, di posti di lavoro che, ripeto, per i sacrifici che la
Valle d'Aosta ha dovuto e deve sopportare per la produzione di
questa energia, direi legittimamente appartengono alla nostra
regione.
La trattativa è stata incentrata su questi aspetti ed è stato
fatto notare, prima alla direzione dell'ENEL e poi alla presidenza
dell'ENEL, e attraverso questa al Consiglio di amministrazione, che
con l'attuazione dell'automazione per la conduzione delle centrali
la Valle d'Aosta veniva a perdere un numero notevolissimo di posti
di lavoro nel settore elettrico e che noi consideravamo pertanto
una forma di compensazione, rispetto alla perdita secca di oltre
100 unità lavorative in Valle d'Aosta, il trasferimento del Gruppo
impianti.
Va aggiunto un altro aspetto che certamente non è secondario:
all'interno dell'organigramma del Gruppo impianti è possibile
aspirare a posti della carriera prevista all'interno dell'ENEL che
prima in Valle d'Aosta non erano raggiungibili da parte dei
dipendenti ENEL valdostani, se non con trasferimenti al di fuori
della nostra regione.
Oltre a ciò, il vantaggio di avere la direzione del Gruppo
impianti in Valle d'Aosta è rappresentato anche dall'attività
indotta che la direzione del gruppo ha durante l'anno.
Una quantificazione certa non è possibile, però, dai dati che
abbiamo a disposizione, sembrerebbe che questa attività indotta
ammonti a qualcosa come 100 milioni al mese, che equivale a
1.200.000.000 l'anno, che si sommerebbe agli stipendi che vengono
pagati ai dipendenti che risiederebbero in Valle d'Aosta.
La trattativa è stata lunga e complessa, come tutti possono ben
immaginare, ma l'esito positivo lo abbiamo oggi qui di fronte.
Abbiamo dovuto affrontare anche altri aspetti, evidentemente. Ci
sono quelli di carattere finanziario. Come tutti sanno l'Ente di
Stato per la produzione e la gestione del piano energetico in
Italia ha un deficit rilevante, pari a circa 4.500 miliardi.
Pertanto l'ENEL non sarebbe stato in grado, nonostante la
manifestata volontà di provvedere a questo trasferimento, sul piano
finanziario di sostenere la relativa spesa.
A questo punto, ritenendo che per i motivi che ho esposto in
precedenza, fosse comunque vantaggioso per la Valle d'Aosta
intervenire perché la cosa si realizzi al più presto, abbiamo
studiato delle formule che potessero essere adatte alla bisogna.
Abbiamo ritenuto, quindi, che il Consiglio regionale potesse
anticipare la somma necessaria all'ENEL per la costruzione
gruppo-impianti, somma che ammonta a lire 2.200.000.000 e che
l'ENEL, applicando un interesse che è stato concordato nella misura
del 13%, restituirà alla Regione con un piano di ammortamento
previsto in 20 anni.
Inoltre, e quanto sto per dire mi pare l'aspetto più importante
di questa ultima parte della convenzione, l'ENEL non restituirà del
denaro, ma restituirà energia elettrica. Cioè la bolletta che
l'Amministrazione regionale dovrà pagare per i propri consumi e i
consumi di Enti locali, comunità montane, ecc. sarà decurtata di
quella parte di debito che l'ENEL ha nei nostri confronti e che
ammonta, ai prezzi attuali, a circa 300 milioni all'anno.
Quindi, per vent'anni l'amministrazione regionale, praticamente,
non pagherà l'energia elettrica e oltre all'amministrazione
regionale ci saranno altri enti pubblici che potranno usufruire di
questa decurtazione.
Tutto questo lo stabilirà il Consiglio regionale di anno in
anno, per dare una maggiore flessibilità al complesso
dell'intervento.
Voi vi rendete perfettamente conto che se avessimo stabilito
nella convenzione, dato che l'amministrazione regionale ha
normalmente un carico annuo di 180 milioni per le bollette ENEL,
che i rimanenti 120 milioni fossero andati a vantaggio di un certo
numero di Comuni e di scuole, forse avremmo compromesso nel futuro
la possibilità di fare quegli aggiustamenti che certamente sarà
necessario operare. Quindi abbiamo optato per la flessibilità, per
cui stabiliremo di anno in anno quali dovranno essere i beneficiari
di questa decurtazione di pagamento della bolletta ENEL.
La seconda parte della convenzione riguarda un altro annoso
problema, cioè quello della riappropriazione dei terreni e degli
edifici del Comune di Valgrisenche che erano diventati proprietà
prima della SIP e che furono poi trasferiti all'ENEL a seguito
della costruzione della diga di Valgrisenche. Prego il Consiglio di
tenere conto che si tratta di cifre veramente molto elevate. Se a
fronte della spesa prevista di 900 milioni di lire si tiene conto
che con questa operazione il Comune di Valgrisenche e la Regione
diventeranno proprietari di terreni per 11.049.513 mq.
... INTERRUZIONE...
No, i terreni sono tutti emersi. Ovviamente qui è a disposizione
dei Consiglieri la documentazione nella quale si dice che
recuperiamo dei lotti molto importanti di terreno, e cioè pascoli,
alpeggi, boschi; ci sono anche pietraie: chiaramente su 12.000.000
di metri quadrati di terreno c'è anche questa parte!
Altro aspetto estremamente importante è che i 32.052.365 mq. di
terreno in comproprietà dell'ENEL passano direttamente in proprietà
alla Regione. Successivamente la Regione stabilirà come far passare
il tutto o come utilizzare, anche attraverso le indicazioni del
Comune di Valgrisenche, le proprietà che acquista con questa
convenzione.
Sul tipo di utilizzazione che il Comune di Valgrisenche intende
dare alle proprietà che acquisiremo, il Sindaco in data 28.9.1982
ha indicato alla Regione tutta una serie di possibili
utilizzazioni. Se il Consiglio me lo consente darò alcune
indicazioni. Questa è una cosa importante, mi pare, perché,
giustamente, spesso il Consiglio regionale si è lamentato che si
acquistano delle proprietà, in particolare, per esempio, edifici di
un certo valore, senza sapere preventivamente quale potrebbe essere
la loro destinazione e la loro utilizzazione.
Noi ci siamo preoccupati di questo e, fin dall'inizio di questa
trattativa, abbiamo richiesto al Comune di Valgrisenche se aveva
delle idee e delle proposte da fare circa l'utilizzazione di questi
beni. I fabbricati rurali necessari ad una razionale conduzione del
fondo dovranno essere ristrutturati. Esistono poi alcuni fabbricati
nel Villaggio Surrier che potrebbero eventualmente essere
ristrutturati in funzione turistica. Il Comune potrebbe usufruire
della legge regionale sui fondi di rotazione.
Fabbricato in località Mondangs: la acquisizione di questo
fabbricato riveste una notevole importanza per il Comune di
Valgrisenche per la destinazione che potrebbe avere in futuro. Vi
si potrebbero ricavare locali per la lavorazione del "drap". A tale
scopo esistono, al piano terra del fabbricato, circa 160 mq. che
presentano attualmente una altezza netta di m. 3,80. L'optimum
tecnico per due telai è di m. 4,40.
Tali altezze sono facilmente ricavabili, trattandosi di locali a
piano terra con effettuazione di uno scavo adeguato. L'adeguamento
di tali locali permetterebbe di dotare in tempi brevi e con costi
contenuti la locale cooperativa per la lavorazione del drap di
spazi idonei all'uomo.
Bisogna ricordare che l'accesso al fabbricato durante il periodo
invernale non può essere sempre garantito e sicuro, in quanto parte
della strada è sottoposta al pericolo di valanghe. Però, nelle
previsioni del Comune, vi è la costruzione della strada che,
servendosi del paravalanghe esistente sulla strada di Bonne,
eviterebbe tale pericolo. Inoltre, sarà necessario dotare la
cooperativa di un locale per la vendita nel capoluogo.
Sempre all'interno dell'ex caserma di Mondanges sono
utilizzabili locali per il turismo sociale. Un'altra parte dei
locali potrebbe essere utilizzata per l'organizzazione di settimane
bianche o classes de neige, classes vertes, e per altre iniziative
ricreativo-culturali.
Tali iniziative potrebbero essere utilmente gestite da una
cooperativa locale e costituire una fonte di reddito e di
occupazione.
Vi sono inoltre locali per riunioni e iniziative socio-culturali
di interesse pubblico: al momento attuale il Comune non dispone di
nessun locale per riunioni in grado di ospitare più di venti o
trenta persone. Il Comune ha già ricevuto diverse richieste da
parte della pro loco e dei giovani per poter disporre di locali
idonei per proiezioni, riunioni, ecc.
Vi sono poi altre indicazioni che riguardano l'utilizzazione dei
terreni. Io credo che, sulla base delle considerazioni che ho
fatto, il Consiglio regionale si trovi oggi di fronte ad un atto
molto importante che, in una certa misura, riporta un minimo di
giustizia all'interno della nostra comunità e, per quanto riguarda
il trasferimento del Gruppo impianti e la situazione di mobilità -
se mi è consentito utilizzare questa parola - nei confronti dei
cittadini della Valgrisenche.
Io, naturalmente, se qualche Consigliere ritiene di dover
approfondire qualche dettaglio della convenzione, rimango a
disposizione.
PRESIDENTE
: E' aperta la discussione sull'oggetto n.
27.
Sottolineo che l'oggetto diventa quindi "Approvazione di una
bozza di convenzione tra la Regione Valle d'Aosta e l'ENEL."
Ci sono dichiarazioni di voto? La parola al Consigliere Mafrica;
ne ha facoltà.
MAFRICA - (PCI):
Nei primi periodi di questa legislatura
è stata costituita la Commissione dell'energia e uno dei primi
problemi trattati è stato, appunto, questo della direzione
impianti.
Io credo che per questo problema sia stato fatto un buon lavoro.
Il Consigliere Faval ha ricordato prima le numerose riunioni che si
sono avute a Roma e anche in Valle con l'ENEL e con le
organizzazioni sindacali interessate, e io credo che abbia contato,
per la soluzione positiva del problema, anche lo spirito unitario
con cui si è lavorato nella Commissione Energia.
Volevo solo aggiungere poche cose, in sede di dichiarazione di
voto; il nostro parere è favorevole, diciamo però che abbiamo
notato un rallentamento delle riunioni della Commissione Energia.
Avremmo preferito forse non discutere direttamente in Consiglio, ma
esaminare questa bozza di convenzione nella Commissione stessa,
proprio per due ragioni che teniamo a sottolineare dal punto di
vista politico.
La prima è che il lavoro fatto dalla Commissione - in
particolare dal suo Presidente Faval - dimostra che anche con
grandi enti nazionali, quando si hanno delle proposte chiare da
fare e quando si ha l'energia sufficiente per sostenere le proprie
posizioni, è possibile ottenere risultati.
La seconda considerazione è che non sempre da parte
dell'opposizione ci sono posizioni preconcette ma, su una serie di
problemi di interesse particolare per i lavoratori, è possibile
trovare delle posizioni unitarie che aiutano poi a raggiungere dei
risultati validi.
Quindi il nostro gruppo è favorevole a questo provvedimento.
PRESIDENTE
: La parola al Vicepresidente Faval; ne ha
facoltà.
FAVAL - (UV):
Confermo quanto ha detto il Consigliere
Mafrica: lo spirito con il quale ha lavorato questa Commissione,
con l'apporto di tutte le forze politiche presenti in Consiglio
regionale, è senz'altro stato uno degli elementi fondamentali per
ottenere i risultati che oggi abbiamo di fronte a noi.
Per quanto riguarda la rarefazione delle riunioni della
Commissione consiliare e specificatamente rispetto a questo
problema, ogniqualvolta un Consigliere o un componente della
Commissione riteneva vi fossero degli argomenti da discutere, come
è già successo, non ho mai rifiutato di convocare la
Commissione.
Per quanto riguarda specificatamente la convenzione, io non ho
ritenuto di dover convocare la Commissione per un esame specifico,
perché ritenevo che si trattasse, come ho detto all'inizio della
mia relazione precedente, della formalizzazione del discorso
politico, che è quello che concerne in modo particolare la
Commissione. Inoltre, sempre in riferimento alla rarefazione delle
riunioni, è vero che in parte ciò è avvenuto, però si deve tener
conto che la riunione finale, per quanto riguarda l'esame della
seconda fase del lavoro effettuata dallo Studio Masoli, è avvenuta
nel mese di giugno; nel frattempo c'è stato il periodo estivo e
adesso vorrei cercare di avere del materiale da mettere a
disposizione dei componenti la Commissione per poterlo esaminare,
anche perché spesso, e giustamente, i Consiglieri si sono lamentati
del continuo stillicidio nelle riunioni di Commissione di argomenti
che qualche volta potrebbero anche essere raggruppati. Quindi,
l'intento con il quale cerco di lavorare in questa Commissione, è
questo.
Comunque, se i Consiglieri ritengono si debba fare in modo
diverso, me lo facciano sapere e provvederemo di conseguenza.
PRESIDENTE
: Metto in approvazione l'oggetto n. 27 per
alzata di mano.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK