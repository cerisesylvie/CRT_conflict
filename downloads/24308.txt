Consiglio Regionale della Valle d'Aosta - Oggetto del Consiglio n. 3261 del 24 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3261 del 24 gennaio 2008 - Resoconto
OGGETTO N. 3261/XII - Interpellanza: "Eventuali pericoli di
carenze idriche nella regione dovute ad uso non oculato delle
acque".
Interpellanza
Ricordato che con diverse iniziative: interrogazioni,
interpellanze e con una mozione il nostro gruppo consiliare ha
cercato più volte di attirare l'attenzione di questo governo e di
questo consiglio su un uso perlomeno improprio delle acque della
nostra regione;
Osservato che nonostante i nostri richiami non si è voluto
intervenire con tempestività e la situazione di approvvigionamento
idrico potabile per i consumi umani si è ulteriormente
aggravata;
Appreso dal quotidiano "La Stampa" di sabato 5 gennaio 2008
che il Comune di Ayas ha approvato un provvedimento che regola la
captazione delle sorgenti nel proprio territorio, che in tre Comuni
Challand-Saint-Victor, Châtillon, e Saint-Vincent i vigili del
fuoco hanno dovuto integrare le carenze idriche di quegli
acquedotti con l'uso di autobotti;
Appreso che in base alle analisi svolte dall'USL l'acquedotto
di Arnad fornisce agli utenti acqua poco idonea al consumo
umano;
Ritenuta la situazione allarmante e preoccupante, dato che
carenze idriche si manifestano oramai non solo in casi eccezionali
e durante il periodo estivo ma anche in quello invernale in un
sempre maggiore numero di paesi della nostra regione;
Ritenuto indispensabile stabilire delle priorità sull'uso
delle acque, sospendendo quindi le concessioni o le subconcessioni
per un uso improprio dell'acqua per la produzione ulteriore di neve
artificiale;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) quanti sono gli invasi adibiti alla produzione di neve
artificiale e la loro capienza suddivisa per singola unità;
2) dato che a nostro parere sono oramai più del 50% i paesi,
compresa la città di Aosta che hanno problemi di approvvigionamento
e di depurazione delle acque, che almeno un altro 20% di Comuni
avranno problemi a medio termine, che provvedimenti immediati si
sono decisi per impedire queste carenze idriche;
3) se le concessioni e le subconcessioni rilasciate a terzi
tramite convenzioni prevedano delle priorità nell'uso di queste
acque;
4) se si intende sospendere qualsiasi altro genere di
concessione o subconcessione per dare priorità alle necessità
umane.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Facciamo un po' di storia. Era l'anno
1999, Fiera di Sant'Orso, era stato costituito un Comitato per la
difesa delle acque pubbliche che si chiamava "Giù le mani dalle
acque". Sono passati 9 anni e quello che era scritto su quel
documento si è avverato: ci troviamo con il 50% dei Comuni della
Valle d'Aosta con carenze idriche, siamo dovuti intervenire con i
vigili del fuoco ad integrare di acqua i Comuni di Saint-Vincent,
Châtillon, Challand-Saint-Victor; abbiamo la sollevazione di una
parte degli abitanti di Extrapieraz a Brusson relativa all'ennesima
concessione di acque pubbliche per uso parzialmente privato. Sono
stati fatti degli studi, è stato fatto il Piano acque, malloppi di
carta, non so quanti soldi è costato tutto ciò, il risultato è che
c'è stata una sottovalutazione del Governo, dei dirigenti e penso
anche del Consiglio per quanto riguarda la gestione delle acque. È
stata data un'autonomia ai Comuni che non avrebbe dovuto essere
data, perché le acque sono della popolazione valdostana e non dei
Comuni; i Comuni sono intervenuti - sarebbe interessante
approfondire l'argomento - nella costituzione di società miste per
la captazione di acque e per la produzione di energia elettrica, e
ben venga fonte rinnovabile... salvo che una parte di questi utili
di tali società miste non vanno alla collettività valdostana, ma
vanno ai privati. Privati che nessuno vuole criminalizzare, nel
senso che i privati possono costruire le centraline, possono
gestirle, ma gli utili di un bene pubblico non possono essere
privatizzati ed è quello che puntualmente sta succedendo. Su questo
inseriamo una serie di iniziative per rilasciare autorizzazioni e
subconcessioni per gli invasi, per gli impianti di innevamento
artificiale, impianti sovente sovradimensionati, in numero
superiore alle reali necessità, per innevare più piste di quante
siano necessarie, quindi succede che in Valle d'Aosta, Regione
d'Italia nell'arco alpino, vi sono Paesi con carenze idriche.
Noi vorremmo fare il punto, vorremmo anche capire quali sono le
politiche del Governo, presenteremo anche una mozione e,
indipendentemente dal fatto che l'Assessore si scandalizzi della
nostra interpellanza, sta di fatto che abbiamo permesso con la
nostra complicità, la nostra inadeguatezza una speculazione privata
sulle acque pubbliche non da poco. Credo che su questo argomento
bisogna che il Consiglio intervenga a porre freno a tale saccheggio
delle acque pubbliche, è necessario che il Consiglio intervenga in
fretta e aggiungo che i depuratori possono avere acqua sufficiente
per depurare e funzionare decentemente. Ci troviamo con sorgenti,
fontanili, consorzi con scarsità d'acqua grazie a queste
captazioni, perché è vero che è garantito il flusso minimo vitale
quando si rilasciano le autorizzazioni, ma è anche vero che con il
flusso minimo vitale riferito a quella captazione non si tiene
conto poi delle infiltrazioni, delle sorgenti che si prosciugano e
tutta una serie di conseguenze a cascata che ricadono sui
cittadini, sulle attività agricole e fra poco anche sulle attività
produttive. Non si tiene conto, perché c'è una speculazione
immobiliare nella nostra Regione - speculazione immobiliare
significa fornire acqua potabile - della risorsa rispetto ai
bisogni umani, agricoli... poi, di fatto, ci ritroviamo a rifornire
interi Paesi della nostra Regione con l'intervento dei vigili del
fuoco. Presidente, manca il numero legale...
Presidente
- Collega Bortot, la sua è una richiesta di
verifica?
(interruzione del Consigliere Bortot, fuori
microfono)
Presidente
- Collega Bortot, mi dica solo se devo
procedere alla verifica... collega Segretario, prego.
Procedutosi all'appello nominale dei consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento interno, constatato che sono
presenti 21 dei 35 consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
Président
- Avec 21 conseillers présents, je constate la
présence du numéro légal dans la salle.
La parole à l'Assesseur au territoire, à l'environnement et aux
ouvrages publics, Cerise.
Cerise (UV)
- Vorrei fare solo una premessa a questa
interpellanza, anzi direi all'illustrazione dell'iniziativa fatta
dal collega Bortot per tranquillizzare lui e anche l'Assemblea che
non c'è alcuna situazione allarmante o preoccupante connessa in
qualche modo con presunte carenze idriche nel settore dell'acqua
destinata al consumo umano. Esistono per contro delle puntuali e
limitate situazioni di carenza idrica in determinati momenti
dell'anno, connesse con criticità strutturali nel sistema di
approvvigionamento e di distribuzione dell'acqua. Voglio poi
ricordare che si tratta di episodi che non datano da oggi, sono
situazioni che conosciamo da almeno 30 anni; così come 30 anni fa
si immettevano i torrenti nell'acquedotto comunale quando d'inverno
non c'era l'acqua, in qualche circostanza abbiamo dovuto farlo
ancora adesso, ma queste non sono novità, tant'è che la cosa è
addirittura normata. Abbiamo già avuto modo in altre occasioni di
ricordare come la rete di distribuzione acquedottistica è
particolarmente frammentata e con numerosi punti di
approvvigionamento. Si tratta di una situazione che rende la rete
di captazione e distribuzione particolarmente vulnerabile alle
fluttuazioni di portata delle sorgenti e alla possibilità di
inquinamento delle acque, per fortuna in maniera mai grave e per
cause di ordine batteriologico, facilmente controllabile e come
tale contrastabile. I manufatti di compenso sono poi
sottodimensionati, ma questo deriva dal fatto che sovente sono
vecchi rispetto alla crescita urbanistica delle diverse realtà
territoriali. Spesso quindi, pur in presenza di risorse
sufficienti, si hanno problemi di rifornimento da attribuire più
alle insufficienze delle reti di distribuzioni in generale e alla
mancanza di volumi di compenso in particolare.
Per quanto riguarda il primo quesito, gli invasi
specificatamente autorizzati per lo stoccaggio da destinare ad
innevamento artificiale sono 5: Pila (ex lago Leissé) per 43.500
metri cubi, La Thuile (la Grande Tête) per circa 120.000 metri
cubi, Valtournenche (Tramouail de Vieille) per 55.000 metri cubi,
Saint-Vincent (Col du Joux) per 33.000 metri cubi, Torgnon (bacino
di Gordzà) per circa metri cubi 1.500 metri cubi.
Non capisco da dove possano essere arrivate le fonti di
informazione relative alle percentuali che sono citate nel secondo
quesito:
"dato che a nostro parere sono oramai più del 50% i
paesi..."
, eccetera, questa "roba" non so dove lei l'abbia
trovata, perché è un dato del quale non abbiamo nessun riscontro.
Le risorse idriche sono infatti teoricamente sufficienti a
soddisfare le esigenze potabili, così come quelle irrigue, ma
potrebbero diventare scarse se il loro uso non è condotto con buon
senso per evitare gli sprechi inutili e utilizzare solo quello che
effettivamente serve. Da un punto di vista infrastrutturale,
bisogna fare in modo che gli acquedotti siano interconnessi il più
possibile per utilizzare al meglio le risorse che devono essere
captate laddove sono più abbondanti e facilmente difendibili da
fenomeni di inquinamento. Bisogna poi che siano limitate le perdite
dagli acquedotti per fare in modo che l'acqua possa arrivare
laddove serve: le perdite dagli acquedotti sono stimate oggi in una
percentuale di circa il 20% come si è potuto constatare in alcuni
casi. Questi costituiscono gli obiettivi degli interventi
finanziati o previsti dai diversi programmi di intervento nel
settore acquedottistico e irriguo per la razionalizzazione delle
reti. Tali obiettivi sono alla base anche dei cosiddetti "piani di
ambito" che i Comuni stanno predisponendo per la riorganizzazione
dei servizi idrici. I tempi di conseguimento sono medio, lunghi e
fortemente dipendenti dalle risorse economiche che vi vengono
destinate. Proprio per accelerare i tempi e rendere rapidamente
disponibili le risorse per affrontare quelle criticità, diciamo
così storiche necessità, è stato approvato uno specifico
provvedimento legislativo che è all'esame del Consiglio regionale
con il titolo: "Disposizioni per l'avvio del servizio idrico
integrato e il finanziamento di un programma pluriennale di
interventi nel settore dei servizi idrici". Devo poi ricordare che
con la deliberazione della Giunta regionale n. 4172 del 29 dicembre
2006 sono state approvate le direttive regionali per
l'approvvigionamento di emergenza di acqua da destinare al consumo
umano, individuando le procedure e le modalità con le quali i
Comuni devono affrontare le eventuali criticità di
approvvigionamento idrico, che sono quei by-pass che si fanno delle
volte sulle acque, tipo quelle che corrono nei torrenti.
Per quanto concerne il terzo quesito, la priorità dell'uso
potabile rispetto agli altri usi è poi il primo elemento di
valutazione di una domanda di derivazione che evidentemente può
essere valutata solo se non comprometta un uso potabile esistente:
questo è verificabile con una certa facilità nel caso di prelievi
da sorgente o da pozzo, mentre, per quanto riguarda i prelievi da
corso d'acqua superficiale, è praticamente impossibile poter a
priori determinare il prosciugamento di eventuali risorgive. Per
questo motivo nelle concessioni di derivazioni è esplicitamente
previsto che il concessionario garantisca tutti gli usi esistenti
che possano essere compromessi dalla derivazione assentita, anche
se dovessero rilevarsi successivamente alla concessione.
Rispetto al quarto quesito, bisogna ricordare che la principale
fonte di approvvigionamento delle acque potabili è costituita dalle
sorgenti e non da acque superficiali, che invece sono captate nella
maggior parte dei casi per gli altri usi: innevamento e
idroelettrico in particolare. Non può quindi esistere un conflitto
tra questi usi perché si rivolgono a fonti di approvvigionamento
diverse e non c'è quindi nulla da sospendere in via generale. Ove
si ravvisasse un chiaro conflitto tra derivazioni esistenti e uso
potabile, saranno assunti i provvedimenti in conformità della norma
che ho citato prima, necessari a tutelare evidentemente
l'approvvigionamento potabile e nell'ambito delle gerarchie una
sorta di prelazione.
Presidente
- La parola al Consigliere Bortot.
Bortot (Arc-VA)
- Volevo chiedere all'Assessore se poi mi
può dare i dati.
Da un lato il suo è stato un intervento sottotono su questo
problema, né io voglio enfatizzarlo o creare degli allarmismi; sta
di fatto che, quando parliamo del 50% dei paesi che avranno a
breve-medio termine delle carenze idriche, non mi riferisco solo
alla fornitura di per sé e alla quantità, ma anche alla qualità. So
ad Arnad che periodicamente si fanno le analisi, le acque sono
potabili, ma dall'essere delle buone acque ce ne vuole! Lei ha
sottolineato una serie di problemi sui quali siamo d'accordo, ossia
i buchi della rete idrica, la dispersione delle reti idriche; ha
detto che non vi è alcuna incompatibilità fra un tipo di invasi per
la neve artificiale e la carenza idrica, ho notato che si è scelto
di intervenire prima sugli invasi per la neve artificiale, che sono
importanti per la nostra economia, ma credo che venga prima l'uso
potabile, l'uso umano delle acque. Con lo stesso criterio, con la
stessa efficienza, lo stesso investimento non si è voluto
intervenire sulle reti idriche, non si è voluto accorpare delle
reti idriche, gli stessi invasi per la neve artificiale non si sono
voluti fare per l'approvvigionamento idrico e per l'uso umano. È
questo quello che notiamo: c'è una discrepanza fra i problemi che
abbiamo di fronte, ovvero le carenze idriche per uso umano nei
Paesi, ora lei ha detto che non bisogna fare allarmismo che è tutto
sotto controllo, ma c'è anche la realtà. Se vado al Col du Joux, lì
vi è una speculazione immobiliare, non c'è l'abitante che ha
chiesto di costruirsi la prima casa per abitarci, vi è una
speculazione immobiliare, vi è una carenza idrica e alla fine,
quando si rilasciano le autorizzazioni per costruire, evidentemente
il Comune, la Comunità e la Regione che programma dovrebbero capire
dov'è possibile costruire e quali sono le conseguenze non solo
sulla gestione e l'erosione del territorio per uso agricolo, ma
anche le conseguenze di dove si va ad approvvigionarsi dal punto di
vista idrico.
Occorre una visione di insieme, dato che l'acqua è una fonte
rinnovabile, ma è una fonte finita, ossia può piovere o nevicare un
po' di più o un po' di meno durante l'anno, ma l'acqua è sempre
quella. Soprattutto con il cambio climatico noi abbiamo
precipitazioni sempre più intense in periodi brevi di tempo: mi
riferisco a temporali, con la difficoltà del terreno di captare,
filtrare, accumulare, trattenere queste acque ed è su tali fenomeni
che bisogna essere preveggenti ed intervenire, Assessore! Ma non
Assessore Cerise, Assessori in quanto Governo, perché se non c'è
una visione di insieme sulla gestione delle acque e si lascia ai
Comuni piena autonomia di intervento, avremo Comuni super dotati di
acqua, altri con carenze idriche, ma, essendo in Valle d'Aosta,
vorrei capire dove va a finire non tanto la solidarietà - che è una
parola in questo caso abbastanza brutta -, quanto una gestione
unitaria regionale degli approvvigionamenti. Se alla singola
richiesta di concessione non si ha una visione di insieme sul
sistema idrico della nostra regione, dove c'è un po' di acqua si
dice: "ma perché dobbiamo sprecarla? Facciamo un invaso, facciamo
questo e quest'altro". Tutto questo senza capire che quel tipo di
captazione, o di invaso o di utilizzo improprio porta delle
conseguenze o sull'altro versante, o sul villaggio vicino, o su un
comparto produttivo.
Noi insistiamo, non vogliamo fare allarmismo, ma insistiamo
affinché vi sia una maggiore visione di insieme con il CELVA, per
definire criteri di tutela delle acque nella loro complessità, nel
fornire a tutti gli abitanti in via prioritaria l'acqua necessaria
senza interventi, perché le stagioni ci sono sempre state, lo
sappiamo bene che c'è carenza idrica d'inverno e d'estate, ma è
proprio perché c'è tale cambiamento climatico di fronte a queste
precipitazioni diverse da quelle che abbiamo avuto per secoli che
occorre intervenire e non solo mandare le autobotti e non solo
sottovalutare il problema! Occorre una visione di insieme, un
intervento complessivo e nel frattempo si faccia una moratoria. Non
siamo contro l'uso dell'acqua per la produzione di energia, lo
abbiamo detto in tutte le maniere, non siamo contro l'uso
dell'acqua per fare neve artificiale, lo abbiamo detto: siamo
contro quando viene fatto un uso improprio, quando si spreca,
quando ogni campanile vuole le sue piste e i suoi impianti, quando
non c'è una visione di insieme nel gestire il numero degli sciatori
presenti nella nostra regione e qui ha ragione il collega Sandri:
dobbiamo avere una società di gestione unica degli impianti di
risalita per programmare questo tipo di interventi su quali piste,
a quali condizioni, in quali periodi e per quale numero di utenti e
soprattutto dobbiamo essere preveggenti dal punto di vista di
quello che ci riserva il futuro, non il futuro lontano: parliamo di
domani, dopodomani, i prossimi anni. Vi è un "trend" di crescita
purtroppo di queste carenze idriche, ossia vi fosse l'intervento
saltuario, andrebbe bene, invece ci sono Comuni che fanno
interventi sempre più frequenti e sempre più periodici, pertanto mi
sembra che si sottovaluti il problema e non si intervenga con la
dovuta efficacia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK