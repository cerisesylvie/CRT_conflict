Consiglio Regionale della Valle d'Aosta - Oggetto del Consiglio n. 44 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 44 del 24 luglio 2013 - Resoconto
OGGETTO N. 44/XIV - Interpellanza: "Individuazione di criteri
di rotazione delle imprese per la partecipazione alle procedure per
l'aggiudicazione dei lavori previsti nel piano regionale operativo
dei lavori pubblici".
Presidente
- Ha chiesto la parola il Consigliere Chatrian
per l'illustrazione, ne ha facoltà.
Chatrian (ALPE)
- Grazie Presidente.
Nella scorsa legislatura il gruppo ALPE più volte è intervenuto
su questo dossier, su questo tema, il piano regionale operativo dei
lavori pubblici, per diverse ragioni e con uno spirito molto
propositivo e, a nostro avviso, molto costruttivo, pur avendo delle
opinioni diverse rispetto al passato Governo regionale. Vorremmo
innanzitutto con quest'iniziativa fare lo stato dell'arte per
quanto riguarda il piano lavori operativo 2013, quindi
contestualizzare molto bene quella che è quest'iniziativa. Lo stato
di fatto, cosa si è fatto, dato che la Giunta regionale, il Governo
regionale il 3 maggio ha approvato il piano e quindi il primo
quesito va in quella direzione: cosa si è fatto in questi tre mesi
e, al di là dello stato dell'arte, l'obiettivo invece non solo
procedurale, ma che, a nostro avviso, invece è prioritario è
soprattutto sulle intenzioni di questo Governo, nuovo Governo
regionale, per quanto riguarda l'evidenza pubblica, le gare
ristrette, le gare aperte e gli affidamenti diretti: questo è
l'obiettivo della nostra iniziativa. In questa nostra iniziativa ci
saranno quesiti simili ad altre domande che avevamo posto negli
scorsi anni all'Assessore Viérin, però vorremmo conoscere nel
dettaglio se è realmente intenzione di questo Governo regionale
porre in atto dei criteri di rotazione per la partecipazione alle
procedure negoziate. Mi spiego meglio: questo non è un quesito
tecnico, a nostro avviso, è un quesito molto politico, speriamo di
non avere delle risposte invece superficiali, evasive e
sinceramente non ci basteranno i buoni propositi, lo stiamo già
facendo o, come diverse volte l'Assessore Viérin ci ha risposto in
quest'aula, ribadisco che non risulta necessaria l'elaborazione di
linee guida aggiuntive rispetto a quanto già previsto dalle
specifiche norme in materia, forse ne abbiamo perfino troppe. Già
sono gravate dall'iper regolamentazione, dalle continue modifiche
alle quali sono sottoposte, in un anno e mezzo la legge sui
contratti pubblici è stata modificata 16 volte. Noi non vogliamo
fare i tecnici, non vogliamo fare i burocrati, non vogliamo fare i
dirigenti, vorremmo invece una regola certa, che è quella della
trasparenza, della pubblicità, dell'economicità, dell'efficacia,
della tempestività, della correttezza e, scusatemi, anche della
proporzionalità e della non discriminazione. Tutti concetti ripresi
all'articolo 2, comma 1, del decreto legislativo n. 163 del 2006 e
sfatare un po' quella che è...come si può dire? se si fanno delle
gare un po' più aperte, le imprese valdostane non possono
concorrere e sfatare anche quelle che sono le dicerie che, mettendo
in campo delle gare aperte, i nostri imprenditori non potrebbero
più partecipare, non potrebbero più giocare le proprie
chance
, quindi l'obiettivo di questa nostra iniziativa va in
quella direzione...
Più che normale...i punti n. 2 e n. 3 fanno lo stato dell'arte
ed il punto n. 4...a nostro avviso, non ci basteranno assolutamente
i propositi o gli annunci dell'Assessore Viérin, che in piena
campagna elettorale ha parlato più volte di casa di vetro...che in
campagna elettorale più volte anche in un incontro con colleghi,
ingegneri, architetti e liberi professionisti, mi sembrava di
parlare con un collega dell'opposizione, che probabilmente aveva
firmato tutti i nostri ordini del giorno, le nostre mozioni o che
cosa per quanto riguardava le società partecipate o controllate.
Eravamo in una seduta pubblica e mi sembrava veramente di avere un
nuovo collega che condividesse la trasparenza totale nelle società
partecipate e controllate, totale per quanto riguarda gli
affidamenti e totale anche per quanto riguarda le assunzioni nel
reparto delle società partecipate e controllate, cioè è come per
dire: "viva se uno cambia opinione" e noi ne siamo ben contenti ed
aspettiamo le risposte da parte del Governo regionale sui quesiti
che noi oggi andiamo a presentare.
Ribadisco ancora che non sono questioni di poco conto, sono
questioni di trasparenza, stiamo parlando di denaro pubblico,
stiamo parlando di opportunità, stiamo parlando di competenze e, a
nostro avviso, è il minimo comune denominatore in un momento dove
le risorse sono inferiori anche all'interno dell'Assessorato dei
lavori pubblici. Siano chiare le regole e, perché no?, noi andiamo
oltre come gruppo ALPE...di codificare quello che è un criterio di
rotazione e non delegarlo esclusivamente o relegarlo come..."si è
sempre fatto così" e quindi nulla si deve modificare. Grazie.
Presidente
- Ha chiesto la parola per la risposta da
parte del Governo l'Assessore Viérin, ne ha la facoltà.
Viérin M. (SA) -
Quando ascolto il collega Chatrian, mi
diverto sempre; non si sa mai se vuole giocare a scala quaranta, a
belote, o ad un altro gioco, nel senso che qui le regole sono
chiare, trasparenti e sono già fatte. Io l'ho ripetuto fino alla
nausea e, se qualcuno ritiene che si possano fare, per legge, altre
regole che vadano nel senso, diciamo, auspicato o, meglio, che
vadano meglio nel senso auspicato da Chatrian, le presenti e
vediamo se ottengono la legittimità, perché qui sentiamo sempre
parlare di legittimità di correttezza, di trasparenza e di rispetto
delle regole, ma bisognerebbe andare contro le regole ascoltando
quello che Chatrian vorrebbe sentirsi dire dalla maggioranza!
Ecco, poi voglio ricordare che, quando si parla dei lavori
pubblici, tanto per capire in che situazione siamo, parliamo dello
0,92 percento del bilancio regionale, lo 0,92 percento, non l'1
percento, ma lo 0,92, 13 milioni di euro, di questo parliamo.
Dopodiché se vogliamo fare un ragionamento per cercare di
accattivarci simpatie o proseliti di sostenitori, io non sono
d'accordo. L'ho detto anche all'inizio di questa legislatura che
qui bisogna dire le cose che si vogliono fare, ma dirlo in maniera
chiara, perché, ho sentito anche in questo Consiglio, quando
Chatrian ha detto che bisogna dare una forma normativa che i
dirigenti fino a 1.000 euro devono evitare di dare presenza a
Venezia, a Genova, a tutti e poi ho sentito dire altre cose in
quest'aula, che qui bisogna dare maggiori opportunità a quello che
è il mondo valdostano perché sennò non c'è il discorso di mantenere
vivo il territorio sia dal punto di vista lavorativo e quant'altro,
qui però bisogna mettersi d'accordo! A parte il mettersi d'accordo,
io ritengo - e lo dirò apertamente in senso tecnico - che qui siamo
cinturati da una normativa europea e statale, e il collega Chatrian
lo sa benissimo, ed è per quello che a volte mi arrabbio. Noi
abbiamo la legge sui lavori pubblici regionale, competenza
statutaria, che oggi ha salvato solo il cottimo, del resto non c'è
più niente, siamo assoggettati alla normativa nazionale ed europea.
Non dico poi di più su tutto quello che è nato sulle discussioni
relative alla procedura negoziata portata a 500 mila euro e poi da
500 a 1 milione per dare maggiori opportunità al territorio
valdostano...dando uno strumento ai dirigenti che possa servire
loro per fare delle scelte ponderate, perché, ribadisco, che le
scelte sono della dirigenza, la legge è chiara, ma io non voglio
essere spinto o spingere colleghi verso delle prese di posizione
che non spettano alla politica su questo tema.
Rispondendo poi praticamente in senso più chiaro, da un punto di
vista tecnico, a quelle che sono le procedure, a quello che la
normativa prevede, rispondo con riferimento al primo quesito.
Ricordo che il piano regionale operativo dei lavori pubblici per
l'anno 2013 contiene 50 schede di intervento, per un ammontare
complessivo di investimenti pari a 14.919.000 euro, con soggetti
attuatori diversi e riferiti agli Assessorati opere pubbliche,
agricoltura, istruzione e cultura, quindi - ripeto - a vari
Assessorati, i 50 interventi sono articolati in 33 interventi
definibili come "specifici", perché individuata puntualmente
l'opera da realizzare, per 11.198.000 euro, 17 interventi definiti
come "generici", l'ho detto anche in Commissione, in quanto
l'intervento si qualifica come un contenitore di attività
manutentive indistinte da definire e realizzare in corso d'anno, in
funzione delle singole necessità, tipo interventi sulle scuole,
quelli delle urgenze da risolvere su alcune situazioni dei
fabbricati e quant'altro, o sulle strade. Alla data del 18 luglio
2013, risultano affidati 16 interventi di tipo "specifico" mediante
cottimo fiduciario e per i quali 15 contratti risultano già
stipulati. Dai 17 interventi detti "generici" si sono originati al
momento 27 affidamenti-tipo in economia.
Con riferimento al secondo e al terzo quesito, posso esporre i
dati relativi a quanto in corso di affidamento, perché le modalità
di affidamento competono al dirigente competente, come stabilito
dalla normativa vigente. Non è possibile quindi sapere oggi quali
procedure il dirigente riterrà di seguire tra quelle previste dalla
vigente normativa ed applicabili al caso specifico. Alla data del
18 luglio 2013 comunque risulta un lavoro in corso di
aggiudicazione con procedura aperta e nessun lavoro è stato
aggiudicato, o è in corso di aggiudicazione con procedure
ristrette. Facendo tesoro poi dei precedenti dibattiti, dove il
collega Chatrian so che con la definizione "procedura ristretta" si
confondeva un po' con la negoziata, si vuole quindi anche intendere
una procedura negoziata, che utilizza come modalità di selezione
del contraente la gara ufficiosa con lettera d'invito, cioè
ristretta ai soggetti invitati. A questo proposito, ricordo che in
tale casistica o in tali casistiche sono ricompresi anche gli
affidamenti in economia mediante cottimo fiduciario, che, ai sensi
dell'articolo 15 bis della legge regionale 12/1996, quella che
richiamavo poc'anzi, in materia di lavori pubblici sono eseguibili
fino all'importo massimo di 300 mila euro. Questo è il limite
massimo che diamo alla dirigenza...con la legge...
Per il quarto quesito ricordo, come già fatto in altre occasioni
analoghe, che i criteri attualmente in uso, con i quali garantire
la rotazione delle partecipazioni delle imprese, sono gestiti per
legge dai dirigenti delle singole stazioni appaltanti, nell'ambito
delle diverse modalità assunte da ogni Assessorato, anche da ogni
Comune o Ente locale. Essi variano dall'utilizzo di un elenco di
imprese, aggiornato annualmente sulla base delle richieste
pervenute, dal quale attingere per la formulazione degli inviti,
per presentare l'offerta, per l'organizzazione di gare ufficiose, a
tornata, sulla base di requisiti predefiniti: qualificazioni, SOA,
territorialità e quant'altro, tutte cose disponibili alla dirigenza
per scegliere. Esistono indicazioni abbastanza precise e puntuali
su come darvi attuazione se non si vuole incorrere in
responsabilità non solo amministrative, come, ad esempio, tutte le
indicazioni ed i pareri contenuti sul sito dell'Autorità di
vigilanza sui contratti pubblici e alla giurisprudenza in
genere.
Dai dati che abbiamo come Assessorato dei lavori pubblici - il
collega Chatrian sa perfettamente che parlo di quello che è il
contesto dei lavori pubblici perché vari Assessorati hanno alcune
disponibilità, come gli Enti locali... - risulta che una buona
rotazione comunque sia già applicata dai dirigenti e personalmente
ritengo, come lei, Chatrian, che sia una buona logica. In ogni
caso, nell'ambito del mio Assessorato, ho sempre ricordato ai
dirigenti che le procedure negoziate devono essere applicate nella
più rispettosa e puntuale attuazione delle regole, ancor più delle
altre procedure di affidamento dei lavori.
Concludendo, questa discussione la potremmo poi approfondire,
perché potrebbe essere interessante, nei prossimi mesi, quando la
costituzione della stazione unica degli appalti dovrebbe poi
garantire un importante strumento attraverso il quale omogeneizzare
e qualificare le procedure di affidamento dei lavori pubblici su
tutto il territorio regionale.
Presidente -
Grazie. Ha chiesto la parola per la replica
Chatrian, ne ha la facoltà.
Chatrian (ALPE) -
Grazie Presidente.
Sono a dir poco basito dalle risposte del collega Viérin. Io,
Presidente Rollandin, non sono un giocatore né di scala quaranta,
né di belote, non sono un amante delle carte, me ne dispiaccio, ma
sono imbarazzato... Volevo provare a fare qualche riflessione a
voce alta con lei, per tornare magari sul nostro obiettivo: "un
obiettivo piccolino, perché stiamo parlando dello 0,92 percento del
bilancio regionale...stiamo parlando solo di 50 piccole
schedine...stiamo parlando di 50 schedine che non hanno neanche
tutte la competenza all'interno dello stesso Assessorato...".
Presidente Rollandin, io sono veramente senza parole, questo non è
un gioco, stiamo parlando di 14,1 milioni di euro di denaro
pubblico! E le risposte che mi sono sentito dare mi fanno veramente
paura! Abbiamo allora meno risorse, un comparto che è in
difficoltà, nessuno ha parlato, né Chatrian, né ALPE, di
legiferare... Il quesito che noi abbiamo posto mi sembra molto
diretto e schietto:
"se è intenzione del Governo regionale porre
in atto dei criteri di rotazione..."
, ALPE non chiede di
mettere in campo una legge, sappiamo che non è possibile. Più volte
con lei ci siamo confrontati su questo tema, sul tema della
rotazione, chiamiamola - mi passi il termine - "certificata", più
volte in quest'aula abbiamo parlato anche delle urgenze, sul fatto
di codificare in maniera diversa le urgenze, che nulla hanno a che
fare con la dirigenza, e queste sono le risposte di un Assessore
della Regione Autonoma Valle d'Aosta!
Nei quesiti 2 e 3, Presidente Rollandin, la nostra richiesta era
molto semplice: se non erano...era sufficiente sapere quante sono
le gare aperte, una...sì, io ho inserito il termine "procedura
ristretta", poiché intendo per "procedura ristretta" una procedura
negoziata e lo definisce la dottrina, e non solo, che la procedura
negoziata o chiamasi in gergo "procedura ristretta" inviti tante o
poche ditte, ecco, non soffermiamoci, per favore, l'obiettivo era
un altro, la "briglia" quando è stata aperta per quante
gare...una...quante sono le altre.
Il dibattito di natura politica avviene qui e il quesito n. 4
era il più importante a nostro avviso, poi ho sentito parlare di
Venezia, Milano...il nostro obiettivo era completamente un altro,
però mi è spiaciuto veramente sentire un atteggiamento su un tema
così delicato, dove decine di aziende non hanno più un lavoro e non
possono partecipare neanche ad una gara...l'Assessore competente
viene a fare lo show in Consiglio regionale! Mettendo in campo
eventualmente...scusatemi, non vorrei essere volgare, e non lo
sarò, e noi stiamo discutendo di centinaia di persone che in questo
momento non hanno lavoro, occupazione, o imprese che devono mandare
a casa gli operai perché non hanno committenze e non hanno
lavoro.
Torneremo sicuramente su questo dossier, Presidente Rollandin,
mi rivolgo a lei, in quanto Presidente di questo nuovo Governo,
perché non mi era mai successo nello scorso quinquennio di
affrontare un tema così delicato in una maniera spocchiosa,
maleducata! Speriamo che tanta gente abbia sentito le risposte
dell'Assessore competente, dato che stiamo parlando di
"frize de
pan"
(traduzione letterale dal patois: "bricioline di
pane")...a nostro avviso, 14 milioni non sono bricioline! Ecco,
vorremmo sinceramente che il denaro pubblico venisse utilizzato in
un'altra maniera e tocca a noi, se non legiferare, mettere in campo
comunque e codificare sempre in maniera più chiara, più diretta e
più schietta quella che è l'esigenza del nostro territorio, che è
quella della pari opportunità che in questo momento non è così.
L'obiettivo in quest'aula è quello di affrontare i temi e dare
delle risposte e non sicuramente prendere in giro e soprattutto
sentirsi quasi paladino di qualcosa che non è...e che, ahimè, il
dramma esterno ci chiede invece di affrontare in maniera diretta,
violenta e magari anche con qualche idea, non dico innovativa, ma
che forse altri stanno facendo meglio di noi fuori dal nostro
piccolo recinto valdostano.
Presidente -
L'Assessore Viérin Marco ha chiesto la
parola. Per fatto personale? Per fatto personale, ne ha la
facoltà.
Viérin M. (SA) -
Certamente per fatto personale, perché,
quando sento dal collega Chatrian che vuole apparire solo sulle
pagine dei giornali, anziché risolvere i problemi, o dare un
contributo, oppure far pensare che si possano risolvere i problemi
delle aziende e delle imprese sul territorio valdostano solo con
questi show... Credo che se il collega Chatrian facesse una piccola
verifica su quello che le risorse, che si potevano offrire a quello
che è il mercato valdostano o anche a quello oltre la Valle
d'Aosta...per i lavori solo di quattro, cinque, sei anni fa,
capirebbe in che situazione siamo. In questa situazione quindi c'è
una legge e ci sono delle leggi e non possiamo giocare come
vogliamo noi, caro collega Chatrian, è per quello che io le ho
detto che se lei ha delle idee, di presentare una legge, se è
legittima, ben venga, se va verso queste impostazioni.
L'altra questione molto importante...io queste risposte le
faccio preparare giustamente dalla dirigenza, perché lei tutte le
volte fa e pone delle questioni che toccano la dirigenza, dalle
somme urgenze alle procedure di affidamento, perché lei mi ha
additato di fare un discorso sulle urgenze, che non spetta alla
dirigenza, forse deve ricordarsi che qualsiasi cosa spetta alla
dirigenza in merito all'affidamento dei lavori pubblici, non è che
lei se è Assessore o io o quant'altro, o qualcun altro deve fare un
ragionamento per dire: "facciamoli in questa maniera"...non esiste!
Non esiste se vogliamo essere seri e trasparenti, quindi alcune
allusioni se le tenga tranquillamente!
Presidente -
Ha fatto riferimento al fatto che le accuse
erano rivolte al dirigente e non all'Assessore, mi sembra di
interpretare così la risposta dell'Assessore.
Punto 29 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK