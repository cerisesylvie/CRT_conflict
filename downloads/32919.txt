Consiglio Regionale della Valle d'Aosta - Oggetto del Consiglio n. 1452 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1452 del 3 novembre 2010 - Resoconto
OGGETTO N. 1452/XIII - Interpellanza: "Interventi per
migliorare l'accessibilità al palazzo Cral Cogne di Aosta".
Interpellanza
Ricordato che il Cral Cogne, storico palazzo della Aosta
siderurgica, è da sempre punto di riferimento dei cittadini per
riunioni, assemblee, incontri, spettacoli e i suoi locali sedi di
attività di associazioni;
Considerato che gli iscritti alle diverse associazioni
ubicate al 4º piano del palazzo sono prevalentemente persone
anziane, così come molti frequentatori delle attività organizzate
nel salone sono pensionati;
Preso atto che da tempo l'ascensore non funziona e che, anzi,
la sua vetustà ne impedisce ormai la riparazione;
Rilevato che non è pensabile e possibile lasciare questo
palazzo di Aosta, per le attività lì organizzate, senza un
ascensore funzionante;
i sottoscritti Consiglieri regionali
Interpellano
l'Assessore regionale competente per conoscere quali sono gli
intendimenti ed i tempi per rendere, al più presto, il Cral Cogne
accessibile a tutti i cittadini.
F.to: Rigo - Donzel
Président
- La parole au Conseiller Rigo.
Rigo (PD)
- Grazie Presidente.
Da una struttura che sta per nascere passiamo ad una struttura
che ha già un po' di anni di vita, che è stata ed è ancora un
simbolo per la città e non solo. È indubbio che il palazzo
assistenziale CRAL Cogne di Aosta struttura, documento e memoria
della presenza della fabbrica in Valle d'Aosta e all'interno del
territorio della città è un immobile che va tutelato in quanto
patrimonio della stessa storia recente. Quali i valori principali
di questa costruzione? Testimonianza della storia della fabbrica
siderurgica e della città all'interno di un processo espansivo di
notevole rilievo all'epoca, forte presenza urbana che fa
letteralmente da cardine fra l'antica città muraria e il villaggio
operaio con le due facciate "monumentali", documento della cultura
architettonica degli anni '30; importante riferimento sociale,
culturale e simbolico per Aosta, come luogo storico di incontro
delle persone e dell'associazionismo. Quest'ultimo riferimento è
stato oggetto di confronto nelle aule di questo Consiglio, più
volte è stato ribadito dalla maggioranza, dalla minoranza, dai
banchi del Governo il ruolo sociale svolto e che continua a
svolgere il CRAL Cogne. Al di là delle difficoltà, non solo
economiche, di oggi e di ieri, il palazzo continua ad essere punto
di riferimento per i cittadini, non solo di Aosta. L'Assessore
competente sa bene quali sono le associazioni presenti in questo
stabile e che sono anch'esse parte della storia della nostra
Regione, i cui iscritti sono per la maggior parte persone anziane.
Anziani sono anche molti dei frequentatori delle attività che in
quelle sale vengono organizzate. Da tempo l'ascensore in uso non è
più funzionante. Un ascensore vecchio anche lui, superato
tecnologicamente e, mi dicono, ormai non più riparabile. Con questa
interpellanza vorremmo conoscere quali sono gli intendimenti e
anche i tempi conseguenti per rendere - al più presto dico io - il
CRAL Cogne accessibile alle tante persone anziane che ritrovano lì
in quel salone interessi, stimoli e anche, a volte, ragioni di
vita.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
Ringrazio il collega Rigo per aver ricordato la rilevanza
storica del palazzo, l'avevo inserita anch'io, quindi non la
ripeto. Ricordo solo che fin dagli anni '90 si è pensato di
ristrutturare l'intero palazzo, quando forse le risorse erano
maggiori rispetto ad oggi. Attualmente è in corso la definizione
del progetto preliminare, redatto sulla base di un incarico
conferito nel 2001, sul quale recentemente il professor Ugo
Rossetti ha espresso un parere in ordine alla risoluzione delle
problematiche sismiche. Dal progetto preliminare sono stati
estratti alcuni stralci per dar corso agli interventi manutentivi
più importanti sotto il profilo della sicurezza, quali il
consolidamento delle lastre di rivestimento della facciata e/o la
sostituzione dei serramenti. Ciò premesso, si comunica che i
tecnici dell'ASL durante la visita periodica biennale, effettuata
il 21 giugno 2010, ai sensi del DPR n. 162, hanno riscontrato gravi
problematiche all'impianto di ascensore, ritenendolo non più idoneo
a garantire la sicurezza degli utilizzatori e reputando necessaria
la cessazione del servizio fino all'eliminazione delle anomalie
segnalate. Dal mese di luglio, nelle more della definizione
dell'avvio di un intervento di ristrutturazione, i tecnici
dell'Assessorato hanno intrapreso un iter per accertarsi quali
erano le eventuali soluzioni e dare una prima risposta alle
esigenze dell'utenza del palazzo. In tal senso l'ufficio preposto
del Servizio manutenzione stabili ha provveduto immediatamente alla
messa in sicurezza, oltre a prendere contatti con la ditta che cura
la manutenzione dell'impianto, per valutare le soluzioni tecniche
da adottare per la risoluzione dei problemi, riscontrando però
purtroppo che gli interventi proposti, oltre che essere costosi
(circa 95.000 euro), non sono risultati compatibili con le esigenze
di conservazione (proprio per la storicità del palazzo) presentate
dalla Sovrintendenza. Si sta quindi provvedendo a sondare il
mercato, contattando ditte specializzate in restauri di elevatori
storici; si rammenta però che l'impianto non potrà essere in nessun
caso adeguato a quanto previsto dalla normativa vigente in materia
di barriere architettoniche (articoli 8 e 12 del decreto
ministeriale n. 236/1989), in quanto le dimensioni minime della
cabina e degli accessi non possono essere rispettate per la
mancanza di spazi necessari, per l'impossibilità quindi della
modifica dell'impianto dettata dalla tutela della Sovrintendenza.
Nel frattempo, al fine di risolvere parzialmente il problema
dell'accessibilità, è stata fatta una valutazione tecnica per la
quale la Sovrintendenza si è espressa informalmente con parere
positivo, consistente in un intervento perfettamente reversibile,
di installazione di una piattaforma elevatrice verticale, da
installare nel vano scala a servizio dei locali utilizzati dal CCS
Cogne, salone e salette attigue, che sono quelle maggiormente
utilizzate dagli anziani. Per tale piattaforma sono già stati
richiesti dagli uffici competenti i preventivi e per tale soluzione
il tempo di realizzazione previsto è di circa 90 giorni, con una
spesa presunta di circa 25.000 euro. Concludendo, come capirà
l'interpellante, solo con la realizzazione del nuovo gruppo
scala-ascensore, che non può che essere previsto nel progetto di
adeguamento generale del palazzo, sarà possibile garantire
l'accesso agli altri piani.
Président
- La parole au Conseiller Rigo.
Rigo (PD)
- Le notizie non sono confortanti, ovviamente
le limitazioni tecniche imposte dalla legge e dalla Sovrintendenza
limitano di fatto la possibilità di intervenire, quindi, se non ho
capito male, per quanto riguarda l'accesso al primo piano, in 90
giorni si potrebbe risolvere il problema dell'abbattimento delle
barriere architettoniche, mentre per gli altri piani che non sono
accessibili dall'entrata principale, dovremo attendere la
ristrutturazione di questo palazzo. Sicuramente non sarà una bella
notizia per le associazioni che svolgono la loro attività al terzo
piano del palazzo regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK