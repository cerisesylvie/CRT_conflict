Consiglio Regionale della Valle d'Aosta - Oggetto del Consiglio n. 1833 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1833 del 22 settembre 2022 - Resoconto
OGGETTO N. 1833/XVI - Interpellanza: "Motivazioni del mancato
avvio del percorso di promozione e valorizzazione delle attività
outdoor per le persone con disabilità".
Bertin (Presidente) -
Riprendiamo, siamo al punto n. 46.
Per l'illustrazione, il consigliere Brunod.
Brunod (LEGA VDA) -
Facendo riferimento all'ordine del
giorno n. 6, avente come oggetto la "Promozione e valorizzazione
delle attività outdoor per le persone con disabilità", che venne
approvato all'unanimità durante la seduta del Consiglio regionale
del 13, 14, 15 e 16 di dicembre 2021 in merito alla discussione sul
DEFR 2022-2024 e tenendo conto che tale ordine del giorno impegnava
il Governo regionale a: verificare e individuare, in collaborazione
con tutte le Amministrazioni comunali della Valle d'Aosta, la
presenza di percorsi e di itinerari outdoor che ben si prestano
all'attività sportiva per le persone con disabilità e valorizzare e
promuovere tali percorsi e sentieri attraverso un'apposita sezione
dedicata sul sito istituzionale www.lovevda.it e sui relativi
canali social della Regione in vista della prossima stagione
primaverile-estiva 2022.
Abbiamo riscontrato a oggi che sul sito istituzionale "Lovevda"
non si ritrova ancora, tra le varie sezioni che sono inserite, una
sezione specifica dedicata alla valorizzazione e promozione di
percorsi e d'itinerari outdoor che ben si prestano all'attività
sportiva delle persone con disabilità.
Evidenziamo e ribadiamo quindi che l'individuazione e la
promozione di questi percorsi e attività rivolte alle persone con
disabilità potrebbero sicuramente contribuire ad aumentare
l'offerta turistica della nostra Regione.
Si interpellano quindi gli Assessori competenti per conoscere le
motivazioni per le quali a oggi non si sia riusciti ad avviare il
percorso che era stato espresso nell'impegnativa dell'ordine del
giorno e per sapere quali siano le proprie intenzioni in merito,
soprattutto per quanto riguarda le tempistiche per raggiungere
l'obiettivo.
Presidente -
Risponde l'assessore Sapinet.
Sapinet (UV) -
La prima parte di risposta gliela do io,
poi cederò la parola al collega Guichardaz.
Come sappiamo, in passato le strutture dello scrivente
Dipartimento si sono occupate, in collaborazione anche con gli enti
locali, di diverse iniziative concernenti percorsi per non vedenti:
a Saint-Nicolas creazione di spazi appositamente dedicati ai
disabili; anche nelle aree boschive attrezzate su altri Comuni; un
tratto di Via Francigena nel monastero di Quart; frazione di
Sorreley di Saint-Christophe e poi alcuni percorsi naturalistici
anche nei Comuni di Antey, Champdepraz e Bionaz, sempre per
diversamente abili.
Per quanto riguarda anche le aree picnic che sappiamo bene non
essere legate ad attività sportiva, ma comunque un segnale
importante e significativo: alcune di queste sono già state
adeguate con servizi igienici per le persone diversamente abili;
trentadue aree picnic sulle quali viene fatto un intervento minimo
biennale.
La struttura Foresta Sentieristica collabora, ove possibile, con
gli Enti locali in attuazione del Piano di lavoro e anche in tal
senso alcune sollecitazioni sono state fatte proprio ai Comuni, al
fine di sviluppare iniziative in quella direzione, magari
sfruttando varie opportunità di finanziamento.
Poi, per illustrare quanto fatto in questi mesi, le attività
alle quali abbiamo dato la priorità: abbiamo voluto, a livello di
operatività, portare avanti il tavolo tecnico per quel che riguarda
la sentieristica e viabilità poderale, in riferimento a questo
ricordare le problematiche ben note sulla responsabilità e sulla
fruibilità, che vanno assolutamente affrontate e risolte in questa
prima fase.
Queste aree, parliamo di questi percorsi, adesso sono su
proprietà non a disposizione dell'ente pubblico, quindi è
importante sollecitare i Comuni e la Regione, laddove è coinvolta,
per stipulare convenzioni per il loro utilizzo per poter
intervenire con adeguamenti infrastrutturali.
Confidiamo poi nel riprendere al più presto i ragionamenti per i
quali sarà necessaria la collaborazione anche degli attori del
terzo settore e di coloro che si occupano di politiche sociali e di
inclusione sociale.
Sempre in merito al contenuto dell'ordine del giorno va detto
poi che si è provveduto all'aggiornamento generale del catasto
sentieri, azione che reputavamo assolutamente prioritaria e non più
procrastinabile. Ciò fatto, ora con il fondamentale supporto degli
enti locali, sarà importante aggiornare, integrare e implementare i
dati relativi anche a tutta la rimanente rete di sentieristica
regionale, tenendo conto, appunto, delle possibili chiusure dei
tratti interessati dai fenomeni climatici degli ultimi mesi o dei
nuovi tratti di rete da introdurre in seguito all'azione degli enti
locali.
Attività che ovviamente porteremo avanti insieme al Dipartimento
turismo, sport e commercio e all'Office du Tourisme, anche
relativamente alle implementazioni apportate sul sito
www.lovevda.it
Presidente -
Per il tempo restante, l'assessore
Jean-Pierre Guichardaz.
Guichardaz J. (FP-PD) -
L'Assessorato al turismo è pronto
sia a integrare il sito Lovevda.it con le informazioni su percorsi
e itinerari adatti alle persone con disabilità, sia a promuovere
questi percorsi, non solo tramite i propri canali Social, ma anche
attraverso tutti gli altri canali di comunicazione di cui si avvale
nella propria attività di promozione turistica del territorio.
La promozione di percorsi e itinerari outdoor adatti a persone
con disabilità e, ancor prima, la pubblicazione di questi percorsi
sul sito Lovevda presuppongono però che sia stata prima completata
l'individuazione e la descrizione puntuale dei percorsi stessi.
Quest'attività comporta la raccolta di tutte le informazioni
necessarie per garantire una comunicazione esauriente, corretta,
tenuto conto delle esigenze specifiche delle persone a cui ci si
intende rivolgere, anche in relazione ai diversi tipi e gradi di
disabilità fisica, psichica e sensoriale.
Occorre inoltre assicurare che la selezione e iscrizione
iniziale dei percorsi segue un'attività altrettanto impegnativa di
verifica e aggiornamento delle informazioni, che deve essere
condotta in modo costante e regolare da parte di operatori
qualificati. Infatti, così come avviene per altri tipi
d'informazioni già presenti sul sito turistico regionale, si pensi
ad esempio alle informazioni sulla percorribilità dei sentieri in
alta quota, anche per questo tipo di percorsi la diffusione
d'informazioni insufficienti, imprecise e non aggiornate potrebbe
determinare situazioni di pericolo o comunque una valutazione non
corretta dell'accessibilità dei percorsi stessi.
Ad ogni buon conto, sul sito lovevda sono comunque già presenti
informazioni sull'accessibilità di servizi attrattori turistici per
le persone con disabilità, ad esempio sono presenti informazioni
sull'accessibilità di strutture ricettive, castelli e altri siti
culturali, aree picnic e percorsi salute attrezzati.
Tra l'altro, lunedì verrà presentata una delibera che è una
delibera sull'autorizzazione all'acquisizione - nell'ambito del
progetto in cui lei è stato anche coinvolto, "Lo sci per tutte le
abilità" - dei servizi di assistenza tecnica per la gestione del
progetto e di servizio di mappatura, proposta di deliberazione che
prevede l'acquisizione di un servizio di mappatura per la messa a
disposizione e informazione, tramite la sezione dedicata del sito
www.lovevda.it delle diverse forme di ricettività, ristorazione,
servizi accessibili e fruibili da parte delle persone con
disabilità presenti presso i comprensori selezionati in sede di
comitato di pilotaggio del progetto, per un importo intanto stimato
pari a 20 mila euro Iva inclusa.
Inoltre, al fine di promuovere l'offerta outdoor accessibile
della Valle d'Aosta, già quest'estate sono state pubblicate alcune
informazioni attraverso i canali social Facebook e Instagram.
La comunicazione metteva in risalto, tra le altre, l'iniziativa,
per esempio, "In alto con le ruote" dell'Associazione La Casa di
Sabbia Onlus, che promuove sentieri, esperienze, luoghi accessibili
in Valle d'Aosta per le famiglie con bambini e ragazzi con
disabilità tramite il sito www.inaltoconleruote.org.
Presidente -
Per la replica, consigliere Brunod.
Brunod (LEGA VDA) -
Ringrazio gli Assessori per aver dato
delle risposte inerenti a questo tema molto delicato, al quale noi
abbiamo sempre posto la massima attenzione.
Ci teniamo a ribadire che questo è un settore che merita
veramente grande impegno e attenzione perché, come più volte
abbiamo già detto, non basta solamente che ne parliamo qui in
quest'aula e che, magari, approviamo degli ordini del giorno, la
cosa più importante è dare poi concretezza a queste iniziative.
Quindi ci dispiace un po' che non si sia riusciti, da dicembre
2021 ad oggi... soprattutto diciamo che abbiamo perso la primavera
e l'estate per la promozione di questo settore; comprendiamo che
certi aspetti possono avere delle tempistiche più lunghe e certe
difficoltà, però per quegli itinerari - come magari prima ha
elencato anche l'assessore Sapinet... adesso mi viene in mente, per
esempio, la pista dei disabili a Champdepraz che tempo fa anche il
consigliere Cretier aveva citata - piuttosto che altri che sono già
da anni esistenti, meriterebbe che si iniziasse ad aprire questa
sezione dedicata sul sito e risalire a quei percorsi e a quegli
itinerari che sono già ufficiali - e che quindi non presentano
particolari difficoltà - per dare un segnale di un'attenzione
specifica nei confronti di queste categorie di persone.
Poi è ovvio che per tutta la parte che va completata -
successiva o che merita più attenzione - ci andrà più tempo ed è
più che comprensibile che sia una cosa aperta che con il tempo
venga completata.
Per quanto riguarda la comunicazione, ci fa molto piacere,
abbiamo seguito anche noi sui social che vi è stata la promozione e
la condivisione di queste iniziative e che dalle Associazioni
private stanno lavorando molto bene su questo tema.
Anche lì potrebbe essere un suggerimento: se non ci sono dei
problemi, non sarebbe male magari anche riportare proprio sul sito
Lovevda, se vi è la possibilità in qualche modo un link che riporti
a questo sito, "In alto con le ruote", che è molto ben fatto e che
dedica molta attenzione a questi percorsi. Anzi, ci complimentiamo
con chi sta lavorando e portando avanti questo progetto.
Noi speriamo che in ottica diciamo ormai primavera-estate 2023
si riesca a partire concretamente con questo progetto, credo che
tutta l'Aula sia d'accordo e pienamente a favore di dare dei
segnali concreti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK