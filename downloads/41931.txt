Consiglio Regionale della Valle d'Aosta - Oggetto del Consiglio n. 941 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 941 del 19 settembre 2019 - Resoconto
OGGETTO N. 941/XV - Interpellanza: "Interventi per la
risoluzione della problematica riguardante l'attività di verifica e
rendicontazione dell'utilizzo del bonus Carta del docente".
Farcoz (Président)
- Point 50 à l'ordre du jour. Pour
l'illustration la parole à la collègue Spelgatti.
Spelgatti (LEGA VDA) -
Questa iniziativa è collegata con
quella di cui abbiamo discusso ieri, in relazione alla mancanza di
personale amministrativo che era stato promesso, che era stabilito
che fosse dato alle varie istituzioni scolastiche e che però poi
puntualmente non è arrivato. Fra tutti i compiti che il personale
di segreteria deve svolgere, oberato di lavoro e sotto organico,
c'è per di più il problema della carta del docente che è stato
istituito con la legge n. 107 del 13 luglio 2015, articolo 1, comma
121, con cui il Ministero dell'istruzione, università e ricerca ha
istituito appunto questa carta elettronica, con un bonus di 500
euro di cui usufruiscono i docenti di ruolo delle scuole di ogni
ordine e grado, per l'aggiornamento e per la formazione.
La Valle d'Aosta però, unica regione in Italia, non si è mai
adeguata e non si è mai aggiornata sulla piattaforma istituita dal
MIUR, in cui gli acquisti dei docenti vengono scaricati in
automatico dalla carta medesima. Il lavoro di verifica e di
rendicontazione è stato dalla Regione delegato ai capiservizio di
segreteria delle varie istituzioni scolastiche, riversando sugli
stessi una mole di lavoro considerevole e soprattutto una
responsabilità di controllo non giustificata, dal momento che la
somma in questione non riguarda in nessun modo l'attività della
scuola, il tutto pur conoscendo le difficoltà operative in cui già
versano le segreterie medesime a causa della carenza di
personale.
A titolo esemplificativo prendiamo l'ultima lettera che è stata
mandata dall'assessorato ai dirigenti delle istituzioni
scolastiche, in cui si chiede praticamente alle segreterie di
trasmettere a quest'ufficio, in un termine tra l'altro ristretto,
le seguenti informazioni in formato
Excel
: nominativo del
docente, quindi nome e cognome, codice fiscale, importo cumulato
dell'anno scolastico 2017-2018, totale importo speso entro il 31
agosto 2019, totale importo ritenuto ammissibile, totale importo
ritenuto non ammissibile, importo totale non speso, inserire
esclusivamente il dato espressamente dichiarato dall'interessato
nel modulo di rendicontazione e poi c'è tutta una serie di altri
adempimenti. Quindi, segreterie oberate di lavoro e sotto organico
si devono mettere a fare tutto un lavoro che non è di competenza
della scuola, perché è tutt'altra partita e non è di competenza
quindi delle segreterie, andando a prendere tutti gli scontrini che
portano man mano i docenti, rendicontando, controllando, anche con
dei compiti e delle responsabilità in relazione a questi soldi.
Presentata la mia interpellanza qualcosa si è smosso, tanto che
avete mandato una lettera, tra la proposizione della mia
interpellanza e l'odierno Consiglio, in cui comunicate alle
segreterie: "è cosa gradita comunicare che, con la collaborazione
del Dipartimento innovazione agenda digitale, l'amministrazione
scrivente sta provvedendo alla realizzazione di un applicativo per
la gestione dell'importo di 500 euro erogato annualmente ai docenti
a tempo indeterminato delle istituzioni di ogni ordine e grado,
finalizzato all'aggiornamento e alla formazione professionale dei
docenti". Ora, una domanda sorge spontanea: come mai tutto questo
non è stato fatto prima? Ma la domanda più importante è: perché
andiamo a creare una
app
regionale e di nuovo ci
differenziamo da quello che fa tutta Italia? La piattaforma c'è
già, è istituita dal MIUR, basta semplicemente che i docenti
accedano, carichino i vari scontrini e fa tutto la piattaforma in
automatico. Perché noi dobbiamo delegare e creare una app
particolare per i valdostani? Mi dia una spiegazione, perché non
arriviamo a capirlo.
Dalle ore 09:45 assume la presidenza la presidente
Rini.
Rini (Presidente)
- Per la risposta, l'assessore
Certan.
Certan (AV) -
Grazie, collega Spelgatti per aver
presentato questa iniziativa, che permette di fare chiarezza e
anche di dare un paio di date e un po' di leggi, per capire che non
è che tutto si è smosso da quando lei ha presentato
l'interpellanza. Anzi, devo dire la verità che alcune parti erano
già iniziate lo scorso novembre, quindi neanche da questa
sovrintendenza e da questo assessore. Mi permetto anche di dire,
visto che lei lo ha citato di nuovo e ha riparlato di mancanza di
programmazione e di personale delle segreterie, che le ho dato ieri
dei dati puntuali. È vero, mancano alcune figure in alcune
segreterie, ma non vi è mancanza, come dice lei, in modo disastroso
e soprattutto non è a tappeto. Ci sono alcune segreterie che sono
più in difficoltà: è vero e stiamo cercando di provvedere.
Riguardo alla mancanza di programmazione, queste generalmente
hanno effetto successivamente, quindi se oggi siamo in queste
condizioni, la mancanza di programmazione è precedente e non è
certo dell'ultima ora! Ripeto, stiamo cercando con le varie
riorganizzazioni di provvedere, ma se non abbiamo figure di quel
livello da pescare nelle graduatorie, dobbiamo fare i concorsi. La
mobilità nelle segreterie è molto difficile e lei sa benissimo,
perché è stata Presidente della Regione e quindi dovrebbe conoscere
bene come funziona, che non possiamo obbligare il personale alla
mobilità. Quindi, l'unico modo per poter accedere è di prendere
persone che sono in graduatoria di concorso. Non ci sono stati
concorsi precedenti per C2 e non abbiamo più personale da andare a
pescare: questa è la cosa che bisogna dire. Che alcune segreterie
siano in difficoltà lo abbiamo detto ieri, lei ha ragione.
Sul perché la Valle d'Aosta non possa accedere alla stessa
piattaforma: beh, bisognerebbe conoscere le leggi e basta conoscere
la legge n. 18 del 2016 e lì si capisce! Vengo alla risposta. Per
le tipologie di spesa di cui al DPCM che lei cita, la legge
regionale 18 del 2016, al comma 2 dell'articolo 16, consente di
utilizzare l'importo per "l'acquisto di libri e di testi, anche in
formato digitale, di corsi multimediali, di pubblicazioni e di
riviste comunque utili all'aggiornamento professionale, per
l'acquisto di hardware e software, per l'iscrizione a corsi di
aggiornamento e di qualificazione delle competenze professionali,
svolti da università e centri di formazione specializzati in Italia
e all'estero, da enti accreditati presso il Ministero
dell'istruzione, dell'università e della ricerca o presso
l'Amministrazione regionale, a corsi di laurea, di laurea
magistrale, specialistica o a ciclo unico, inerenti al profilo
professionale, ovvero a corsi post lauream o a master universitari
inerenti al profilo professionale, per rappresentazioni teatrali e
cinematografiche, per l'ingresso a musei, mostre ed eventi
culturali e spettacoli dal vivo, nonché per iniziative coerenti con
le attività individuate nell'ambito del piano triennale
dell'offerta formativa delle scuole e del piano regionale di
formazione"; così recita l'articolo di legge. Le specificità
introdotte dalla legge regionale n. 18 del 2016 non consentono
all'Amministrazione regionale di attivare una modalità di fruizione
dell'importo di 500 euro uguale a quella messa in atto dal
Ministero dell'istruzione dell'università e della ricerca; così è
anche per molte altre piattaforme. Dal mese di giugno siamo in
contatto - la sovrintendente con dei dirigenti del MIUR - proprio
per cercare di ovviare a questo problema che abbiamo segnalato e
che esiste anche per altre piattaforme. La specificità della nostra
legge non ci permette di aderire a queste piattaforme nazionali,
cioè non possiamo accedere, così come su altre piattaforme. Ci sono
più o meno una dozzina di piattaforme: riuscendo a risolvere il
problema per una, probabilmente risolviamo anche per le altre. È
dal mese di giugno, dall'insediamento della nuova Sovraintendente,
che stiamo relazionandoci con il MIUR proprio per poter accedere a
queste piattaforme.
Ne cito una per tutte, così metto a conoscenza anche il
Consiglio di questa problematica. Anche per quanto riguarda i
progetti europei, i fondi PON ad esempio, se non si è su
piattaforma nazionale non si riesce ad avere la liquidazione dei
fondi. Noi abbiamo preparato tutto il progetto, ma il problema è
che lo Stato non può liquidarceli. Ci stiamo lavorando: la
Sovraintendente si è incontrata ad agosto e nel mese di ottobre
dovremmo chiudere questo aspetto, perché stanno definendo le ultime
cose con il Ministero. Questa era una parentesi che non c'entra con
la piattaforma del bonus, però era per allargare il discorso.
La modalità di fruizione dell'importo di 500 euro adottata a
livello nazionale attraverso la carta del docente, è stata
analizzata e approfondita dal Dipartimento sovrintendenza agli
studi già nel corso dell'anno scolastico 2018-2019. A tre anni
dall'introduzione dell'importo di 500 euro, destinato al personale
docente assunto a tempo indeterminato, sono certamente le
segreterie scolastiche, ordinate dai capi di segreteria, i soggetti
che hanno potuto fornire le informazioni e le osservazioni utili a
consentire la realizzazione di questo applicativo, non solo per una
migliore fruizione da parte del docente del bonus, ma anche per
snellire le attività amministrative in capo alla segreteria. Con la
nota 17.081 in data 31 agosto - io non so se lei si riferisse a
quella - era stato chiesto ai capi di servizio di segreteria di
compilare, anche coadiuvati dai colleghi delle segreterie, un
questionario volto a ottimizzare la fruizione e l'attività
amministrativa riferita all'importo dei 500 euro. È dal mese di
aprile che abbiamo contatti con il coordinatore del Dipartimento
innovazione e tecnologia (DIT) e, devo dire, con una collaborazione
molto proficua, perché c'è la massima disponibilità da parte sua e
ci sta dando proprio una mano per poter cambiare e far funzionare
meglio questa piattaforma. Il problema è che, per poterli inserire,
i dati dobbiamo averli e quindi li possiamo chiedere solo alle
segreterie. Ecco perché: non è che stiamo tediando le segreterie,
ma siamo obbligati; alcuni sono dati che posseggono le segreterie e
non noi.
Delle diciotto istituzioni scolastiche del primo ciclo di
istruzione, solo una non ha inviato il questionario. Parimenti, per
quanto concerne le istituzioni scolastiche del secondo ciclo di
istruzione, delle cinque presenti sul nostro territorio, solo una
non ha inviato il questionario. Sulla base dell'analisi sopra
effettuata e ottenuto i risultati, in data 28 novembre 2018 è stato
richiesto al coordinatore del Dipartimento innovazione e agenda
digitale di inserire nella programmazione delle esigenze
informatiche per la redazione del nuovo piano pluriennale
2019-2020, anche la creazione di un applicativo dedicato, che
consenta una gestione diretta dell'importo di 500 euro utilizzato
dai docenti per l'aggiornamento e la formazione professionale. È
chiaro che dobbiamo abbinarlo e adesso è stato approvato il piano
di formazione, quindi dobbiamo metterli in collegamento e potremo
farlo, visto che c'è stata l'approvazione.
In particolare, è stata richiesta la creazione di una
piattaforma
on line
, accessibile da parte dei docenti dotati
di un'identità digitale certificata, per accedere all'importo annuo
dei 500 euro. La formalizzazione da parte di INVA del preventivo di
spesa è avvenuto in questi giorni e nel dettaglio avrà le seguenti
caratteristiche principali. Il docente avrà in particolare due
impegni: dovrà poter caricare autonomamente le pezze giustificative
in suo possesso, se provenienti da fuori Valle, dall'estero, da
ente o esercizio della regione non abilitato alla gestione delle
informazioni, perché questo deriva dalla legge n. 18, come le
dicevo prima; le spese caricate dovranno essere immediatamente
ricondotte a una categoria e dovrà essere consentito al docente di
visualizzare il saldo a sua disposizione, nonché l'eventuale
cumulo. Le segreterie invece dovranno poter accedere a tutti i
documenti caricati dall'ente esercizio o dal docente in qualsiasi
momento e dal 1° settembre di ogni anno l'applicativo non
consentirà le operazioni da parte dei docenti e i dati verranno
acquisiti. Queste sono le informazioni che ci si passa fra
Sovraintendenza e DIT, per poter accedere alla piattaforma. Poi ci
sono tutti i controlli, eccetera: è chiaro che alcuni devono essere
fatti dalla segreteria. Ogni dettaglio sull'applicativo sarà poi
fornito contestualmente alla fruibilità dello stesso da parte dei
docenti. Questo per dire che la Sovraintendenza invece si occuperà
delle risposte che vengono chiamate della gestione
FAQ
, per
cui il docente potrà fare direttamente le domande alla
Sovraintendenza, per non pesare sulla segreteria; quindi, abbiamo
cercato di evitare quel passaggio. Su altri dati si è obbligati ad
avere questa collaborazione docente-segreteria, cosa che tra
l'altro avviene anche nel nazionale.
Presidente
- Per la replica, la parola alla collega
Spelgatti.
Spelgatti (LEGA VDA) -
Le ho concesso volentieri questo
tempo aggiuntivo, perché volevo sentire quello che aveva da dirmi
fino alla fine. Le rispondo che sono letteralmente esterrefatta,
perché sono stata ad ascoltare tutto quello che voi state mettendo
in piedi e viene fuori la differenza tra la vostra mentalità è la
nostra, che arriviamo dal privato. Svesto i panni del politico, che
mi piacciono poco, e metto quelli della mia professione, visto che
io nella vita faccio l'avvocato. Mentre l'ascolto mi domando in
continuazione: ma se l'intero problema di tutto questo lavoro che
stiamo dando alle segreterie - il problema va avanti dal 2015: è
dal 2015! Quindi non è successo ieri. Sì, la legge è precedente, ma
in ogni caso è dal 2016 e alla fine, in ogni caso, sono passati
anni - lei mi dice che è perché abbiamo una legge regionale con
delle specificità, allora uno dice: bene, abbiamo delle specificità
e quindi cambiamo la legge; se la legge non è corretta dobbiamo
modificarla. In tutta Italia funziona questo applicativo e solo in
Valle d'Aosta non funziona, perché abbiamo delle specificità. Bene,
andiamo a vedere come fare per modificare le norme per risolvere
queste specificità e poter anche noi accedere a questa piattaforma.
Il lavoro è già tutto fatto, basta semplicemente riuscire ad
adattarsi a questo. No, noi no, noi manteniamo le nostre
specificità.
Le nostre specificità ci portano ad avere, come lei ha
dichiarato, problemi non solo su questo applicativo, ma su una
quantità enorme di altri applicativi, solo per il suo campo. È un
po' la stessa cosa che è successa per gli agricoltori, sul discorso
dei rimborsi e di tutto quanto, perché gli applicativi e i mega
sistemi che noi abbiamo creato qui in Valle d'Aosta poi non
dialogano con quelli statali, ma noi ci dobbiamo sempre inventare
qualche cosa che puntualmente crea dei problemi.
Poi mi dice, riferito sempre problema della mancanza di
personale in segreteria, "non possiamo pescare, perché avremmo
dovuto fare concorsi, dovremmo fare concorsi". Fate i concorsi! Se
questo problema si protrae da un sacco di tempo, l'azione politica
congiunta vostra dovrebbe intervenire. C'è un problema, c'è una
soluzione, mancano i docenti, si fanno i concorsi: è il problema
che vediamo in tutte le amministrazioni. Non è che dobbiamo andare
a tamponare, anche perché il problema non è semplice come l'ha
definito lei: sono tutti a posto tranne qualcuno. Non è
assolutamente così: non è assolutamente così! Faccia un giro reale
e si faccia raccontare veramente nelle varie istituzioni
scolastiche quali sono le problematiche, perché mi sembra che qui
come al solito si nasconda sempre tutta la polvere sotto il tappeto
e il problema è sempre lo stesso: "no, ma va tutto bene, c'è solo
qualche piccolo problemino!".
La praticità! Ma è chiaro che per far questo ci vuole
programmazione, ci vuole una visione del futuro, bisogna lavorare
per, non bisogna semplicemente tamponare e non bisogna inventarsi
delle strane soluzioni. Le soluzioni sono semplici. Quindi, la
nostra specificità ci deve portare ad avere delle eccellenze per la
specificità, non a crearci dei problemi quando i problemi non ci
sono e tutti gli altri si trovano già la pappa fatta e risolta.
Invece noi no: noi siamo specifici! Ah, noi abbiamo le nostre
specificità! Allora, risolviamo il problema, risolviamo quel
problema, togliamo quel problema a monte e il problema lo
risolviamo, come hanno fatto tutte le regioni. Perché noi non ci
dovremmo riuscire? La domanda è semplice. Basta nella vita
ragionare in maniera semplice, come ragiona chiunque a cui
sottoponi un problema, a cui sottoponi un problema che non conosce
e con logica ti dice: beh, se il problema è lì, si risolve quello.
Non si lascia fermo quel tassello che crea il problema e che a
cascata non è che ne crea uno, ma ne crea una quantità infinita e
si vanno a tamponare tutti i problemi a cascata. Ci sono proprio
logiche che sono letteralmente incomprensibili. Comunque andate
avanti, create la vostra specificità, creiamo l'ulteriore
applicativo che creerà ulteriori problemi e non risolverete il
problema in radice.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK