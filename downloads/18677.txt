Consiglio Regionale della Valle d'Aosta - Oggetto del Consiglio n. 1784 del 10 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 1784 del 10 gennaio 2001 - Resoconto
OGGETTO N. 1784/XI Criteri per la composizione della
Commissione regionale per l’artigianato.
(Interrogazione)
Interrogazione Richiamato il contenuto della legge regionale
n. 24 del 20/5/1986 in materia di artigianato;
Ricordato che l’articolo 10 di tale legge prevede
che la Commissione regionale per l’artigianato sia,
tra l’altro, composta da nove membri designati dalle
organizzazioni regionali dell’artigianato, in misura
proporzionale al numero di iscritti;
Osservato che in questo modo non viene data rappresentanza a
coloro (e sono la maggioranza) che non sono iscritti ad alcuna
organizzazione di categoria;
Rilevato che le funzioni della Commissione regionale
dell’artigianato vennero in parte limitate a seguito
dell’istituzione della C.R.E.L., di cui è stato
recentemente annunciato, si ritiene senza rimpianti, lo
scioglimento;
il sottoscritto Consigliere regionale
Interroga
l’Assessore competente per sapere:
1) quali sono le ragioni che fanno ritenere preferibile una
rappresentatività fondata sulle associazioni di categoria e non
sugli iscritti nella Commissione regionale per
l’artigianato e come viene verificato il numero di
iscritti in ciascuna associazione;
2) se a seguito della scomparsa della C.R.E.L. verranno ampliate
le funzioni della detta Commissione per
l’artigianato.
F.to: Curtaz
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito alle questioni poste va
ricordato che la legge regionale n. 24/1986, concernente la nuova
disciplina dell’artigianato, prevedeva che la
Commissione regionale per l’artigianato fosse
composta da dieci membri, titolari di imprese artigiane operanti in
Valle d’Aosta da almeno tre anni, eletti dalle
imprese iscritte all’Albo regionale delle imprese
artigiane. Il titolo IV di questa legge stabiliva le modalità per
lo svolgimento delle elezioni. In sede di rinnovo della Commissione
regionale dell’artigianato, nel gennaio 1992, quindi
attraverso un metodo che utilizzava il voto diretto dei singoli
appartenenti alle imprese artigiane, l’affluenza
alle urne degli artigiani non ha raggiunto il 50 percento degli
aventi diritto al voto, ma è stato largamente al di sotto,
requisito questo che era necessario per la validità delle elezioni,
previsto dall’articolo 16 della legge n. 24/1986. La
scarsa partecipazione degli artigiani all'elezione dei propri
rappresentanti in seno alla Commissione regionale per
l’artigianato, gli elevati costi organizzativi in
termini di risorse umane e finanziarie, hanno determinato la
riformulazione, di intesa con le associazioni di categoria,
dell’articolo 10 della legge n. 24/1986, cosa che è
avvenuta con la legge regionale 26 maggio 1993, n. 50.
L’articolo 10 della legge regionale n. 24/1986,
come modificata dalla legge n. 50/1993, stabilisce che la
Commissione regionale per l’artigianato sia composta
da nove titolari di imprese artigiane, con sede legale nel
territorio della Regione Valle d’Aosta, da almeno
tre anni, in questo caso designati dalle organizzazioni regionali
dell’artigianato.
I posti sono ripartiti fra le organizzazioni regionali
dell’artigianato in misura proporzionale al numero
degli iscritti accertati in relazione alle quote associative
versate. Le quote associative sono versate tramite
l’INPS per le organizzazioni a carattere nazionale
come la Confartigianato e la Confederazione nazionale
dell’artigianato, e direttamente dai singoli
associati per le organizzazioni a carattere regionale, come lo è
l’Associazione artigiani Valle
d’Aosta.
In relazione a quanto sopra, in occasione del rinnovo di questo
organismo, le tre organizzazioni sono state invitate a designare
unitariamente i nove titolari di imprese artigiane con almeno tre
anni di residenza in Valle. Non essendosi accordate sul numero dei
rispettivi rappresentanti le organizzazioni citate sono state
invitate a certificare mediante dichiarazione sostitutiva di atto
di notorietà, di cui all’articolo 4 della legge 4
gennaio 1968 n. 15, il numero di quote associative versate alla
data del 31 dicembre 1999.
La Commissione regionale per l’artigianato svolge
tutte le funzioni riguardanti la tenuta dell’Albo
regionale delle imprese artigiane, esprime pareri sui disegni di
legge in materia di artigianato e dispone la revisione
dell’Albo. I compiti della stessa potranno essere
ampliati in sede di revisione della legge n. 24/1986 come
modificata dalla legge n. 50/1993, il cui articolato è in corso di
elaborazione. Stiamo ridefinendo questo articolato e anche questa
questione potrebbe essere rivista, tenuto conto dell'esperienza che
è già stata fatta in passato in termini di scarsa partecipazione
all’elezione diretta.
Rispetto ai compiti attuali, l’intento è quello
di affidare alla commissione anche il compito di studio e di
indagine specificatamente riferiti al settore
dell’artigianato.
I compiti della commissione, siano quelli di autogoverno o
quelli propositivi o consultivi, non contrastano, in quanto
limitati al solo settore artigianale, con i compiti che la legge n.
70/1994 ha affidato alla CREL. Sul futuro della CREL ha avuto modo
di riferire in passato l’Assessore Agnesod,
l’intenzione della maggioranza è quella di
riconsiderarne il ruolo alla luce anche della riforma dei servizi
camerali, riforma che sarà a breve sottoposta
all’attenzione del Patto per lo sviluppo della Valle
d’Aosta e quindi all’attenzione del
Consiglio regionale.
Président
La parole au Conseiller Curtaz.
Curtaz (PVA-cU)
Prendo atto e ringrazio
l’Assessore per i dati forniti. Auspico che nel
momento in cui la nuova legge verrà discussa con le organizzazioni
di categoria e nelle sedi competenti, si tenga conto di queste
osservazioni, perché le osservazioni contenute nella mia
interrogazione, anche se apparentemente di dettaglio, pongono dei
problemi che meritano una qualche attenzione e che possono essere
adeguatamente affrontati in quella sede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK