Consiglio Regionale della Valle d'Aosta - Oggetto del Consiglio n. 1040 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 1040 del 15 dicembre 1999 - Resoconto
OGGETTO N. 1040/XI Problematiche relative all'istituzione
delle attività di primo soccorso chirurgico e traumatologico presso
i Centri di Pila, Courmayeur e La Thuile. (Interpellanza)
Interpellanza Preso atto della delibera n. 2637 del 22/11/99
dell’Unità Sanitaria Locale della Valle
d’Aosta, che prevede l’istituzione
delle attività di primo soccorso chirurgico e traumatologico presso
i centri traumatologici di Pila, Courmayeur e La Thuile, per la
stagione invernale 1999/2000;
Considerato che tali centri traumatologici offriranno i propri
servizi a pagamento e non in regime gratuito, come avviene invece
presso il Pronto Soccorso dell’Ospedale di Aosta, in
presenza di un carattere d’urgenza della prestazione
medica;
Considerato altresì che per detti centri si prevede una spesa di
circa settecento milioni di lire, di cui seicento previsti per la
convenzione con il Centro Traumatologico Ospedaliero di Torino, che
metterà a disposizione personale medico specializzato;
Visto che i traumatizzati, in virtù del regime gratuito,
potrebbero scegliere, con tutta probabilità di farsi curare dal
Pronto Soccorso, piuttosto che pagare la visita medica effettuata
in tali centri;
Sottolineato che, pur ribadendo la necessità e
l’utilità di organizzare un servizio di soccorso per
i traumatizzati direttamente sulle piste di sci, si potrebbero
porre le condizioni per rendere tale servizio gratuito e quindi
anche sostenuto dalle società che gestiscono gli impianti, che
potrebbero stornare, a tal fine, una moderata quota del costo del
biglietto "giornaliero", in modo da non gravare sulle "casse"
dell’U.S.L. e quindi dei contribuenti
valdostani;
i sottoscritti Consiglieri regionali
Interpellano
la Giunta regionale per conoscere:
1) se è a conoscenza di tale problematica;
2) se è stata presa in considerazione l’ipotesi
di dare indicazioni all’Unità Sanitaria Locale della
Valle d’Aosta di verificare la possibilità del
coinvolgimento, in tale lodevole iniziativa, delle Società che
gestiscono gli impianti a fune e delle stazioni sciistiche
interessate al fine di valutare la fattibilità e
l’opportunità dell’ipotesi da noi
indicata nelle premesse.
F.to: Lanièce - Marguerettaz - Collé - Comé - Viérin M.
Presidente
La parola al Consigliere Lanièce.
Lanièce (Aut)
Quest'interpellanza nasce dall'esigenza di
avere delle delucidazioni in merito all'istituzione di attività
specialistiche ortopediche presso alcuni centri traumatologici
valdostani.
Infatti l'USL ha istituito con delibera n. 2.637 del 22 novembre
scorso dei punti di primo soccorso chirurgico e traumatologico
presso i Centri traumatologici di Pila, Courmayeur e La Thuile, per
questa stagione invernale.
A quanto ci risulta questi centri traumatologici, per i quali
sembra che l'USL stia predisponendo o abbia già predisposto un
tariffario per l'assistenza medica, offriranno i propri servizi a
fronte del pagamento di un ticket e non in regime gratuito come
invece succede quotidianamente presso il Pronto soccorso
dell'Ospedale di Aosta, in presenza del carattere d'urgenza della
prestazione medica.
La spesa prevista è di circa 700 milioni di lire di cui 600 per
la convenzione con il Centro traumatologico ospedaliero di Torino,
che metterà così a disposizione del personale medico
specializzato.
Il primo problema che si pone in quest'iniziativa, sicuramente
lodevole ed interessante, è che i traumatizzati, in virtù del
regime gratuito, potrebbero scegliere con tutta probabilità di
farsi curare direttamente dal Pronto soccorso di Aosta, piuttosto
che pagare il ticket della visita medica effettuata in questi
centri. Se così dovesse essere, ci sarebbe da una parte un
intasamento del Pronto soccorso stesso e dall'altra ci sarebbe uno
spreco di denaro pubblico in quanto il servizio predisposto sulle
piste di sci, con la delibera sopracitata, ha dei costi fissi sia
che venga utilizzato o meno.
Sarebbe quindi opportuno verificare fin da subito la possibilità
di creare le condizioni per rendere gratuito il servizio di
prestazione medica fornita dai centri traumatologici attraverso -
questa potrebbe essere una proposta - il coinvolgimento delle
stesse società che gestiscono gli impianti di risalita, le quali
potrebbero stornare a tal fine una quota del costo del biglietto
giornaliero. Così facendo si potrebbero presentare due importanti
vantaggi: da una parte si creerebbe un'immagine promozionale
positiva delle nostre stazioni sciistiche e delle stesse società
che gestiscono gli impianti, che potrebbero vantarsi di poter
offrire agli sciatori non solo delle belle piste da sci, ma anche
un'adeguata assistenza medica in loco; dall'altra parte questa
spesa per l'assistenza sulle piste finirebbe per non gravare sulle
casse dell'USL e quindi dei contribuenti valdostani.
D'altronde se dalle parole si passa ai numeri, mi corre
l'obbligo di far notare che l'anno scorso in queste tre località,
Pila, Courmayeur e La Thuile, in base ai dati forniti dalle società
che gestiscono gli stessi impianti, si sono venduti circa 500 mila
giornalieri. Se da ogni giornaliero dovessimo trattenere 1.600
lire, circa la metà dell'aumento del biglietto stesso previsto per
questa stagione, avremmo circa la stessa cifra che l'USL spenderà
per l'istituzione dell'attività di primo soccorso chirurgico e
traumatologico presso i Centri traumatologici di La Thuile, Pila e
Courmayeur.
Ci auguriamo quindi che la Giunta regionale possa prendere in
considerazione l'ipotesi di dare indicazioni all'USL della Valle
d'Aosta di verificare questa possibilità di coinvolgimento delle
società che gestiscono impianti a fune e delle stazioni sciistiche
interessate, al fine di valutare la fattibilità e l'opportunità
dell'ipotesi da noi indicata in premessa tenuto conto che per il
prossimo anno l'USL prevede di aprire dei centri traumatologici
simili anche a Gressoney e ad Ayas.
Perlomeno, se la situazione attuale risulterà non modificabile,
detta soluzione potrà essere presa in considerazione per la
prossima stagione sciistica.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La risposta sarà breve e semplice perché
siamo totalmente d'accordo con l'interpellante.
Le considerazioni che ha fatto sia nelle premesse
dell'interpellanza, sia nell'illustrazione ci trovano totalmente
d'accordo e devo dire che l'incontro di cui si parla
nell'interpellanza è stato fatto in data 6 dicembre su convocazione
mia alla presenza della Direzione generale dell'USL, del Direttore
dell'area territoriale, Dr. Ferrero, del Dr. Zimara, medico
dirigente dell'USL che opera in questi centri, del Sig. Fournier
del Monte Rosa, Bal del Courmayeur, Marguerettaz di Pila e Menel di
La Thuile.
Abbiamo fatto questa riunione con il Responsabile
dell'Associazione impianti a fune e abbiamo limitato l'incontro ai
tre gestori degli attuali centri traumatologici proprio perché in
questo primo incontro abbiamo voluto porre la problematica ed
abbiamo potuto constatare che c'è unità d'intenti da parte
dell'Associazione impianti a fune non tanto di defalcare da una
quota del costo giornaliero una parte relativa ai costi
dell'assistenza quanto di predisporre una campagna di educazione e
una campagna informativa dello sciatore perché si assicuri per
conto proprio, in un contesto di primo soccorso sulle piste di sci,
per pagare le spese dei pisteurs-secouristes, le spese che già gli
impianti a fune hanno, ma ovviamente anche le spese dei centri
traumatologici. A questo proposito ricordo che l'USL di Aosta
sembra che sia quasi l'unica in Italia a gestire direttamente come
struttura pubblica i centri traumatologici con un paradosso
evidentissimo: che laddove lo sciatore ha un'assicurazione, questa
copre le spese per i centri traumatologici privati da Sestrières a
Madonna di Campiglio oppure anche in Valle d'Aosta ma la stessa
assicurazione non viene utilizzata per le strutture pubbliche che,
tra l’altro costano assolutamente troppo rispetto
alle tariffe normalmente applicate in tali strutture.
Vorrei precisare che la prestazione dei centri traumatologici
non è definita neppure dalla legge n. 70/93 che è la legge che ha
istituito il sistema di emergenza, cioè non rientra nei compiti del
pronto soccorso. Il sistema di assistenza traumatologica
territoriale si articola nei centri traumatologici quali sedi di
primo soccorso per patologie da trauma ortopedico, distribuite su
tutto il territorio regionale. Ci sono due concetti nella
definizione: sistema di assistenza traumatologica a livello
ambulatoriale e sistema di primo soccorso che non è pronto
soccorso. Per questo motivo si potranno definire delle tariffe che
stiamo ancora verificando perché l'impostazione della Giunta
regionale è quella di far pagare una quota che non sia la quota
intera, ma che sia una quota che dà un primo segnale all'utenza che
stiamo facendo un servizio che non rientra nei livelli minimi
essenziali di assistenza. Questo è il concetto di fondo.
Ci sono i rischi che il Consigliere Lanièce palesava ovvero il
rischio che, pur essendoci un servizio sulle piste, alcuni decidano
di farsi trasportare in pronto soccorso dove si paga e si pagherà
sempre, se non vengono cambiate le disposizioni, solo il ticket per
i mancati ricoveri o comunque addirittura non si paga se il
trasporto in pronto soccorso è considerato urgente come lo è di
solito.
Il rischio c'è, ma dobbiamo affrontarlo perché nel prossimo
futuro avremo sempre più servizi definiti non essenziali e la
scelta di tipo politico è se istituirli o meno. Siamo dell'idea che
si debbano istituire, ma siamo anche dell'idea che debbano essere
coperti dal punto di vista delle tariffe almeno in percentuale.
L'impostazione che si sta seguendo è questa, stiamo aspettando
una risposta dall'Associazione impianti a fune che si è riservata
di discuterne nella prima assemblea utile e stiamo aspettando la
quantificazione delle tariffe da parte dell'USL per poter
deliberare in Giunta regionale la tariffazione stessa.
Probabilmente la risposta potrebbe già arrivarci anche in
settimana, ma non sono al momento in grado di dirlo perché ci sono
dei calcoli sul costo effettivo della prestazione. Questo è quanto
posso dire.
Sicuramente l'argomento che stiamo affrontando è un argomento di
tipo sperimentale, di conseguenza sarà soggetto a verifica nei
prossimi mesi.
Presidente
La parola al Consigliere Lanièce.
Lanièce (Aut)
Prendiamo atto della risposta dell'Assessore
dalla quale emerge che c'è unità d'intenti fra maggioranza ed
opposizione. Questa nostra interpellanza è stata presentata ai
primi di dicembre ed ha già avuto comunque un risultato positivo in
quanto ha indotto l'assessorato e i responsabili degli impianti di
gestione a riunirsi.
Invitiamo pertanto l'Assessore a verificare la possibilità, per
quest'anno anche se il servizio è già iniziato, ma soprattutto per
il prossimo anno, di mettere in pratica questa proposta che abbiamo
presentato nell'interpellanza.
Sarebbe infatti un fiore all'occhiello per le società che
gestiscono gli impianti e per le associazioni sciistiche poter
offrire un'assistenza medica in loco gratuita o al massimo a un
prezzo molto basso, evitando così il rischio che, soprattutto per
quanto riguarda Pila, fra pagare un ticket o venire fino ad Aosta,
qualcuno possa optare per venire ad Aosta con conseguenti
intasamenti del Pronto soccorso.
Invitiamo l'Assessore a portare alla commissione competente
eventuali notizie in merito a questo problema non appena la società
dei gestori degli impianti a fune si pronunceranno e a verificare,
se non adesso almeno nel prossimo futuro, la possibilità di dare
attuazione alla proposta che abbiamo fatto con
quest'interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK