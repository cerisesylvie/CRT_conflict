Consiglio Regionale della Valle d'Aosta - Oggetto del Consiglio n. 922 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 922 del 6 ottobre 2021 - Resoconto
OGGETTO N. 922/XVI - Interpellanza: "Valutazioni sul compenso
indicato nell'avviso di selezione della Società di Servizi Valle
d'Aosta S.p.A.".
Bertin (Presidente) -
Punto n. 27 all'ordine del giorno.
Per l'illustrazione, ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Parliamo in questa interpellanza
del decreto legislativo n. 231/2001, che tratta della
responsabilità amministrativa degli enti pubblici, quindi un tema
alquanto importante perché appunto prevede la disciplina relativa
al caso in cui, in caso di commissione di reati da parte di persone
con una certa qualifica che poi vedremo, l'Ente pubblico debba
rispondere in qualche modo dell'illecito amministrativo, quindi
rispondere in termini economici anche.
L'articolo 5 di questo decreto legislativo prende in esame i
soggetti che potrebbero e possono porre in essere queste condotte
illecite e quindi da ciò derivare una responsabilità per l'ente e
sono le persone attualmente che rappresentano l'ente, che dirigono
l'ente, che sono gli amministratori di un eventuale ente.
L'articolo 6 poi, quello più importante e che ci interessa oggi
ai fini di questa iniziativa, è quello che dice che l'Ente però non
risponde di questo illecito amministrativo, quindi di questo
eventuale danno economico, se fa certe cose e fra queste cose è
previsto che l'Ente appunto non risponda se il compito di vigilare
sul funzionamento e sull'osservanza dei modelli, di curare il loro
aggiornamento è stato affidato a un organismo dell'Ente dotato di
autonomi poteri di iniziativa e di controllo. Poi ancora alla
lettera d) di questo articolo si richiama di nuovo questo organismo
perché dice che appunto l'Ente non risponde sempre di questi danni
di cui parliamo se non vi è stata un'omessa o insufficiente
vigilanza da parte dell'organismo di cui alla lettera b), perché
appunto naturalmente anche colui che commette certi tipi di
reato... stiamo parlando naturalmente di reati importanti che
riguardano la pubblica Amministrazione, e purtroppo molto spesso
anche richiamati anche in quest'aula, cioè il peculato, la
malversazione, l'indebita percezione di erogazioni a danno dello
Stato, concussione, corruzione e via dicendo, insomma reati che
normalmente spaventano parecchio noi politici amministratori se
vogliamo metterla così, quindi un tema importante. Ebbene,
nell'ottica del rispetto e della creazione di questo organismo, la
Società di Servizi Valle d'Aosta S.p.A., volendo individuare i
soggetti che saranno chiamati a comporre questo organismo appunto
nel rispetto delle disposizioni di questa legge, ha pubblicato un
avviso nel quale dice appunto che gli servono un commercialista, un
consulente del lavoro e un avvocato per comporre questo organismo
che poi vedrà un Presidente e altri due componenti e in questo
intento indica anche naturalmente quello che sarà il corrispettivo
complessivo previsto per l'espletamento di questi incarichi che,
per quanto riguarda il Presidente, è di 3 mila euro all'anno, oltre
agli accessori di legge, quindi l'IVA e gli oneri previdenziali,
per quanto riguarda gli altri componenti, 1.000 euro all'anno e
soggetto anche a ribasso.
Siccome noi poco tempo fa con la legge n. 19/2021, quindi nel
luglio di quest'anno, abbiamo approvato una legge che dice proprio
questo, che tratta proprio questo tema, cioè l'equo compenso da
attribuire ai professionisti e la tutela dei professionisti stessi,
chiaramente ho ricevuto questa segnalazione e mi sono un attimo
allarmato perché mi pare che nella linea del rispetto di questa
norma che, per carità, è recente, ma è l'espressione di un
principio credo sacrosanto ed è stato pienamente condiviso da tutta
quest'Aula visto che la legge ha trovato l'unanimità dei
consensi... allora ricordando appunto che è previsto nell'articolo
2 di questa legge, della legge n. 19/2021, pubblicata nel
Bollettino ufficiale del 28 di luglio di quest'anno, che, entro 60
giorni dall'entrata in vigore della legge, appunto la Giunta
regionale debba adottare gli atti di indirizzo nei confronti dei
componenti delle strutture regionali, degli enti strumentali della
Regione e delle società controllate per far sì appunto che ci sia
piena attuazione di questa normativa, cioè quindi un pieno rispetto
dell'equo compenso da attribuire ai professionisti che svolgono
determinati incarichi, riflettendo sul fatto che pensare a un
compenso per un incarico di questo genere, quindi un incarico di
vigilanza e di attenzione così importante... pensare a un compenso
di 60-70 euro mensili se li figuriamo mensilmente a un
professionista peraltro di un certo livello perché l'avviso chiede
persone di esperienza, quindi non giovanotti appena laureati,
quindi tutt'altro... allora forse mi pare che non siamo in linea
con questi principi.
Interpello quindi il Presidente o l'Assessore competente per
sapere se la Giunta regionale abbia già ottemperato intanto a
quanto previsto dall'articolo 2, comma 2, lettera a), della legge
regionale n. 19/2021, quindi se abbia già emanato queste linee di
indirizzo; in caso negativo, se e quando sia sua intenzione
provvedere, e poi se ritiene che i compensi previsti nell'avviso in
questione, visto che la legge n. 19/2021 è già in vigore, siano
adeguati al delicato ruolo che i professionisti che la Società
Servizi Valle d'Aosta S.p.A. andrà a individuare quali componenti
dell'organismo di vigilanza dovranno svolgere.
Presidente -
Risponde l'assessore Caveri.
Caveri (VdA Unie) -
Con un riflesso pavloviano mi sono
trovato a dover rispondere a questa interpellanza, nel senso che
essendo citato un caso che concerne le partecipate, risponderò però
alla prima domanda in termini più generali, ovviamente è un
dossier
di cui si sta occupando il Segretario generale e non
il Dipartimento delle partecipate.
La Giunta sta effettuando le opportune valutazioni per
individuare la struttura o le strutture regionali che
ordinariamente effettuano con maggior frequenza le attività di
affidamento degli incarichi liberi professionisti, compresi i
soggetti che svolgono le professioni non organizzate che sono state
disciplinate dalla legge n. 4 del 14 gennaio 2013. "Quest'attività
interlocutoria - leggo la nota che mi è stata predisposta - si
rende necessaria al fine di comprendere meglio il quadro generale
degli incarichi, la loro natura, la specificità degli stessi e la
loro numerosità. Ciò consentirà un'adeguata e più rispondente
definizione dei contenuti degli atti di indirizzo in applicazione
di quanto previsto dall'articolo 2, comma 2, lettera a), della
legge regionale n. 19/2021".
Per quanto riguarda la seconda parte, quindi quella specifica
sulla Società dei Servizi, premettendo che la nomina dell'organismo
di vigilanza rientra nelle attribuzioni del Consiglio di
amministrazione così come la determinazione del compenso, si
evidenzia che il bando pubblicato dalla Società di Servizi risale
al 30 settembre e pertanto ha generato un legittimo affidamento da
parte dei soggetti che hanno presentato la domanda. Il compenso
posto a base di gara, pari a euro 1.000 per i singoli componenti e
3.000, come ha ricordato lei, per il Presidente, risulta al momento
identico a quello individuato per il periodo precedente. Non ho le
competenze per dirle se la mole di lavoro e la quantità di impegno
sia in qualche maniera corrispondente, ma questo rientrerà nelle
determinazioni più generali a cui ovviamente ci atterremo con
apposita circolare nei confronti delle società nel momento in cui
la struttura delegata ci dirà come operare.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie, Assessore, per la
risposta, anche se, mi permetta, io comprendo che lei avrà
sicuramente avuto e ha sicuramente avuto una nota peraltro da
settori dell'Amministrazione che non sono neanche esattamente sotto
il suo controllo, quindi sarò più tollerante per questo
aspetto.
Devo dire che nella risposta vado a individuare una certa
piccola inerzia da parte della Giunta a proposito dell'attuazione
del comma 2 dell'articolo 2 della nostra legge, perché individuare
il quadro generale degli incarichi mi sembra un po' un'attività
quasi ultronea rispetto alla necessità e all'obbligo da parte della
Giunta di adottare atti di indirizzo nei confronti delle competenti
strutture regionali, che, per carità, potrei sbagliarmi, ma
dovrebbe essere una cosa abbastanza semplice, nel senso di dire
appunto a tutte queste strutture che possono essere interessate,
tra queste appunto quella che ci interessa, per esempio, Società
Servizi VdA: "attenzione, è entrata in vigore questa legge", perché
capisco che non sempre si possa essere così aggiornati e sul pezzo
sempre e comunque, "attenzione è entrata in vigore questa legge,
visto che è una legge di indirizzo sostanzialmente, sappiate che
nell'individuare appunto i compensi e nell'applicare i compensi per
i vari incarichi... tenetene conto e cercate eventualmente perché
nella legge stessa è previsto di far riferimento agli stessi
ordini". Qui quindi parliamo di consulenti del lavoro, parliamo di
avvocati e di commercialisti, fare una semplice lettera dicendo:
"guardate, dobbiamo costituire questo organismo, ci dite se il
compenso di "X" sembra ragionevole?". È questo poi lo spirito della
legge.
Per quanto riguarda la mole di lavoro, eccetera, sono
considerazioni che lei ha fatto e condivido, bisogna sempre però
fare una riflessione un po' diversa per quanto riguarda le attività
svolte dai professionisti, perché molto spesso non è tanto e solo
la mole di lavoro in sé quanto la responsabilità che un certo
incarico comporta ed è questo che avevo sottolineato già
nell'esposizione, cioè si tratta di un organismo di vigilanza che
deve vigilare, valutare l'attuazione di certi protocolli, di certi
sistemi appunto di protezione dell'ente stesso e addirittura ha una
funzione un pochino che va al di là in questo caso perché non è un
semplice Collegio sindacale di una società, eccetera, è proprio un
ente dotato di autonomi poteri di iniziativa e controllo, quindi
non soltanto controllo, ma anche iniziativa. Direi quindi che è
sicuramente un ruolo importante e una responsabilità importante
quella che questi professionisti andranno ad assumersi con questo
incarico e così a naso direi, ma, sulla base della mia esperienza,
quasi con certezza, mi sembra un compenso veramente alquanto
modesto, quindi vorrei caldeggiare da parte della Giunta un
interesse su questo tema e appunto un'emanazione di queste linee di
indirizzo nel più breve tempo possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK