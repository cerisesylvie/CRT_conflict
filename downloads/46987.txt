Consiglio Regionale della Valle d'Aosta - Oggetto del Consiglio n. 3335 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3335 del 22 febbraio 2024 - Resoconto
OGGETTO N. 3335/XVI - Interpellanza: "Azioni volte a
risolvere le criticità relative all'allontanamento di alcuni
pazienti dalla struttura residenziale terapeutica e riabilitativa
per dipendenze patologiche in regione Talapé ad Aosta".
Marguerettaz (Presidente) -
Punto n. 44 all'ordine del
giorno. Per la presentazione, la parola alla collega Foudraz.
Foudraz (LEGA VDA) -
Sono pervenute alla scrivente alcune
segnalazioni in merito a pazienti che verrebbero allontanati dalla
struttura sita nel comune di Aosta in regione Talapé che accoglie
utenti che hanno problematiche legate a dipendenze, vengono
allontanati perché considerati ingestibili e questi sono quindi
costretti pertanto a restare fuori dalla struttura per giorni,
arrivando anche a una settimana di allontanamento dalla stessa,
senza peraltro avere un luogo dove potersi rifugiare, non avendo la
possibilità di essere ospitati da nessuno. Dalle segnalazioni è
emerso che a questi soggetti, poiché definiti ingestibili, non era
permesso rimanere in struttura per tempi, appunto come ho appena
precisato, che si dilatavano, fino ad arrivare a sette giorni.
Queste persone hanno dovuto quindi arrangiarsi e cercare soluzioni
alternative sicuramente non facili: parliamo di persone che si sono
adattate a dormire al freddo, in case non agibili, in condizioni
sanitarie indescrivibili, individui che non dovrebbero essere
lasciati soli a loro stessi, sono loro i primi che hanno chiesto un
aiuto per uscire da un percorso buio che il più delle volte ha
fatto sì che perdessero anche gli affetti più cari, perdessero un
lavoro e le amicizie. Questo per riuscire a migliorare quindi il
loro percorso di vita e ritrovare la luce.
Atteso che queste segnalazioni e informazioni trovassero
riscontro, sarebbero atti e comportamenti gravissimi, considerato
che le persone che usufruiscono di queste strutture - ricordo che
la struttura di cui stiamo parlando è accreditata a livello
regionale, una struttura residenziale psichiatrica per interventi
socio-assistenziali - sono soggetti fragili e con delle dipendenze,
pertanto necessitano di essere accompagnati nel loro percorso di
ripresa di una vita serena, una vita che non sia segnata da
continue dipendenze. Per capire bene di cosa stiamo parlando,
dobbiamo inquadrare qual è il significato del termine "dipendenza":
per "dipendenza" si intende un'alterazione del comportamento che si
caratterizza per la ricerca anomala ed eccessiva di sostanze o di
attività, che si mantiene nonostante l'evidenza che queste siano
dannose. Il concetto di "dipendenza" nasce in relazione
all'utilizzo di sostanze stupefacenti, come eroina e cocaina, anche
se poi ultimamente si è esteso anche alle dipendenze
comportamentali. Non esistono infatti solo dipendenze legate
all'assunzione di sostanze illecite, altre dipendenze possono
riguardare il gioco d'azzardo, ludopatia, l'alcool,
Internet
,
social media
, pornografia, così come anche
a volte l'eccessiva passione per lo sport e il
fitness
. Tra
le dipendenze però più comuni troviamo comunque l'utilizzo, l'abuso
di sostanze stupefacenti, le cosiddette "droghe", come eroina,
cocaina, ma anche cannabinoidi e oppiacei, farmaci, perché anche
questi creano dipendenza, soprattutto antidolorifici,
antidepressivi, ansiolitici o sonniferi e l'alcool. Le conseguenze
dalle dipendenze per gli individui sono molteplici, oltre ad
arrecare appunto un danno a livello fisico all'individuo, si
innescano dei meccanismi che fanno sì che il soggetto il più delle
volte perda i contatti con i familiari e con le amicizie. Tutto
questo non aiuta ovviamente la persona a cercare di risalire la
china, anzi, nella maggior parte dei casi è un'ulteriore bastonata
che l'individuo fragile riceve.
Uscire dalle dipendenze è difficile, soprattutto se non si ha il
desiderio di farlo, nonostante l'evidenza che una dipendenza crea
un danno. Il primo passo fondamentale per il paziente quindi è
quello di decidere di uscirne una volta per tutte, nel momento in
cui però il paziente decide di farlo, di uscire da questa sua
situazione personale che lo sta privando di tutto, dagli affetti
familiari all'ambito lavorativo e a tutto il resto che corona e
attorna la sua vita di individuo, deve avere la possibilità di
appoggiarsi a quelle strutture che sono riconosciute e accreditate,
che sono nate proprio per essere un valido supporto a questo tipo
di problematiche.
Poiché stiamo parlando di una struttura accreditata sul
territorio regionale per svolgere tale compito, così come è stato
concepito, e qualora dovesse venir meno il possesso dei requisiti
che la struttura deve garantire, requisiti che sono stabiliti con
una deliberazione della Giunta regionale e anche con successivi
provvedimenti dirigenziali regionali, l'accreditamento
all'esercizio dell'attività in oggetto decadrebbe e non solo, vi
sarebbe anche una possibile revoca del titolo autorizzativo.
Per quanto le ho appena risposto, interpello l'Assessore per
conoscere se tali fatti corrispondano al vero, se il Governo
regionale sia a conoscenza di questa gravissima problematica, se
esista un protocollo d'intervento da parte dei gestori del servizio
e cosa preveda nel caso di pazienti considerati ingestibili e quali
siano le azioni che si intendono adottare.
Presidente -
Per la risposta, la parola all'assessore
Marzi.
Marzi (SA) -
Le domande sono: "se tali fatti
corrispondono al vero, se il Governo regionale sia a conoscenza di
questa gravissima problematica, se esiste un protocollo
d'intervento da parte dei gestori del servizio, quali siano le
azioni che si intendono adottare".
In premessa è bene precisare che la sospensione temporanea del
percorso con l'allontanamento del paziente è messa in atto solo in
caso di ripetute trasgressioni e che è sempre comunque previsto e
concordato il rientro in struttura. La sospensione non ha
ovviamente scopo punitivo ma è finalizzata alla rimotivazione alla
cura, esattamente quello che lei ha appena finito di
rappresentare.
Il SERD, o Servizio per le dipendenze dell'Azienda USL, e le
cooperative convenzionate con l'Azienda medesima hanno sempre
risposto alle esigenze di cure sociali di un'utenza fragile. È
importante infatti precisare che tutti i percorsi residenziali per
le dipendenze patologiche e per i disturbi di interesse
psichiatrico sono avviati esclusivamente su base volontaria e così
deve essere. L'utente in ingresso accetta quindi il programma
terapeutico proposto, ma anche le attività e i controlli connessi,
compreso il regolamento interno alla struttura. Il regolamento è a
tutela del percorso trattamentale dell'utente, come di tutti i
presenti della struttura, e prevede di tenere un comportamento
adeguato, vietando ovviamente di assumere sostanze stupefacenti.
L'eventualità che un paziente faccia uso o introduca nella
struttura sostanze stupefacenti o alcool rappresenta infatti un
pericolo di ordine sanitario per i soggetti fragili presenti, con
il rischio di scompensi psichici, urgenze mediche che, nei casi più
gravi, può condurre sino alla morte per overdose. In ogni caso,
anche quando vengono verificate trasgressioni al regolamento o
positività ai test tossicologici, l'utente non viene mai
allontanato immediatamente, ma le situazioni sono approfondite in
più incontri tra gli operatori e confronti con gli operatori del
SERD. In questi confronti vengono valutate le conseguenze in
termini di ricadute e gli eventuali aspetti psicopatologici
derivanti dalle trasgressioni che determinano quindi necessari
trattamenti. Solo in caso di ripetute trasgressioni la struttura
mette in atto una sospensione temporanea del percorso con
allontanamento dell'utente e suo rientro concordato: ecco perché la
sospensione non ha ovviamente finalità punitiva, lo ripetiamo, ma è
intesa quale mezzo di freno e rimotivazione alla cura. È anche
necessario considerare che la dipendenza patologica, oltre a essere
sempre soggetta a ricadute, è assai spesso caratterizzata da
comportamenti antisociali, generata sovente da ansia e da stati di
agitazione, che non sempre possono trovare soluzione nei
trattamenti farmacologici.
Nel corso dell'anno 2023 sono stati allontanati dalla struttura
"Il Ponte" quattro utenti, nello specifico:
- un o una paziente dal 7 al 13 marzo a causa della positività a
sostanze stupefacenti riscontrata al rientro in comunità
terapeutica da un permesso (la persona nel periodo di
allontanamento risiedeva nella casa di proprietà);
- una persona dal 9 al 14 giugno per non aver aderito al
programma, per ripetuti abusi alcolici e per aver introdotto di
nascosto nella struttura bevande (la persona nel periodo di
allontanamento risiedeva in un alloggio in affitto);
- una persona dal 19 al 23 luglio per ripetuti alcoltest
positivi e poi dal 13 al 20 agosto per essersi allontanato o
allontanata senza autorizzazione (la persona di riferimento nel
periodo di allontanamento disponeva comunque di una casa);
- una persona dal 28 agosto al 1° settembre per aggressività
verbale marcata e ripetuta nei confronti degli operatori, sempre a
questa persona è stato assicurato un insediamento temporaneo in una
struttura in Valle.
In conclusione, quindi, solo in caso di trasgressioni reiterate
la struttura procede con l'allontanamento temporaneo dell'utente
che vede comunque il successivo rientro controllato. Tutto ciò si
rende necessario sempre a tutela del paziente e degli altri utenti
della struttura. Nei casi di sospensione è comunque e sempre posta
una particolare attenzione affinché gli utenti abbiano alternative
residenziali certe in attesa del rientro in struttura.
Presidente -
Per la replica, la parola alla collega
Foudraz.
Foudraz (LEGA VDA) -
Grazie Assessore per la risposta che
comunque non mi soddisfa pienamente. Lei mi ha parlato di
sospensioni concordate con gli operatori della struttura, però io
le vorrei far presente che le segnalazioni che mi sono state fatte
non mi hanno parlato di nessun accordo di sospensione temporanea,
cioè non gli è più stato permesso di entrare in struttura.
Poi, Assessore, mi ha dato dei dati, mi ha detto che nel 2023
sono stati allontanati quattro utenti, un utente è tornato nella
casa propria, uno in un alloggio in affitto e poi non ricordo bene
cosa ha detto degli altri due. Vorrei solo farle presente che
nessuno ha effettuato verifiche in tal senso, se le persone fossero
effettivamente alloggiate lei mi ha detto in alloggi in affitto...
io posso dirle che per la segnalazione che mi è stata fatta questa
persona ha dormito in una casa abbandonata. Poi io non lo so,
presumo che controlli da quel punto di vista non ne vengano fatti e
questo lo ritengo abbastanza grave perché persone che soffrono di
patologie vengono allontanate per una settimana - detto da lei o
comunque da chi le ha scritto la risposta - in maniera concordata,
io le posso dire che di concordato non c'era nulla.
Io credo che comunque strutture che siano accreditate a livello
regionale devono garantire comunque il possesso dei requisiti per
l'esercizio dell'attività per cui sono preposti.
Io auspico che i controlli che sono previsti da parte
dell'Amministrazione regionale vengano svolti per evitare che si
ripetano situazioni del genere, perché non è possibile lasciar
dormire fuori al freddo e in giacigli di fortuna persone che stanno
già scontando un qualcosa di brutto per la loro persona. Vero è che
sono scelte che un individuo ha fatto per ritrovarsi in quella
situazione, però non abbandoniamoli, dobbiamo recuperarli, quindi
non lasciamoli soli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK