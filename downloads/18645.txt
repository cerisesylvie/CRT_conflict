Consiglio Regionale della Valle d'Aosta - Oggetto del Consiglio n. 1752 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 1752 del 20 dicembre 2000 - Resoconto
OGGETTO N. 1752/XI Disegno di legge: "Integrazioni alla legge
regionale 28 giugno 1991, n. 20 (Promozione di una fondazione per
la formazione professionale turistica), già modificata dalle leggi
regionali 24 agosto 1992, n. 52 e 14 gennaio 1994, n. 2".
Articolo 1 (Integrazione all'articolo 1)
1. Dopo il comma 1 dell'articolo 1 della legge regionale 28
giugno 1991, n. 20 (Promozione di una Fondazione per la formazione
professionale turistica), è aggiunto il seguente:
"1bis. La Fondazione di cui al comma 1 può altresì svolgere
attività di istruzione tecnico-professionale mediante l'istituzione
e la gestione di corsi di studi quinquennali a indirizzo turistico,
in armonia con la normativa vigente in materia.".
Articolo 2 (Integrazione all'articolo 2 )
1. Dopo la lettera b) del comma 1 dell'articolo 2 della L.R.
20/1991, è inserita la seguente:
"b bis) la Fondazione potrà svolgere attività di istruzione
tecnico-professionale mediante l'istituzione e la gestione di corsi
di studi quinquennali a indirizzo turistico, in armonia con la
normativa vigente in materia;".
Presidente
La parola al relatore, Consigliere Piccolo.
Piccolo (FA)
Premetto che leggerò la relazione, che è
stata condivisa con il collega La Torre della V Commissione,
pertanto anche a suo nome leggo il testo della relazione che credo
i colleghi abbiano già ricevuto.
Il disegno di legge in oggetto porta alcune integrazioni
sostanziali alla legge regionale n. 20 del 28 giugno 1991 inerente
"l'istituzione di una Fondazione per la formazione professionale
turistica".
Integrazioni che sono il frutto di una prima significativa
conseguenza dell'ampio e approfondito dibattito che si è sviluppato
nell'ambito del gruppo di lavoro, costituito dalla Giunta
regionale, al fine di individuare possibili modalità e contenuti di
una riforma della Fondazione per la formazione professionale
turistica, nonché dei corsi alberghieri da essa attualmente
organizzati, al fine di renderli maggiormente aderenti alle nuove
esigenze espresse dallo specifico comparto turistico e soprattutto
venire incontro alle giuste attese dei giovani che aspirano ad un
adeguato inserimento nel comparto stesso.
Una riforma della fondazione resasi indispensabile anche alla
luce dalla nuova normativa scolastica che eleva l'obbligo
scolastico.
Per una più puntuale informazione ai colleghi comunico che il
gruppo di lavoro, completo in ogni sua componente e con i
rappresentanti delle categorie interessate è stato costituito con
delibera della Giunta regionale in data 18 gennaio 1999 e poi
integrato da una successiva delibera in data 1° febbraio 1999 è
composto da:
- il Coordinatore del Dipartimento turismo, sport, commercio e
trasporti o suo delegato;
- il Sovrintendente agli studi per la Valle d'Aosta o suo
delegato;
- il Dirigente del Servizio formazione relazioni esterne o suo
delegato;
- il Direttore della Direzione Agenzia regionale del lavoro o
suo delegato;
- il Direttore dei corsi alberghieri regionale;
- un membro designato dal Consiglio di amministrazione della
fondazione;
- un membro designato dall'ASCOM;
- un membro designato dalla FACOM;
- un membro designato dall'ADAVA;
- un membro designato dalla FENIT Valle d'AOSTA;
- un membro designato dall'Ente bilaterale regionale;
- un membro designato dall'AVIF.
L'indicazione fondamentale scaturita dal gruppo di lavoro è
stata quella di individuare un percorso formativo che,
salvaguardando da un lato i numerosi aspetti positivi, soprattutto
in termini di preparazione pratica, degli attuali corsi di primo
addestramento turistico-alberghiero, consentisse dall'altro, al
termine di un ciclo di studi quinquennale, il conseguimento di un
regolare diploma di maturità e quindi l'accesso agli studi
universitari.
Ciò nell'ottica di mettere a disposizione del comparto turistico
operatori maggiormente qualificati, così come richiesto da un
mercato sempre più concorrenziale nel quale le sfide possono essere
affrontate con successo solo ponendosi in un'ottica di crescita
qualitativa e al fine di incentivare un maggior numero di giovani
valdostani ad orientarsi verso impieghi nel comparto turistico,
limitando così l'attuale massiccio ricorso a personale stagionale
proveniente da fuori Valle.
Si pensi che ogni anno gli addetti ai servizi stagionali
provenienti da altre regioni d'Italia raggiungono il numero di
circa ottomila.
Quest'ultima situazione, d'altro canto, oltre a costituire una
rinuncia a notevoli potenzialità occupazionali per i residenti,
rappresenta un fattore assai negativo sotto il profilo della
qualità complessiva dell'offerta turistica regionale, tenuto conto
della scarsa conoscenza che tale personale stagionale, soggetto a
continui avvicendamenti, ha della Valle d'Aosta, della sua cultura,
delle sue tradizioni, per cui l'approccio col cliente risulta
inevitabilmente più arido, meno personalizzato e rende in
definitiva più arduo per il cliente stesso scoprire e apprezzare
quelle specificità che possono rendere la Valle d'Aosta una meta
più attrattiva nel panorama dell'offerta turistica nazionale e
internazionale.
La soluzione prefigurata prevede dunque la creazione di un
Istituto turistico-alberghiero regionale legalmente riconosciuto,
promosso e gestito dalla Fondazione per la formazione professionale
turistica, i cui corsi, di durata complessivamente quinquennale,
siano strutturati su un triennio che consenta l'ottenimento di una
prima qualifica idonea ad un diretto inserimento nel mercato del
lavoro, seguito poi da un biennio finalizzato al conseguimento del
diploma di maturità.
Sulla base di un parere espresso dalla Soprintendenza agli studi
la concreta adozione di tale soluzione presuppone tuttavia
un'integrazione della legge regionale n. 20/1991, concernente la
promozione della fondazione di cui sopra affinché quest'ultima
possa considerarsi, a tutti gli effetti, autorizzata ad operare
anche nel campo dell'istruzione professionale, oltre che in quello
della formazione, e con le stesse prerogative che ha oggi
l'Institut agricole régional.
Lo scopo del disegno di legge, oggi in discussione, è appunto
quello di introdurre l'accennata integrazione e consentire quindi
alla fondazione di dare corso a tutti gli adempimenti necessari
all'attuazione del progetto.
Ciò naturalmente senza che la fondazione abbandoni le proprie
iniziative nel settore della formazione professionale in campo
turistico che resta un suo specifico compito istituzionale, ma anzi
prevedendo di potenziare ulteriormente tale funzione orientandola
soprattutto verso la riqualificazione di coloro che ai vari livelli
già operano nei diversi comparti dell'offerta turistica.
Si tratta quindi di un'interessante scommessa che la fondazione
intende proporre per un futuro turistico più rispondente alle
esigenze di oggi.
Nel concludere: tutto questo affinché i diversi settori del
turismo possano, senza che uno prevarichi l'ambito dell'altro, ma
anzi completarsi, dare un più qualificato servizio ai numerosi
turisti che visitano la nostra Valle.
Una Regione che dovrà sempre più favorire lo sviluppo ed il
miglioramento qualitativo delle attività turistiche e quindi la
possibilità che tale settore diventi un volano importante per la
nostra economia, soprattutto in questo particolare momento
economico e finanziario difficile a causa della terribile calamità
che ci ha colpiti recentemente e utilizzando al massimo le risorse
umane e le ricchezze naturali presenti nella nostra Regione:
Regione a vocazione primaria turistica e per poter cominciare,
proprio con il turismo, a parlare di vero federalismo e di vero
autogoverno, offrendo una Valle d'Aosta all'avanguardia di un
turismo moderno, al passo con i tempi e qualificato. Infine preciso
che il disegno di legge ha avuto il parere favorevole della IV e V
Commissione consiliare permanente.
Presidente
È aperta la discussione generale.
La parola alla Consigliera Squarzino Secondina.
Squarzino (PVA-cU)
Mi sono segnalata, forse gli Assessori
competenti intendevano intervenire, io aspetto anche
l’intervento dell’Assessore
eventualmente. Posso intervenire? Grazie, Assessore.
Una prima annotazione: da tempo si è registrata
l’esigenza di far fare un salto di qualità
all’attuale scuola alberghiera. Noto che, come al
solito, e mi dispiace dover dire così, che i tempi per le
dimissioni in commissione sono ristretti.
La legge approda in commissione, non appena la commissione cerca
di affrontare il problema, va a visitare di persona la struttura,
si rende conto della complessità della questione al di là del fatto
che apparentemente è una legge molto scarna.
La commissione fa l'elenco di una serie di persone che vuole
ascoltare proprio per avere maggiori informazioni, poi
all’improvviso dall'esterno viene impressa
un'accelerazione di tutto l’iter che viene in
commissione. Non ho capito bene la motivazione, sarebbe
interessante che qualcuno me la spiegasse.
A parte questo preambolo vengo al nocciolo del problema. Come
dicevo prima, con questa legge si interviene sulle finalità della
fondazione e si interviene secondo un orientamento richiesto da
anni a gran voce dal consiglio di amministrazione.
Se qualcuno di voi va a leggersi le relazioni dei rappresentanti
della Regione all’interno di questo Consiglio, vede
che da più parti si insiste sul fatto che lo Statuto deve essere
modificato "imperativamente", nel senso che la scuola alberghiera
così com’è non va bene, ma bisogna trasformarla in
una struttura che consenta di rilasciare diplomi di scuola media
superiore, quindi questa scelta è sicuramente positiva.
Diciamo anche che la riforma dei cicli scolastici ha accelerato
questa richiesta che da alcuni anni era fatta dal consiglio di
amministrazione della fondazione, quindi va bene intervenire in
questa direzione.
Come si attua, come si dà uno sbocco quinquennale alla scuola
alberghiera attuale? E qui se ascoltiamo la relazione del
Consigliere Piccolo, se leggiamo la relazione introduttiva della
legge, se vediamo anche i documenti presentati dallo stesso gruppo
di lavoro, vediamo che ci sono ancora molti elementi poco chiari, e
non si capisce in quale contesto questa scuola possa radicarsi.
Innanzitutto la fondazione ha sempre insistito sul fatto che
occorre garantire autonomia alla fondazione, garantire gli
strumenti, risorse umane o finanziarie per esercitare tale
autonomia. Ora a questa richiesta che viene fatta da anni dalla
fondazione non si dà una risposta con la modifica di questa legge.
E si chiede anche come sarà possibile garantire le nuove risorse
umane e finanziarie richieste dal progetto del nuovo istituto; su
questo non viene detto nulla.
Ancora, il modello che è richiamato en passant, come modello, è
quello dell’Institut agricole, ma qui
c’è una differenza sostanziale:
l’Institut agricole è un istituto che ha una storia,
una struttura e un contesto di ricerca, che ha teste pensanti.
C’è un contesto molto ricco di risorse umane,
professionali, di idee che qui non trovo, per cui mi chiedo come è
possibile che questa fondazione riesca a fare questo salto di
qualità. Tra l’altro, per fare questo salto di
qualità, lo stesso institut ha dovuto, per esempio, chiedere alla
Regione una legge apposita per il personale. Qui sul personale non
si dice nulla.
Noi modifichiamo una delle finalità della legge che è quella che
consente alla fondazione di occuparsi anche di istruzione, però
manteniamo tali e quali gli articoli che riguardano il personale:
nella legge attuale, si dice nell’articolo 2, comma
1, lettera g),
"che la fondazione avrà una struttura a carattere
permanente per quanto riguarda gli aspetti didattico-organizzativi
con carattere di flessibilità per quanto attiene ai docenti da
impiegare e alle attività da svolgere"
; ora questa libertà
enorme che la legge dà alla fondazione rispetto ai docenti e al
personale in che rapporto può stare con tutte le condizioni che
invece la volontà di ottenere la parificazione di questa scuola
comporta? Come si possono realizzare queste condizioni?
Non ci sono le condizioni per rendere la scuola parificata, se
rimane intatto questo elemento del personale, ad esempio. Da una
parte si fa un balzo in avanti, e dall'altra non si danno gambe,
perché le nuove finalità individuate possano realizzarsi.
Si vuole istituire un nuovo indirizzo turistico, nel momento in
cui si prefigura un istituto superiore che rilascia un diploma,
questo diploma va a collocarsi all’interno dei
diplomi turistici; ma in questo settore turistico, proprio a
Châtillon e a Saint-Vincent, quindi proprio in zona, noi abbiamo
già gli IPR che si occupano della stessa questione e non è che si
possa dire
: "Una scuola farà concorrenza
all’altra perché nell’autonomia
ciascuno deve attirare più studenti possibile, diventare più capace
di preparare professionalmente gli alunni e quindi si faranno
concorrenza e vedrete che avremo due scuole eccellenti".
Questo non è vero, intanto perché qui c’è uno
spreco enorme di risorse e poi perché le due scuole si rivolgono
alla stessa tipologia di utenti e soprattutto nella riforma che
verrà si va verso un'unificazione dei primi anni. Non ha senso
pertanto che ci sia un biennio di orientamento
all’interno di questo nuovo istituto turistico e un
biennio di orientamento all’interno
dell’istituto professionale perché sarebbero la
stessa cosa e dovrebbero in qualche modo coincidere. Nella legge e
nella relazione di accompagnamento non si dice nulla, rispetto al
rapporto che dovrebbe instaurarsi fra questo istituendo istituto
turistico e gli attuali IPR.
Si affida alla fondazione un compito molto importante, quello di
trasformarsi, di delineare un nuovo corso didattico con curricula,
orari, obiettivi precisi e a chi lo si affida? Lo si affida alla
fondazione che è commissariata. Questo dimostra ancora come sia un
progetto senza gambe per poter camminare.
Ancora: non si vede bene come questo istituto si inserirà in
tutto quello che è il sistema di formazione professionale che
dovremo attuare; qui, come al solito, sorgono singole iniziative,
come tanti funghi: ognuno si preoccupa della formazione
professionale, della qualificazione per diplomi, ciascuno nel suo
piccolo settore senza che ci sia la previsione di un collegamento
fra gli uni e gli altri.
Questo fra l’altro aumenta fortissimamente i
costi. Uno dei motivi per cui è stata voluta a livello nazionale
l’autonomia delle istituzioni, e questo ha
significato anche un dimensionamento delle varie istituzioni
scolastiche in modo che ciascuna di esse giungesse a un numero
sufficiente di alunni, di insegnanti per poter essere autonoma
anche nella progettazione, è proprio l'esigenza di risparmiare.
Nel nostro caso, si sarà di fronte ad un piccolo istituto,
perché non si potrà raggiungere le cifre di 350-400-500 alunni, che
sono le cifre ottimali per garantire l’autonomia a
un istituto. I costi aumenteranno moltissimo. Chi pagherà questa
scuola?
Nel corso delle audizioni è stato detto che, quando una scuola è
di proprietà di una fondazione, dovrebbe essere
quest’ultima a trovare le risorse al proprio
interno, ma si vede che chi ha detto questo si riferiva a una
realtà extraregionale perché tutte le fondazioni che abbiamo in
Valle non riescono a trovare al proprio interno le risorse ed è la
Regione che provvede a queste risorse. Ogni fondazione - pensiamo
all’Istituto musicale, pensiamo
all’Institut agricole - annualmente ha un bilancio
che si aggira dai 4 ai 5 miliardi.
Sarà necessario prevedere altre risorse e sarebbe interessante
capire qual è il costo reale di un IPR a Saint-Vincent, per
esempio, e di questa scuola a due passi e chiedersi se a una scuola
diamo di più come risorse rispetto all’altra.
Questi sono una serie di perplessità e di domande che ho posto
all’Assessore, ai membri del comitato che sono
venuti in commissione, ma nelle risposte datemi non emerge un
progetto chiaro da parte di nessuno perché ciascuno persegue un
progetto di tipo diverso.
Noi, pur condividendo la necessità di andare in questa
direzione, chiediamo che questo atto sia accompagnato da tutte le
condizioni che lo sostengono oppure ci asterremo perché altrimenti
si vota una decisione che non è ancorata a nessuna risorsa concreta
e nessun progetto concreto.
Presidente
La parola al Consigliere Collé.
Collé (Aut)
Già in commissione avevo fatto tutta una serie
di considerazioni che non voglio qui ripetere, ma voglio fare solo
alcune riflessioni. Da una parte c’è effettivamente
necessità di dare risposta alle nuove esigenze della scolarità; la
riforma dei cicli e l’elevazione
dell’obbligo scolastico credo che rientrino nel
disegno di legge oggi in votazione anche se non abbiamo un quadro
definito e delle risposte precise su quelli che saranno i nuovi
cicli e l’elevazione stessa, tuttavia il disegno di
legge vuole entrare nel merito di questa complessa materia e
trovare al più presto delle soluzioni.
D’altra parte non abbiamo riscontrato nel corso
delle audizioni che sono state fatte delle idee chiare in merito a
cosa si vuole fare della scuola alberghiera attuale. Non si sa se
si azzererà tutto o se partiremo da quello che è esistente
oggi.
Non abbiamo avuto risposte precise sulle competenze della nostra
Regione in materia di pubblica istruzione; avevo chiesto in
commissione se era possibile trovare una soluzione per permettere
alla scuola alberghiera di porlo come modello valdostano di scuola
e verificare con i dirigenti ministeriali se questo sia possibile o
meno.
Un’altra questione che dovremo affrontare è
legata ai costi. Oggi la scuola alberghiera alla Regione costa
qualcosa come 100 milioni all’anno, è la Commissione
europea che elargisce la massima parte di spesa, più di 1 miliardo;
nel momento in cui la scuola verrà strutturata in modo diverso la
Regione dovrà affrontare anche questo aspetto.
Crediamo che il disegno di legge n. 99 apra una porta e sia lo
strumento per poter lavorare e vedere tutti assieme cosa vogliamo
fare della scuola alberghiera.
Il riconoscimento è una cosa che tutti noi vogliamo, però
dobbiamo tener presente le esigenze di quelli che hanno
un’attività alberghiera in Valle
d’Aosta, credo che si debba partire un po' da qui.
Questo aspetto così come altri aspetti devono essere tenuti sotto
osservazione.
Abbiamo chiesto in commissione che innanzitutto, per avere un
quadro ben preciso davanti a noi, che si possano verificare con
mano quelle che sono le esperienze attuali in Italia e
all’estero e credo che la IV e la V Commissione
debbano al più presto rendersi conto di questo. Parlavamo di
Bressanone per il discorso dei cinque anni e del diploma
riconosciuto, mentre parlavamo di Crans Montana come di un modello
più legato alla scuola alberghiera attuale da cui si esce con il
baccalauréat.
Dovremo definire il ruolo dell’IPR di
Saint-Vincent perché il discorso della concorrenzialità che faceva
la Sovrintendente è un discorso su cui dovremo riflettere.
Questo disegno di legge lo abbiamo votato in commissione e lo
voteremo oggi proprio perché apre una porta e proprio perché da
oggi dovremo lavorare per dare le risposte che tutti aspettano
anche perché da quanti abbiamo sentito c’è la
volontà di andare verso una scuola che dia un diploma riconosciuto,
ma dall’altro non abbiamo trovato nessuno che ci
abbia detto esattamente quale sarà il percorso.
Il percorso sarà quindi da costruire e un impegno che abbiamo
chiesto in commissione era che fossero proprio la IV e la V
Commissione a seguire i lavori e l'iter nella sua interezza.
In base al lavoro che uscirà dovremo soprattutto dare delle
risposte alle effettive esigenze delle strutture alberghiere
attuali. Il fatto che si parli e si sia detto tanto sugli
imprenditori del turismo, per carità, va bene tutto, però teniamo
presente quella che è la Valle d’Aosta, quelle che
sono le sue esigenze, le sue strutture alberghiere perché è con
queste che dovremo fare i conti.
Credo che sia necessario, come ho detto in commissione, che una
riflessione venga fatta a più ampio raggio, che non ci limitiamo
esclusivamente a parlare della scuola alberghiera e di cosa ne
sarà, ma che ampliamo un po' quella che può essere una riflessione
da condurre insieme a tutti gli attori del turismo, i responsabili
di categoria, eccetera.
Il Presidente dell’ADAVA ci ha detto in
commissione che la Valle d’Aosta necessita di maître
d’hôtel, di chef di cucina, eccetera e questa è una
verità. Teniamo altrettanto presente che in Valle
d’Aosta abbiamo una stagione consolidata, quella
invernale, di 90-100 giorni e una stagione estiva che si sta
restringendo, pertanto è vero che abbiamo queste necessità, ma è
vero anche che buona parte degli alberghi oggi assumono del
personale per queste due stagioni che, se considerate
nell’arco dell’anno, sono abbastanza
limitate, allora non pensiamo che, facendo un discorso legato
esclusivamente alla scuola alberghiera e dando un riconoscimento
dopo cinque anni, risolviamo anche questi problemi.
Credo che da qui possa nascere insieme a tutti quanti un
ragionamento più ampio legato proprio alla questione turistica.
Presidente
La parola al Consigliere Frassy.
Frassy (FI)
Nell’affrontare
l’argomento intanto il nostro gruppo vorrebbe
evidenziare come anche in questa circostanza sia mancata una
tempistica utile all’approfondimento e al confronto
politico. Abbiamo appreso nelle due riunioni di commissione che il
gruppo di lavoro istituito circa un anno fa aveva avuto modo di
nominare un consulente, aveva avuto modo di approfondire con una
serie di riunioni?
(interruzione dell’Assessore Lavoyer, fuori
microfono)
? come no? Sono affermazioni che sono state verbalizzate in
commissione e sono state fatte dall’Assessore stesso
perciò è un po' difficile che l’Assessore smentisca
in aula quello che dice in commissione.
Il Consigliere Piccolo, relatore del disegno di legge, ha
affermato, e così è verbalizzato in commissione, che il Prof. Russo
è consulente del gruppo di lavoro dopodiché se le affermazioni del
Consigliere Piccolo non corrispondono alla realtà dei fatti, farà
bene l’Assessore a precisare i termini entro i quali
il Prof. Russo si è mosso e sulla base di quali input.
La cosa che abbiamo chiesto in commissione, senza peraltro
riuscire ad ottenerla, era la conoscenza della relazione o
perlomeno delle convinzioni emerse dalla consulenza del Prof.
Russo.
I Presidenti della IV e V Commissione, che hanno lavorato
congiuntamente, si erano impegnati a mettere a disposizione dei
commissari e la relazione e una serie di dati prima che venisse
all’esame dell’aula il disegno di
legge tant’è che avevamo espresso al Presidente Rini
il timore che ci fosse un'accelerazione che voi ci avevate negato
ancora nella commissione la settimana scorsa. Abbiamo appreso
invece lunedì pomeriggio come quel timore fosse anche in questa
circostanza fondato.
Ora questa, si badi, non è un'inutile "vis polemica", ma è la
constatazione della difficoltà con cui ci si può confrontare quando
i disegni di legge vengono catapultati direttamente in aula.
Quali ragionamenti fare nel concreto su questo disegno di legge?
Anzitutto è normale che ogni legge abbia un promotore, abbia un
soggetto, politico o meno, che la sostenga.
Apprendiamo che il soggetto che sostiene questa legge non è
l’Amministrazione regionale in quanto tale che la
presenta comunque al voto dell’aula, non è neppure
la fondazione stessa, ma è l’Associazione degli
albergatori della Valle d’Aosta o meglio è la ferma
convinzione e determinazione del Presidente
dell’Associazione albergatori Valle
d’Aosta.
Allora sarebbe importante capire sulla base di quali esigenze
l’associazione di categoria spinge affinché si
arrivi a questo tipo di conclusione.
Abbiamo cercato di capire dall'audizione quali fossero i motivi
posti alla base di questa legge e abbiamo anche cercato di capire
le motivazioni leggendo la proposta di riforma che era stata
presentata dalla fondazione stessa.
Non possiamo non esprimere in aula le perplessità che abbiamo
già espresso in commissione quando, nel chiudere il ragionamento
che sostiene la necessità di una maggiore qualificazione per un
maggior coinvolgimento del mondo del lavoro che opera nel settore
turistico, la fondazione chiude dicendo:
"? Ci duole ammetterlo,
ma non siamo ancora in grado di rispondere"
. A cosa non sono in
grado di rispondere? Non sono in grado di rispondere a quanti
lavoratori e imprenditori hanno bisogno di una scuola e di corsi di
formazione e di dire quale dimensione debba avere questa nostra
nuova scuola.
Allora diventa sorprendente apprendere che il comparto, che
dovrebbe essere il primo ad essere interessato e ad essere fruitore
di questa "innovazione", è in realtà il primo a non sapere su quali
numeri effettivamente si debba ragionare.
Qualcuno ha detto:
"Ma qui apriamo una finestra dopodiché
valuteremo come articolare questo di più che andiamo a riconoscere
alla fondazione"
.
Noi abbiamo una sensazione e cioè la legge che arriva oggi in
aula è il frutto probabilmente di una strenua difesa di competenze
da parte dell’Assessorato del turismo, da parte
dell’Assessore Lavoyer nei confronti del suo collega
di Giunta, Assessore alla cultura, Pastoret, perché è evidente che,
nel momento in cui dovessimo ragionare nell'economia di quelli che
sono i risultati in termini di efficienza e di costi, non ci
troveremmo a discutere di una legge siffatta.
Lo ha ricordato qualcuno negli interventi che mi hanno preceduto
che esiste in quel di Saint-Vincent, perciò a pochi chilometri
dalla scuola alberghiera di Châtillon, un istituto professionale
regionale che ha un indirizzo di tipo turistico. È evidente che
nell’ambito di quell’indirizzo
turistico si dovrebbe affiancare una specializzazione particolare
che consenta non solo di diventare interprete con tutta una serie
di qualifiche di tipo forse più amministrativo, ma di diventare
anche titolato con queste qualifiche di tipo più operativo.
Perché sosteniamo che è incongruente questo tipo di conclusione?
Lo è perché oggi la modificazione dei cicli scolastici
paradossalmente non porta al superamento della formazione
professionale, anzi. La rimodulazione dei cicli scolastici porta
alla valorizzazione della formazione professionale che diventa
tanto più importante se si considera che il legislatore prevede un
obbligo formativo fino a 18 anni, alternativo al percorso
dell'istruzione scolastica, di conseguenza la formazione che prima
poteva essere un di più, nella prospettiva dei nuovi cicli
scolastici diventa una necessità, diventa un obbligo.
Noi qui invece andiamo a dire che la riforma dei cicli
scolastici fa superare il meccanismo della formazione così come era
previsto nella scuola alberghiera gestita dalla fondazione.
Riteniamo che questo non sia assolutamente rispondente alla realtà
dei fatti. Non solo.
La preoccupazione che è emersa dagli addetti ai lavori,
Assessore, e che mi sembra che lei abbia condiviso in commissione,
è sui risultati che si otterranno al termine di questo ciclo di
studi perché, dovendo impostare la scuola alberghiera su una scuola
propriamente detta che rilasci un attestato e dunque un diploma,
bisognerà gioco forza sacrificare una parte della formazione
pratica a vantaggio della formazione teorica.
Il rischio è di avere dei cuochi mediocri che abbiano peraltro
la spendibilità di un titolo di studio conseguito nel percorso
triennale o quinquennale effettuato presso la scuola alberghiera e
questo rischio è dovuto dalla scelta paradossale di riconoscere
alla fondazione la possibilità di adeguarsi ai programmi
statali.
Dimentichiamo che la Regione Valle d’Aosta ha
competenza primaria in materia di istruzione professionale,
Assessore! Noi molte volte sentiamo dai banchi della Giunta e
dell’Union Valdôtaine rivendicare la peculiarità e
l’autonomia a tutti i livelli e a tutte le
latitudini; in questo caso paradossalmente rinunciamo a gestire una
forma di autonomia riconosciuta nello Statuto e già praticata,
perché gli IPR sono una realtà nella nostra Regione; rinunciamo ad
ampliare la sfera di intervento degli IPR demandando questo nuovo
percorso di studio ai programmi ministeriali. Dove sta la
differenza?
La differenza è significativa perché da alcuni dati, che ci sono
stati forniti in commissione dalla Sovrintendente e di cui non
abbiamo motivo di dubitare, emerge che le preoccupazioni della
categoria ossia che le ore di formazione pratica, oggi superiori al
50 percento, seguendo i corsi statali si ridurrebbero a un 20
percento o forse anche meno a discapito di quella capacità oggi
riconosciuta ai ragazzi che escono dalla scuola alberghiera; dicevo
questo dato è confermato dai programmi statali, ma sarebbe
superabile dai programmi regionali.
Con riferimento a un terzo anno di IPR, l’area
dell'equivalenza, disciplina generale, ha 429 ore;
l’area di indirizzo, discipline di settore, ne ha
594 e l’area di integrazione di flessibilità ne ha
132; ora capiamo come nell’ambito degli spazi di
manovra dell'istruzione professionale riusciremmo a recuperare
tranquillamente oltre il 50 percento di quelle che sono le ore di
formazione.
Riteniamo che questa scelta sia dettata dalla difesa di
posizioni all’interno della Giunta, da un braccio di
ferro fra due assessorati. È una scelta che non va a vantaggio del
risultato finale che è quello di dare delle competenze e di dare
una spendibilità che non sia soltanto sul pezzo di carta, ma sia
una spendibilità riconosciuta dai fruitori finali, cioè dal
comparto turistico.
A queste riflessioni dovete darci una risposta perché in
commissione le risposte non ce le avete assolutamente fornite e mi
auguro che l’Assessore un ragionamento politico,
tecnico-politico lo voglia fare e ci spieghi perché non si è voluto
percorrere la strada di ampliare gli indirizzi
dell’IPR di Saint-Vincent mantenendo alla fondazione
le competenze che le sono proprie: quelle della formazione.
Gli studenti che terminano la scuola
dell’obbligo, portata a 16 anni, hanno
l’obbligo di rimanere sino a 18 anni o in un
percorso formativo o in un percorso che li porta
all’apprendistato, il quale comporta comunque la
necessità di seguire dei corsi di formazione professionale, allora
come facciamo a dire che la scuola alberghiera è superata dalla
modifica dei cicli? Penso che sia un'affermazione non suffragata
dalla realtà normativa che abbiamo esaminato e sulla quale ci siamo
soffermati.
Abbiamo dei dubbi, Assessore, che l’affermazione
contenuta nella relazione della Giunta al disegno di legge sia
veritiera:
"? precisa, inoltre, che
l’integrazione di cui trattasi non comporta maggiori
oneri?"
. Abbiamo dei forti dubbi che l’Assessore
sia convinto di quanto va scrivendo.
Siamo convinti che abbia scritto questo perché difficilmente
potrebbe operare con delle variazioni a bilancio per
l'impossibilità di fare certe manovre; ma se andiamo a leggere
l’articolato della legge n. 20/1991, la legge quadro
su cui si poggia la Fondazione professionale turistica, leggiamo
anche che l’attività della fondazione dovrà essere
finalizzata dai contributi regionali di cui
all’articolo 4 e poi prosegue dicendo dai contributi
degli altri soci fondatori.
L’articolo 4 dice che la Regione eroga a favore
della fondazione un contributo annuo a titolo di concorso per il
finanziamento dell’attività della fondazione
medesima. È evidente che se le attività si ampliano, ci sarà un
aumento proporzionale dei costi che graveranno sul bilancio
dell’Amministrazione regionale.
A questo punto pensiamo che la riflessione per poter essere
portata alle conseguenze logiche meriti delle risposte da parte
dell’Assessore.
Solo con dei ragionamenti suffragati da quelli che sono gli
elementi legislativi potremmo convincerci probabilmente di aver
sbagliato nella valutazione, ma se non ci saranno degli argomenti
che si poggiano su dati concreti, su numeri e su leggi, sarà ben
difficile sostenere che questa era la scelta necessaria che si
aspettavano nel comparto alberghiero e che si aspettavano quei
tanti giovani che escono dalla scuola alberghiera attuale senza un
diploma riconosciuto.
Presidente
Se non ci sono altre richieste di intervento,
dichiaro chiusa la discussione generale.
La parola all'Assessore al turismo, sport, commercio e
trasporti, Lavoyer.
Lavoyer (FA)
Penso che il Consigliere Frassy sia un buon
pescatore, ma non sempre i pesci abboccano, quindi lo voglio subito
tranquillizzare che all’interno della Giunta i
rapporti fra l’Assessore al turismo e
l’Assessore alla pubblica istruzione sono ottimi e
che la scelta è stata fatta dalla Giunta nel suo complesso, in
particolare in stretta collaborazione con il collega Pastoret e non
vi è nessuna pressione particolare da parte del Presidente
dell’ADAVA, dal Presidente degli albergatori. Basta
andarsi a rileggere il programma di legislatura, dove questo era
uno degli impegni dell’attuale maggioranza.
Il disegno di legge di per sé è molto semplice: dà solo la
possibilità all’attuale fondazione e quindi
all’attuale commissario di avviare quel percorso
necessario per il legale riconoscimento di un percorso scolastico
completo, cosa che adesso non è possibile fare
all’interno della fondazione.
È chiaro che l’argomento si presta a delle
valutazioni più approfondite, si possono disegnare futuri scenari,
si possono interpretare in modo anche soggettivo le possibilità di
evoluzione che possono nascere dall'approvazione di questo disegno
di legge che per la verità è molto chiaro e semplice.
Voglio anche ribadire che, nel corso
dell’audizione che è stata fatta nelle competenti
commissioni consiliari, abbiamo cercato di dare risposta esaustiva
a tutti i quesiti che i vari commissari hanno posto
all’Assessore e ai dirigenti che hanno partecipato a
quella audizione.
Detto questo, visto che alcuni argomenti sono stati riportati
sia negli interventi del Consigliere Frassy che della Consigliera
Squarzino, voglio ribadire quali sono gli obiettivi e le volontà
politiche che hanno portato alla modificazione di questo disegno di
legge.
La nuova scuola vuole essere l’evoluzione e lo
sviluppo dei corsi di formazione professionale che la fondazione ha
portato avanti nel corso degli ultimi anni e al tempo stesso vuole
essere una nuova opportunità culturale ed educativa per i giovani
che scelgono di approfondire gli studi nel settore
turistico-alberghiero.
La nuova scuola, con natura giuridica privata, preparerà i
propri studenti ad affrontare dopo il primo triennio gli esami di
qualifica per operatore di servizi di cucina, di servizi di sala
bar, di servizi di ricevimento e dopo un successivo biennio, classe
IV e classe V, l’esame di Stato conclusivo del corso
di studi per conseguire il diploma in tecnico dei servizi
ristorativi e tecnico dei servizi turistici.
La Fondazione per la formazione professionale turistica, che era
stata istituita il 9 settembre 1993, composta dalla Regione, dalla
SAV, dall’ADAVA, dall’ASCOM,
dall'Associazione valdostana impianti a fune e
dall’Ente bilaterale regionale ha per scopo come da
statuto la promozione in Valle d’Aosta
dell’attività di formazione e di riqualificazione
professionale nei diversi settori del turismo attraverso la
gestione di una scuola alberghiera di corsi di formazione
professionale anche di natura non ricorrente nonché di attività di
ricerca applicata e di assistenza tecnica alle unità produttive dei
diversi settori.
Per perseguire questo scopo in questi anni la fondazione ha
organizzato, utilizzando i finanziamenti messi a disposizione dal
Fondo sociale europeo, corsi di formazione professionale ad
indirizzo alberghiero rivolti ai giovani prosciolti
dall’obbligo. I corsi hanno trovato il consenso e
l’apprezzamento da parte degli operatori del settore
che a loro volta si sono poi avvalsi delle competenze professionali
acquisite dai ragazzi inserendoli nelle attività produttive del
territorio.
Nel corso degli anni però si sono comunque manifestate altre due
tipologie di richieste, quindi la scelta che stiamo facendo oggi
non rinnega quanto è stato fatto sinora e cercheremo di mantenere
gli aspetti di tipo formativo. Dicevo sono nate altre esigenze e
non sono esigenze che nascono solo da richieste del Presidente
dell’ADAVA, sono esigenze che nascono da questo
complesso progetto di modernizzazione del settore turistico e di
ricerca di competitività soprattutto sull’aspetto
della formazione e della qualità.
Da una parte gli operatori del settore hanno più volte ribadito
la necessità di poter attingere a un numero più elevato di giovani
con competenze specifiche in campo alberghiero e
dall’altra si è sentita la necessità di offrire ai
ragazzi, che intendono approfondire il loro ciclo di studi nel
campo alberghiero, la possibilità di acquisire un più elevato grado
di preparazione culturale, tecnico e professionale e soprattutto
acquisire un titolo di studio riconosciuto su tutto il territorio
nazionale nonché spendibile ai fini di un proseguimento degli studi
a livello europeo.
Questi sono due obiettivi che nascono dalle esigenze concrete di
inserimento nel mondo del lavoro, sono delle risposte che in questo
momento l’attuale organizzazione della scuola
alberghiera non può dare.
Cosa vogliamo fare? Vogliamo far sì che gli alunni della classe
I
a
dell’anno scolastico 2000-2001,
essendo la nuova scuola alberghiera regionale nella sua fase di
avvio, possano sostenere a fine anno un esame per
l’accesso alla classe successiva in un istituto
professionale statale fuori Valle con il quale verrà istituito un
preventivo accordo.
A partire dall’anno scolastico 2001-2002 gli
allievi delle successive classi I
a
, a seguito del legale
riconoscimento del nuovo istituto da parte
dell’Assessorato regionale dell'istruzione e cultura
con il quale la collaborazione è ottima, non dovranno più sostenere
esami fuori sede per proseguire il normale ciclo di studi e andiamo
sugli aspetti tecnici tanto cari al Consigliere Frassy.
Piani di studi: in base alla normativa vigente in materia di
insegnamento negli istituti professionali di Stato, "Ex progetto
92" e "Progetto 2002", l’Istituto professionale
alberghiero, Scuola alberghiera regionale di Châtillon, articolerà
il proprio ciclo di studi in un biennio di orientamento seguito da
un monoennio di qualifica per conseguire il diploma di operatore di
servizi di cucina, operatore di servizi di sala bar, operatore di
servizi di ricevimento.
Ogni corso sarà caratterizzato dall’area di
equivalenza, area di formazione culturale e generale comprendente
discipline che assicurano omogeneità con gli altri ordini di scuola
secondaria superiore e qui c’è
l’aspetto della qualificazione
dell’operatore nel settore, area di indirizzo legata
prevalentemente alla formazione culturale specifica nella quale
includere le materie inerenti allo specifico indirizzo e
l’area dell’autonomia, area di
formazione tesa a sviluppare legami con il territorio e con
l’ambiente di lavoro. Vede, Consigliere Frassy, che
ci stiamo preoccupando di sviluppare il più possibile le nostre
competenze e cercare di rendere il più possibile collegato
l’aspetto formativo e l’aspetto
scolastico con le reali esigenze di mercato.
Ambiente di lavoro, dicevo, in cui i giovani saranno inseriti
nonché fornire una dimensione culturale, tecnico-operativa legata
al contesto socio-economico del territorio. In tale area è
possibile dare ulteriori approfondimenti alla specializzazione.
A conclusione del triennio gli studenti dovranno affrontare
l’esame di qualifica per lo specifico indirizzo
scelto conseguendo così un titolo spendibile nel mercato del lavoro
oppure potranno proseguire il proprio corso di studi nel IV e V
anno, post qualifica, per sostenere l’esame di Stato
conclusivo del corso degli studi.
Le varie qualifiche per l’operatore dei servizi
di cucina prevedono i requisiti per lo studente che deve possedere
una buona cultura di base ed una preparazione professionale
flessibile e polivalente che gli consentano di inserirsi
attivamente all’interno della brigata di cucina,
capacità di eseguire con discreta autonomia la preparazione dei
piatti freddi e caldi, valutare le merci in entrata e soprattutto
in uscita, predeterminare i tempi di esecuzione del lavoro specie
in relazione alle richieste della sala, partecipare al calcolo dei
costi dei singoli piatti del menu nonché all'elaborazione dei menu
giornalieri, collaborare alla manutenzione degli utensili e dei
materiali di cucina. Deve conoscere i principi nutritivi e di
conservazione degli alimenti, le principali modificazioni
organolettiche e nutrizionali che avvengono durante la cottura, le
lingue straniere con particolare riferimento alla microlingua di
settore.
L’operatore dei servizi di sala bar deve
possedere una buona cultura di base, una preparazione professionale
flessibile e polivalente che gli consenta un inserimento attivo nei
servizi di accoglienza al cliente e all'assistenza allo stesso
durante il consumo dei pasti. È capace di eseguire con discreta
autonomia tutte le fasi del servizio in ristorante e nelle altre
strutture ristorative nonché del servizio bar, accogliere i clienti
ed assisterli durante il consumo dei pasti, stabilire rapporti
comunicativi adeguati all’interlocutore e ad altre
situazioni.
Penso che posso anche riservarmi di non elencare quali possono
essere le caratteristiche e le competenze
dell’operatore dei servizi di ricevimento.
Volevo solo con questo sottolineare ai consiglieri che
l’esame e l’attenzione non si sono
fermati solo alla modificazione dell’articolo di
legge, ma contengono un'ipotesi di prospettiva che mi pare possa
essere condivisa da tutti gli operatori del settore e che è stata
condivisa in toto dal gruppo di lavoro che ha elaborato la
proposta.
Per quanto riguarda quella che la Consigliera Squarzino
sottolineava come repentina accelerazione, a noi pare che il testo
di legge sia stato nelle commissioni competenti per il tempo utile
per un esame più che approfondito. Se vogliamo che questo progetto
decolli, è necessario che il Consiglio regionale approvi questo
testo di legge, infatti con l’approvazione viene
fatto un passo fondamentale per questa concreta attuazione e grazie
a questo provvedimento la fondazione sarà ora in grado di dare
corso agli adempimenti necessari per procedere alla creazione
dell’Istituto alberghiero professionale che sarà
regolarmente riconosciuto e avviare sin dall’anno
scolastico 2001-2002 l’auspicato corso quinquennale
finalizzato al conseguimento di un regolare diploma.
Entro dicembre-gennaio prossimi si provvederà ad attivare presso
la Fondazione per la formazione turistica la scuola privata a cui i
giovani potranno iscriversi con riferimento all’anno
scolastico 2001-2002.
Se vogliamo poter iniziare nell’anno scolastico
2001-2002, dobbiamo approvare questo provvedimento.
La frequenza del corso 2001-2002 avrà valore di scuola
dell’obbligo in relazione al riconoscimento legale
che sarà nel frattempo intervenuto.
A me pare che ci siano sufficienti motivazioni affinché il
Consiglio regionale voti questo provvedimento di legge.
Si dà atto che, dalle ore 19,30, riassume la presidenza il
Presidente Louvin.
Président
La parole à la Conseillère Squarzino
Secondina.
Squarzino (PVA-cU)
Per chiedere
all’Assessore di fornirci questo documento visto che
fa riferimento a un progetto ben chiaro e articolato, progetto che
non abbiamo avuto.
È un progetto che conosce solo l’Assessore o solo
la Giunta, ma che i consiglieri non conoscono perché non credo che
il progetto a cui lei fa riferimento sia questo fascicoletto in cui
ci sono soltanto alcuni grandi riquadri, in cui si delinea qualcosa
di molto generico.
A tutta una serie di domande, costi e via dicendo, mi sembra che
lei non abbia risposto, Assessore, per cui noi manteniamo il nostro
parere non positivo e ci asteniamo anche perché non è stato
chiarito come una fondazione commissariata riesca ad attivare un
progetto così importante, così significativo e così innovativo.
Président
La parole au Conseiller Frassy.
Frassy (FI)
Se il divieto che il Presidente del Consiglio
ha divulgato nella scorsa seduta del Consiglio dovesse essere fatto
rispettare alla lettera, l’Assessore Lavoyer non
avrebbe potuto proseguire nel suo intervento per la fumosità con
cui ha caratterizzato quell’intervento.
È stato un intervento nel quale lei, Assessore, non ha seguito
il dibattito, ha letto la relazione che il Prof. Russo forse ha
predisposto, ma non ha seguito il dibattito, non ha dato delle
risposte alle nostre riflessioni e alle nostre preoccupazioni?
(interruzione dell’Assessore Lavoyer, fuori
microfono)
? sì, unica risposta e il fatto che sia l’unica
risposta mi fa pensare che questo accordo non sia così totale come
lo si vuol far apparire anche perché è una scelta che va contro la
logica dell’autonomia.
La logica dell’autonomia, che la forza politica
di maggioranza ha sempre sottolineato a tutte le latitudini
politiche, avrebbe sicuramente portato a dei risultati diversi
ossia ai risultati di rafforzare e diversificare
l’offerta dell'istruzione professionale regionale
dell’Istituto turistico di Saint-Vincent e
consolidare la formazione professionale di questa scuola
alberghiera gestita dalla fondazione.
Ma, Assessore, come facciamo a credere a quello che voi scrivete
nella relazione? Voi scrivete nella relazione e lo avete affermato
in aula che noi dovremmo riporre ogni fiducia in questa
modificazione dell’istituto turistico-alberghiero,
che poi con un lapsus definite regionale, invece, mi sembra che la
definizione regionale sia impropria, ma così la definisce il
relatore Piccolo:
"istituto turistico-alberghiero regionale
legalmente riconosciuto"
e quel
"regionale"
mi sembra
poco pertinente in questo caso, ma forse è
l’evidenza di un retropensiero che traspare di tanto
in tanto.
Apprendiamo che la fondazione dovrebbe gestire questa nuova
scuola legalmente riconosciuta. Assessore, la fondazione non esiste
oggi.
Oggi c’è un commissariamento della fondazione che
dura da oltre un anno e che ha delle motivazioni che fanno
rabbrividire. Quando in commissione in sede di audizione abbiamo
domandato al Presidente degli albergatori, che rappresenta una
delle componenti della fondazione, quali fossero i motivi del
commissariamento, ci ha risposto così:
"In sede politica la
Giunta, non so se l’Assessore Lavoyer o il
Presidente Viérin, ci ha espresso l’intendimento di
arrivare a una modificazione delle basi su cui si poggia la
fondazione ed è evidente che la fondazione con il presidente e con
il consiglio direttivo avrebbe delle difficoltà a recepire in tempi
rapidi queste modificazioni legislative e perciò,
nell’interesse della celerità con cui dobbiamo
arrivare all'innovazione legislativa, è stato proposto il
commissariamento, commissariamento che è stato accettato".
Siamo rimasti allibiti e riproponiamo in questa sede la nostra
perplessità su affermazioni di questo tipo. Una fondazione che
nasce con l’intendimento di coinvolgere le categorie
che dovrebbero operare nel settore viene commissariata affinché la
riforma si possa fare più in fretta. È come se la Giunta dicesse:
"Cari consiglieri domani mattina evitiamo di convocare il
Consiglio, facciamo la riunione di bilancio e di consuntivo, ci
delegate i pieni poteri perché noi facciamo più in fretta"
.
A parte il fatto che così non è, perché abbiamo visto stamani
nelle interpellanze che le palazzine Montefibre sono da dieci anni
un cantiere a cielo aperto, i due piani di rimessa interrata
dell’Assessorato del commercio di Piazza della
Repubblica è da 15 anni che cercano di diventare autorimesse e non
lo sono ancora diventate e sono tutti provvedimenti che sono stati
adottati sulla base delle competenze di Giunta, perciò non è
nemmeno vero che la Giunta sia così celere
nell’arrivare alle conclusioni.
Ora noi non abbiamo le preoccupazioni che il Presidente
dell’ADAVA ha espresso in commissione, non crediamo
che, non modificando la scuola alberghiera così come funziona oggi,
questa sia destinata a diventare la scuola degli asini come
l’ha definita il Presidente
dell’Associazione albergatori.
Intanto riteniamo che sia un'affermazione ingenerosa che non
riconosca il ruolo che sta svolgendo anche oggi quella scuola e poi
oggi si parla di formazione post universitaria, oggi si parla di
master e noi andiamo a dire che la fondazione ha perso la sua
funzione in quanto la riforma dei cicli ha portato a un superamento
di questi meccanismi. Mi sembra che sia contraddittorio con la
politica universitaria che la Giunta sta portando avanti, che è una
politica di specializzazione, una politica che vede un valore
aggiunto rispetto agli indirizzi comunemente praticati negli altri
atenei.
Allora se è legittimo porsi la domanda: cerchiamo di trovare la
strada per dare un titolo di studio a quanti sono interessati al
titolo di studio, riteniamo che sia altrettanto importante dare una
formazione qualificata a quanti sono interessati ad avere la
formazione qualificata.
In questo caso il percorso è un altro, Assessore, e cioè
l’IPR e poi un'ulteriore specializzazione che poteva
essere anche più breve, biennale o triennale, rilasciata dalla
fondazione, al di là di quanto detto in dibattito generale che
richiamo semplicemente per sintesi, del compito formativo che
affianca quel biennio che va dal termine
dell’obbligo scolastico ai 18 anni, la cosiddetta
"formazione obbligatoria e permanente".
Se invece l’esigenza è quella di consentire un
parcheggio a quanti attendono il prossimo concorso regionale,
allora non è necessario andare a fare della formazione in cucina,
non è necessario andare a fare della formazione come
"receptionist", evidentemente si cerca
qualcos’altro.
Apprendiamo che ci sono 8.000 lavoratori che ogni anno vengono
in Valle d’Aosta a fare il cuoco o il cameriere, a
far funzionare gli alberghi dei Valdostani.
Ammesso che siano 8.000, non ci domandiamo per quale motivo non
ci siano 8.000 Valdostani? Non ci sono 8.000 Valdostani perché i
giovani valdostani hanno ormai altri obiettivi, non vedono
l’albergo, ma vedono il Grand Hôtel Billia; non
vedono il turismo, ma vedono l’Assessorato del
turismo, cioè vedono il posto fisso, il posto che non gli dà
preoccupazione e che gli garantisce il mensile?
(interruzione dell’Assessore Lavoyer, fuori
microfono)
? gli imprenditori, sappiamo bene che c’è tutta
una mobilità nel comparto turistico perché ci sono persone che
dalla Sicilia vengono a fare la stagione invernale e poi vanno a
fare la stagione estiva di nuovo in Sicilia.
C’è una mobilità nel comparto alberghiero, che
non dipende dalla carenza dei posti della scuola alberghiera? e poi
sui posti della scuola alberghiera lei, Assessore, non ha risposto
con quale formuletta magica aumenterà i posti, aumenterà la
partecipazione dei giovani valdostani all’indotto
turistico a costo zero. Farà parte probabilmente di quei miracoli
che di tanto in tanto vengono millantati dai banchi della Giunta,
però non ha spiegato il meccanismo di questo miracolo.
Perciò quale può essere la conclusione di questa dichiarazione
di voto? La conclusione di questa dichiarazione di voto non può che
essere negativa, per la totale mancanza di credibilità che
c’è in questo progetto; un progetto che va contro
l’autonomia, un progetto che nasce da tensioni che
ci sono nell’ambito della Giunta e la faccia
sofferente dell’Assessore Pastoret lo conferma in
quanto è il grande assente da un dibattito che avrebbe dovuto
vederlo quanto meno interessato per le sinergie declamate
dall’Assessore Lavoyer con l’IPR di
Saint-Vincent, sinergie, attenzione, che in sede di audizione la
categoria degli albergatori ha smentito, dicendo nella maniera più
assoluta che bisogna arrivare ad un unico comparto formativo? - non
è Capodanno, Presidente, non succede niente quando finisce il
tempo? - perciò, finendo, non possiamo che esprimere la nostra
totale contrarietà a un disegno di legge che, lasciando intendere
di voler dare un titolo di studio spendibile, toglie una
professionalità formativa che oggi è riconosciuta ed apprezzata dal
comparto turistico.
Président
On passe à l’examen de la
loi.
Je soumets au vote l’article 1
er
:
Conseillers présents: 31
Votants: 28
Pour: 25
Contre: 3
Abstentions: 3 (Beneforti, Curtaz, Squarzino Secondina)
Le Conseil approuve.
Je soumets au vote l’article 2:
Conseillers présents: 31
Votants: 28
Pour: 25
Contre: 3
Abstentions: 3 (Beneforti, Curtaz, Squarzino Secondina)
Le Conseil approuve.
Je soumets au vote la loi dans son ensemble:
Conseillers présents: 31
Votants: 28
Pour: 25
Contre: 3
Abstentions: 3 (Beneforti, Curtaz, Squarzino Secondina)
Le Conseil approuve.
Sur l’examen de ce projet de loi, les travaux se
terminent.
Nous reprendrons nos travaux demain matin à 9 heures 15.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK