Consiglio Regionale della Valle d'Aosta - Oggetto del Consiglio n. 1653 del 16 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1653 del 16 dicembre 2015 - Resoconto
OGGETTO N. 1653/XIV - Disegno di legge: "Approvazione
dell'aggiornamento del Piano regionale di gestione dei rifiuti per
il quinquennio 2016/2020. Rideterminazione dell'entità del tributo
speciale per il deposito in discarica dei rifiuti solidi".
(Approvazione di un ordine del giorno)
Presidente
- Siamo in discussione generale. La parola al
relatore, il collega Follien.
Follien (UV)
- Grazie Presidente.
Il Piano regionale di gestione dei rifiuti è documento
obbligatorio la cui redazione ed aggiornamento sono prescritti
dalla direttiva comunitaria 2008/98/CE e dall'articolo 199 del
decreto legislativo n. 152 del 2006 oltre che dall'articolo 5 della
legge regionale 3 dicembre 2007, n. 31. Ai sensi di tale normative,
il Piano regionale, redatto la prima volta nell'ottobre 1989 e la
seconda ad aprile 2003, avrebbe dovuto essere aggiornato entro sei
anni dall'entrata in vigore della direttiva 2008/98/CE (novembre
2014). Le modalità di approvazione del Piano regionale sono
disciplinate e fissa in cinque anni i tempi di aggiornamento dello
stesso, norma questa che, essendo più restrittiva di quella
comunitaria e dello Stato, prevale sulle altre. L'aggiornamento del
Piano regionale di gestione dei rifiuti quindi è adempimento
obbligatorio, il cui mancato rispetto comporta la messa in mora a
seguito dell'apertura di un procedimento di infrazione comunitario.
Al di là quindi delle problematiche connesse con i ricorsi
amministrativi relativi al procedimento di affidamento della
concessione di servizi per la gestione integrata dei rifiuti,
l'approvazione dell'aggiornamento del Piano regionale deve
concludersi entro la fine del 2015. Il mancato rispetto di tale
termine comporterà l'inserimento della Valle d'Aosta tra le Regioni
inadempienti per la violazione dell'articolo 30 della direttiva
2008/98/CE sopra richiamata. Ai fini dell'aggiornamento del Piano,
e per evitare qualunque equivoco connesso con i citati ricorsi
amministrativi, tutta la documentazione costituente il Piano
(quattro volumi di Piano e la documentazione di VAS) è stata
adeguata e i riferimenti normativi e di indirizzo, che hanno
costituito la base per lo sviluppo pianificatorio e programmatorio,
sono state le norme comunitarie, le norme nazionali, tra cui
l'articolo 35 del DL 133 del 2014, convertito con modificazioni con
la legge 164/2014 (cosiddetta "Sblocca Italia"), nonché gli
indirizzi politici posti dalla III Commissione consiliare
permanente con il parere formulato l'8 gennaio 2015.
Il Piano regionale di gestione viene approvato con il disegno di
legge n. 66 ed è costituito dai seguenti documenti: volume 1
(allegato A): la gestione dei rifiuti urbani e assimilati agli
urbani; volume 2 (allegato B): la gestione dei rifiuti speciali;
volume 3 (allegato C): bonifica dei siti contaminati da amianto;
volume 4 (allegato D): programma regionale di riduzione dei
rifiuti. Al Piano sono altresì allegati i seguenti documenti di
VAS: rapporto ambientale; rapporto ambientale VINCA; rapporto
ambientale-sintesi non tecnica; parere motivato di VAS; relazione
di sintesi su parere motivato di VAS. I documenti sottoposti
all'approvazione del Consiglio regionale costituiscono
l'aggiornamento del Piano regionale di gestione dei rifiuti, già
approvato dal Consiglio regionale con deliberazione n. 3188 del 14
aprile 2003.
In sintesi, i documenti costituenti l'aggiornamento del Piano
regionale di gestione dei rifiuti riportano quanto segue: nel
volume 1, oltre all'aggiornamento puntuale di tutti i dati e le
informazioni afferenti alla gestione dei rifiuti urbani dal 2003 al
2014, con particolare riferimento agli aspetti quantitativi e
qualitativi, sia a livello generale regionale che a livello di
SubATO, nonché di tutte le altre informazioni connesse (situazione
della popolazione residente, turistica, dell'evoluzione del
contesto economico, eccetera), vengono riportate le diverse
alternative tecnico-operative gestionali afferenti alle competenze
della Regione e riconducibili alle fasi di trattamento finalizzato
al recupero e smaltimento finale dei rifiuti urbani.
Oltre a riportare tre soluzioni tecnico-impiantistiche e a
valutarle dal punto di vista tecnico-operativo, gestionale,
economico-finanziario e tariffario, il Piano indica nella soluzione
individuata come A2 quella che meglio si adatta alle esigenze della
nostra Regione, anche tenuto conto delle particolarità insediative,
territoriali e ambientali, dei vincoli territoriali, nonché
dell'esigenza di perseguire il contenimento dei costi che
graveranno poi nelle tariffe degli utenti finali. Tale soluzione è
rappresentata da un sistema integrato di trattamento "a freddo" la
cui realizzazione nel suo complesso è prevista in fasi operative,
tale da permettere la realizzazione distinta dei singoli impianti
previsti e consentire la costruzione dell'impianto di
trito-vagliatura in via prioritaria, anche al fine di permettere il
rispetto delle norme vigenti che prescrivono l'obbligo della
selezione dei rifiuti indifferenziati prima dell'avvio delle
singole frazioni (secco-leggero o sopra vaglio e umido o
sottovaglio) alle ulteriori fasi di trattamento (stabilizzazione
per la frazione umida e avvio alla valorizzazione energetica per la
frazione secco-leggera). Il sistema integrato di trattamento è
completato, qualora necessario, dall'utilizzo di impianti a
tecnologia complessa facenti parte della rete nazionale definita ai
sensi dei commi 1 e 2 dell'articolo 35 del cosiddetto decreto
"Sblocca Italia" del 2014. Il sistema impiantistico, la cui
attuazione è prevista in modo progressivo, è dinamico e potrà
adattarsi alle effettive esigenze di trattamento dei rifiuti che,
anche a seguito della validità delle azioni che saranno poste in
atto, si renderanno necessarie.
Altri aspetti rilevanti affrontati nel volume 1 afferiscono
a:
- fissazione di obiettivi di raccolta differenziata maggiori del
70 percento rispetto a quelli fissati dalla normativa (65
percento), fino a prevedere il raggiungimento progressivo dell'80
percento successivamente al 2020;
- riorganizzazione dei flussi delle raccolte differenziate -
azione che è stata peraltro avviata nel giugno 2015 - che prevedono
ora la raccolta stradale monomateriale della carta, del cartone,
del vetro, del multimateriale secco-leggero (plastiche e
barattolame e altri oggetti di metallo), la nuova raccolta della
frazione organica, fermo restando le altre raccolte già in essere,
(ingombranti, legno, ramaglia, pile e batterie esauste, farmaci,
rifiuti verdi, eccetera);
- ridefinizione del territorio dei SubATO, anche in attuazione
di quanto stabilito dalla legge regionale n. 6 del 2014, a tale
proposito il documento riporta tre proposte di accorpamento degli
attuali SubATO di cui una riconducibile ad un unico ambito
regionale. Anche tenuto conto delle particolarità territoriali ed
insediative, nonché della necessità di rendere organizzativamente
omogenei i diversi sottoambiti, il documento indica come la
soluzione più adeguata sia la seconda proposta di accorpamento
degli attuali SubATO, che individua in cinque SubATO ed in
particolare: il SubATO n. 1 Unité des Communes Valdigne-Mont
Blanc-Grand Paradis; SubATO n. 2 per il Comune di Aosta; SubATO n.
3 Unité des Communes Grand Combin-Mont Emilius; SubATO n. 4 Unité
des Communes Monte Cervino-Evançon; SubATO n. 5 Unité des Communes
Mont Rose-Walser Alta Valle del Lys;
- individuazione di una serie di proposte di modello
organizzativo, sulla base delle quali la Regione potrà effettuare
le proprie scelte da porre in atto per assicurare gli investimenti
necessari a dare attuazione al Piano regionale, oltreché la
gestione, per un periodo adeguato delle attività che nel Centro
regionale di trattamento dei rifiuti urbani ed assimilati di
Brissogne dovranno essere assicurate(ricevimento delle diverse
tipologie di rifiuto urbano e speciale assimilabile, gestione e
avvio al recupero/trattamento degli stessi, gestione degli
impianti, eccetera). In merito a tale aspetto il Piano prevede
comunque che ogni decisone sul modello organizzativo sarà
preventivamente sottoposta all'attenzione della Commissione
consiliare competente;
- il documento, infine, riporta un programma di monitoraggio per
valutare periodicamente il raggiungimento degli obiettivi fissati,
anche al fine di consentire l'adozione delle misure correttive
eventualmente necessarie.
I volumi 2 e 3 riportano di fatto l'aggiornamento dei dati e
delle informazioni già presenti nella sezione della gestione dei
rifiuti speciali e nel Piano di bonifica delle aree contaminate del
Piano regionale di gestione dei rifiuti del 2003. Ciò in quanto si
è ritenuto che, per quanto concerne i rifiuti speciali, la politica
di gestione risulta ormai consolidata e coerente con le esigenze
della Regione. Particolare importanza è stata data alle
problematiche connesse con la gestione dei rifiuti speciali inerti
derivanti da attività di demolizione, costruzione e scavo per i
quali il Piano, unitamente al Programma regionale di prevenzione
dei rifiuti, prevede azioni specifiche volte alla massima
promozione del recupero degli stessi. In merito alla gestione delle
problematiche connesse con la bonifica dei siti contaminati, il
Piano riporta la situazione degli interventi in atto di interesse
nazionale (Emarèse) e di quelli di interesse regionale (nella Piana
di Aosta) oltreché la situazione aggiornata dei procedimenti in
corso, così come riportati nel catasto regionale delle
bonifiche.
Particolare importanza infine riveste il Programma regionale di
riduzione dei rifiuti. Tale Programma è stato predisposto in
coerenza con il Programma nazionale, approvato con decreto
direttoriale del Ministero dell'ambiente e della tutela del
territorio, del 7 ottobre 2013 nonché con il Programma d'azione per
l'ambiente approvato con la decisione n. 1386 del 2013 dell'Unione
europea, del Parlamento europeo e della Commissione del 20 novembre
2103. Nell'individuare le diverse azioni da porre in atto, che
interessano non solo il rifiuti urbani ma anche i rifiuti speciali,
sono state quindi rigorosamente rispettate le indicazioni del
Programma nazionale, nonché gli obiettivi comunitari che
riguardano, in sintesi, quanto segue:
a) la produzione sostenibile, che coinvolge le imprese ed è
volta per quanto di competenza della Regione, e in particolare:
uno, all'introduzione di materie prime nei processi produttivi che
possono risultare nocivi per l'uomo e per l'ambiente; due, alla
promozione dei cambiamenti tecnologici che devono essere orientati
all'introduzione di tecnologie che consentano la riduzione della
produzione dei rifiuti e delle emissioni in ambiente; tre,
all'adozione di buone pratiche procedurali, volte ad assicurare
nelle diverse fasi di gestione delle attività di impresa misure
tecniche ed amministrative che consentano un controllo della
produzione dei rifiuti; quattro, al cambiamento del prodotto;
b) il
Green Public Procurement,
che si attua attraverso
l'avvio di azioni per la sua sostenibilità ambientale dei consumi
della pubblica amministrazione che prevede le seguenti misure: uno,
riduzione dell'uso delle risorse naturali; due, sostituzione delle
fonti energetiche non rinnovabili con fonti rinnovabili; tre,
riduzione della formazione dei rifiuti; quattro, riduzione dei
rischi ambientali;
c) il riutilizzo, che si attua principalmente attraverso
iniziative volte a favorire il riutilizzo di prodotti anche
attraverso l'istituzione ed il sostegno di centri e reti
accreditati di riparazione e riutilizzo di prodotti e di rifiuti di
prodotti che possono essere sottoposti a riutilizzo;
d) l'informazione e la sensibilizzazione, attività che rivestono
primaria importanza nella prevenzione dei rifiuti e che deve
coinvolgere in modo costante tutti i soggetti che concorrono alla
corretta gestione degli stessi (amministrazioni, cittadini,
studenti, imprese);
e) gli strumenti economici, fiscali e di regolamentazione,
azioni che devono coinvolgere in modo coordinato le politiche
nazionali, principalmente di natura fiscale, con quelle regionali e
locali, che intervengono nella regolamentazione attraverso
l'individuazione di criteri di applicazione delle tariffe puntuali
di gestione dei rifiuti, di penalizzazioni per il mancato rispetto
e/o raggiungimento di obiettivi di legge, introduzione di sistemi
premiali (fiscali o di finanziamento) da applicare a processi
produttivi virtuosi che possono concorrere alla riduzione della
produzione dei rifiuti.
Il Programma di prevenzione dei rifiuti costituisce un punto di
forza della pianificazione della gestione degli stessi e la sua
attuazione, attraverso le numerose azioni che vengono previste nel
documento, nonché con l'efficacia delle stesse, costituiranno la
base di un progressivo cambio di rotta nella prevenzione della
produzione di rifiuti, nonché nella corretta gestione degli stessi
nel pieno rispetto della gerarchia stabilita dalle normative che
individua lo smaltimento come l'azione residuale nella gestione dei
rifiuti.
Con il disegno di legge viene inoltre ridefinita l'entità del
tributo speciale per il deposito in discarica dei rifiuti
limitatamente ai rifiuti urbani, fermo restando l'entità fissata
con la legge regionale n. 31 del 2007 per le altre tipologie di
rifiuti. La norma proposta prevede un'applicazione progressiva del
tributo proporzionale all'effettiva percentuale di raccolta
differenziata raggiunta dal SubATO, fino ad arrivare
all'applicazione dell'importo massimo previsto dalla normativa
nazionale pari a 25,82 euro a tonnellata. Questo nella logica di
sollecitare ogni azione volta a garantire il raggiungimento degli
obiettivi di raccolta differenziata in un tempo più breve possibile
da parte di tutti i SubATO, e di conseguenza di applicare, secondo
il principio che "chi inquina paga", penalizzazioni a chi non
dimostra di rispettare gli obiettivi di legge.
Presidente
- Siamo in discussione generale. La parola al
collega Nogara.
Nogara (UVP)
-
Merci Monsieur le Président.
Vorrei raccontare un po' la storia di questo Piano sui rifiuti,
soprattutto dire quello che ho detto in commissione. Nell'ultima
riunione di commissione in cui si è votato questo Piano dei rifiuti
prima che passasse come legge qui, in aula, ci siamo trovati in una
situazione un po' particolare, con l'Assessore accompagnato dai
suoi dirigenti e con due belle notizie che ci ha sottoposto: la
prima è la lettera del Ministero che ci impone entro la fine
dell'anno di approvare questo Piano dei rifiuti. Su questa lettera
vorrei fermarmi un attimo, perché c'è scritto: "
Considerato che
l'approvazione del piano era stata già prevista per settembre
"
- e io non so chi aveva comunicato al Ministero che già per
settembre noi avevamo questo piano - "
e tale previsione non è
stata rispettata
" e poi continua dicendo "
entro la fine del
corrente anno, come d'altronde già comunicato da parte di codesta
Amministrazione per le vie brevi
". Vi ho voluto leggere questa
lettera perché in commissione avevo fatto personalmente - e anche a
nome dell'UVP - la proposta di soffermarci ancora un po' su questo
piano per discutere diverse cose che secondo noi mancavano al suo
interno: in caso di modifiche sostanziali, chiaramente questo piano
avrebbe dovuto ripassare alla VAS; poi c'era e c'è tuttora il
problema del ricorso fatto al TAR da parte dell'associazione di
imprese (qui vorrei far notare che nell'associazione di imprese c'è
anche la Valeco); infine - è notizia di questi giorni - c'è il
Consiglio di Stato che deve praticamente dare il suo responso nel
mese di gennaio. Questo è quanto è stato rappresentato in
commissione, e trovandoci in questa situazione ci vien da dire che
bisogna votarlo così com'è.
Secondo noi questo Piano rifiuti è monco. In questi mesi abbiamo
lavorato tutti insieme per poterlo fare, ci si è confrontati molto
con l'Assessore Bianchi che ha sempre dato la sua disponibilità, ne
abbiamo parlato in commissione, però alla fine ci siamo trovati con
questo piano a cui mancano dei punti fondamentali, punti che noi
abbiamo fatto rilevare anche in un comunicato stampa: quello della
raccolta e del trasporto dei rifiuti articolati in diversi SubATO,
la questione impiantistica e il modello di gestione futura. Qui mi
vorrei un po' soffermare, perché secondo noi in un Piano dei
rifiuti ci dovrebbero essere cose un po' determinanti. Allora, i
due punti fondamentali sono chiaramente: la tutela dell'ambiente,
perché per come abbiamo gestito i rifiuti finora diciamo che non
abbiamo fatto un bellissimo lavoro, quindi occorre tutelare un po'
di più l'ambiente nei suoi vari aspetti, e poi la cosa più
importante che interessa tutti noi, coloro che sono fuori da questo
Palazzo e tutti gli utenti della Valle d'Aosta, è il pagamento da
parte dell'utenza di una cifra che sia più limitata possibile, non
dico che debbano pagare poco, ma che sia più limitata possibile
rispetto al servizio offerto. A questa cifra si arriva con una
tariffa puntuale: si paga per la quantità e la qualità di rifiuti
che si conferiscono. Non voglio mettermi a discutere di nuovo su
tutti gli aspetti del piano, sui SubATO, si è parlato tra l'altro
di averne uno unico, e adesso si è passati da nove a cinque.
Ieri sera sono andato ad un incontro organizzato dall'ALPE e
devo dire che è stato molto interessante, ma alla fine ero quasi
stufo di sentire sempre le stesse cose, perché in tutti i posti che
siamo andati a vedere, in tutte le situazioni in cui ci siamo
trovati, tutti ci hanno parlato delle stesse cose, del "porta a
porta", della tariffa puntuale, e noi siamo qua ancora a discutere
sempre su cose che non riusciamo a inserire nel Piano dei rifiuti.
La cosa pazzesca è che, sempre ieri sera, si è verificata questa
situazione: c'era l'Assessore all'ambiente del Comune di Formia,
accompagnato dal signor Rossi, che ha detto di aver messo in piedi
la raccolta dei rifiuti a Formia. L'Assessore ci ha fatto un
quadrettino non così semplice, perché come sapete Formia si trova
in un territorio tra Roma e Napoli in cui coi rifiuti si è fatto di
tutto e di più, e sono riusciti, da maggio di quest'anno a ieri, ad
arrivare al 65 percento! Vi dico i dati che ci hanno comunicato, se
mi sbaglio poi mi correggerete. La cosa ancora più interessante e
importante, anche per noi, è che in una situazione come quella -
dove sappiamo benissimo che c'è una delinquenza intorno al traffico
dei rifiuti - la gestione è pubblica; questo ha fatto sì che si
riesce a pagare la metà di tutto quello che intorno a Formia si
paga nei diversi Comuni. L'Assessore ha fatto solo un calcolo
normale e ha detto che non si vuole colpevolizzare nessuno, ma se
un'azienda gestisce una discarica è giusto che guadagni, non è che
deve farlo gratis, però se vuole guadagnare e se ci guadagna è
chiaro che la tariffa aumenta, in quanto si deve pagare anche il
guadagno di quest'azienda; se invece la gestione viene fatta dal
pubblico si cerca di andare al pareggio di bilancio, oppure di
avere un minimo di attivo per potersi magari pagare qualcosa in
più.
Vi ho fatto tutti questi discorsi perché mi sembra che fuori da
qui ormai basti copiare per arrivare a un punto concreto, invece
qua non si riesce a concludere un granché. Si parla qui, in aula,
in commissione ci era stato detto che si sarebbe discusso sulla
gestione futura e sugli impianti, ma la gestione futura sembra tabù
e sugli impianti vedremo! Sono però contento di una cosa: che
l'intera commissione ha preso l'impegno di seguire attentamente
tutto quello che succederà dopo, soprattutto sulla gestione e
sull'impiantistica. È per questo motivo che alla fine noi ci siamo
astenuti in commissione, proprio per dare ancora un'apertura di
credito a questo Piano dei rifiuti, perché così com'è sembra un
piano monco. Se non si sa come si gestirà un piano del genere,
ditemi voi come possono capire gli utenti a che spese andranno
incontro e a che futuro andranno incontro!
Non voglio dilungarmi di più, perché mi sembra di essere stato
particolarmente chiaro. Abbiamo discusso tanto sul piano, c'è stata
la discussione per esempio della raccolta stradale o dei moloch,
siamo d'accordo tutti che man mano dovranno sparire, e siamo anche
d'accordo nel dire che ci sono stati degli investimenti,
investimenti che sono ancora in corso, quindi cerchiamo di
adeguarci; se ne è parlato proprio anche ieri sera, ci sono dei
sistemi un po' difficoltosi, anche per riconoscere l'utenza
applicandola per esempio ai moloch e a questi sistemi. Possiamo
ragionare, capiamo tutto, però io dico che ci sono cose da fare
immediatamente. Un'altra cosa che mi aveva stupito tantissimo in
commissione è che si pensava di passare in cinque anni dal 65 al 70
percento, cioè con una media dell'1 percento all'anno; ecco, quando
sento che a Formia nel giro di sei mesi son passati da zero al 65
percento mi sento male, questo voglio dirvi. In base a tutte queste
considerazioni fatte qui, in Consiglio, e a quello che abbiamo
detto in commissione, io spero che nell'immediato futuro si riesca
a fare un discorso importante sulla gestione futura della discarica
e sull'impiantistica che si dovrà mettere. Grazie.
Presidente
- Grazie collega Nogara. Siamo sempre in
discussione generale. Altri colleghi? La parola al collega
Roscio.
Roscio (ALPE
) - Grazie Presidente.
Vedo che il tema non appassiona più come un tempo, infatti non
tutti i colleghi sono in aula per seguire questa cosa che comunque
avrà degli impatti; sia che il piano verrà approvato, sia che non
verrà approvato, avrà comunque degli impatti importanti sulla
collettività. Siamo anche felici di aver potuto contribuire, con
gli approfondimenti e con la serata che abbiamo organizzato ieri
come gruppo ALPE, per portare elementi in più per fare delle
valutazioni. Ringrazio anche chi mi ha preceduto e ha già
introdotto alcuni temi, anche il relatore Follien che con la sua
relazione ha illustrato vari contenuti del disegno di legge che
contiene in allegato il Piano di gestione dei rifiuti regionale.
Noi di ALPE riteniamo di aver discusso lungamente sulle
caratteristiche, sugli elementi positivi e anche di discontinuità
rispetto alle scelte passate, sui limiti rispetto alle scelte
passate, limiti che noi comunque continuiamo a ritenere evidenti e
ancora presenti in questo piano.
Vorrei concentrarmi solo su quattro aspetti relativi alla
carenza di questo piano. Il primo, che non è da sottovalutare
proprio perché è il primo punto inserito dalla normativa nella
gerarchia dei rifiuti, è quello sulla riduzione. Noi abbiamo un
volume dedicato dove si parla di riduzione, ma rimane un po'
carente sotto un punto di vista che non è secondario, perché vi
sono azioni che non possiamo dire che non siano interessanti: dagli
acquisti verdi (abbiamo fatto anche delle iniziative) ad esempi di
riduzione. Tra poco discuteremo di una nostra mozione, andremo a
parlare di istituzione di centri del riuso e della riparazione che
dentro al piano non sono contenuti, ma spereremmo che la
maggioranza voglia dar seguito e prendere un impegno preciso in tal
senso. Quello che manca e che riteniamo sia importante è il fatto
che rispetto alla produzione di rifiuti - soprattutto per la parte
residuale che non può più essere riciclabile - il piano non
individua né tempi, né obiettivi vincolanti, per cui si parla
generalmente di un
trend
negativo ma positivo per la
popolazione, cioè un trend negativo di produzione dei rifiuti. Cosa
fare rispetto all'ulteriore riduzione di questa frazione, che è poi
quella che andrebbe a finire in discarica o ad incenerimento? Non
si va a dare qualcosa di stringente per ottenere dei risultati, ed
è anche quello che è stato fatto osservare dagli stessi uffici di
VAS (questo è come punto uno).
Come punto due - è già stato ricordato - c'è una questione che
invece è contenuta nel piano, e tra i principi fondanti del piano
c'è proprio una parte in cui si dice che bisogna rispettare il
principio del "chi inquina paga". Però succede che, mentre dove
verranno adottati sistemi di raccolta domiciliare è molto semplice
a quel punto individuare chi produce e quanto produce in base allo
svuotamento o ad altre tecnologie, rispetto ad altri meccanismi - i
quali, è vero, si dice che progressivamente andranno a diminuire e
progressivamente spariranno - ci sarà tutta una fase transitoria in
cui questi sistemi di raccolta stradali o seminterrati
continueranno a funzionare in Valle, e su questi comunque sarà
indispensabile riuscire a trovare delle soluzioni per ridurre o
applicare questo principio. Su questo c'è un impegno generico, ma
l'individuazione del meccanismo che consentirà di fare questo ad
oggi non è stato individuato. Non hanno invece funzionato in
passato alcuni meccanismi che sono stati adottati e che hanno avuto
dei problemi tecnici, per cui alla fine erano addirittura
controproducenti rispetto allo scopo che si prefiggevano, poiché i
sistemi hanno un senso se riescono a misurare esattamente quello
che si produce e chi sta producendo, ma se è viceversa perdono di
significato. Quindi il secondo aspetto che noi vorremmo si
declinasse e si definisse meglio è appunto questo: come si riuscirà
veramente ad applicare questa tariffazione puntuale, cioè a far
pagare il giusto a chi produce i rifiuti. Qui l'esempio è quasi
sempre lo stesso: non si capisce perché ancora oggi quasi tutte le
utenze - per esempio quella elettrica o l'acqua - vengano pagate a
consumo e per quanto riguarda i rifiuti non esiste questo. Perché
non introdurre una cosa di questo genere studiandola al meglio? Ad
oggi noi non paghiamo per l'effettiva produzione di un qualcosa che
non può più essere riciclato e quindi ha un costo per la
collettività, ma paghiamo in base ad altri indicatori. Noi del
gruppo ALPE riteniamo che questa cosa vada migliorata, vada
studiata e vada poi concretizzata veramente entro i tempi del
piano, giustamente.
Altro punto già segnalato anche in commissione - che però dalla
relazione del relatore cozza un po' proprio con quanto detto in
commissione - è la questione dell'impiantistica, perché mentre il
piano mette tra i principi fondamentali quelli di andare a cercare
di massimizzare il recupero di materiale e quindi di togliere più
materiale possibile principalmente da quanto viene raccolto in
maniera differenziata - ma anche dall'indifferenziato, perché
nell'indifferenziato noi sappiamo oggi (e i dati merceologici lo
dicono) che c'è una gran parte di materiale che potrebbe essere
recuperato -, il sistema declinato dal Consigliere relatore
Follien, che traspariva dalla sua relazione, e che in commissione è
stato in parte poi aperto ad altre strategie, era quello di
cercare...
Presidente
- Prego i colleghi, un po' di silenzio per
cortesia.
...era quello di cercare di massimizzare, di andare a vagliare
anche quella parte di indifferenziata che si può valorizzare,
mentre in base ad una semplice trito-vagliatura per poi conferire
ad incenerimento questo non si trova. Su questo noi siamo molto
contrari, noi vorremmo che si andasse invece, come è stato
ricordato dai tecnici in commissione, che si andasse a fare una
linea in grado di consentire di recuperare altro materiale per
minimizzare poi alla fine lo smaltimento.
Un'altra cosa che è stata osservata in fase VAS e su cui c'è
stata anche un'apertura in commissione, che andrebbe tra l'altro ad
agevolare e tendere a raggiungere l'autosufficienza a anche livello
regionale, è tutta la parte impiantistica relativa alla frazione
organica, che non è solo quella raccolta in maniera differenziata
dagli scarti di cibo delle utenze domestiche, ma è anche la parte
verde e tutta la parte che riguarda i fanghi, su cui oggi abbiamo
anche discusso con un'interpellanza, che sono in aumento, nonché
tutta la parte che riguarda i bottini, che non sono trascurabili,
frazione sulla quale cambiando la scala chiaramente potrebbero
cambiare anche le scelte impiantistiche migliori da individuare per
la nostra regione.
È stata già ricordata anche un'altra parte importante: noi
sappiamo che oggi ci sono questioni che vanno al di là del
Consiglio, e sono i contenziosi ancora aperti su cui non possiamo
sapere quale sarà l'esito, anche se auspichiamo sia favorevole, non
tanto per l'Amministrazione regionale quanto per la Valle d'Aosta
nella sua complessità, noi speriamo che sia favorevole la sentenza
per tutta la collettività valdostana. Per queste decisioni e
rispetto a queste scelte noi lasciamo fare il proprio lavoro a chi
già lo sta facendo, non vogliamo interferire minimamente, rimaniamo
fermi sugli obiettivi che si pone il piano, cioè arrivare almeno al
70 percento e poi andare anche oltre secondo l'ottica "rifiuti
zero" - è stato anche scritto dentro il piano - lasciamo fermi
questi obiettivi e miglioriamoli se possiamo, come già detto prima.
Però, a nostro avviso - e anche questo è stato scritto nero su
bianco - non si può non prendere impegni politici precisi in questa
direzione.
Noi vorremmo che in questa sede vi fosse un impegno politico,
che alle famose "bocce ferme" si andasse veramente a discutere sul
modello gestionale e, com'è scritto, su questo vorremmo anche un
impegno politico o qualche garanzia. Noi del gruppo ALPE riteniamo
che la cosa che si può fare al meglio per contenere i costi sia
quella di cercare di dare dei servizi pubblici che costituiscano
veramente l'ossatura del piano; "servizio pubblico" vuol dire
cercare di rendere partecipi gli enti locali, ma anche la Regione
per le sue competenze, con un modello che sia il più possibile
pubblico, che vada a togliere guadagni o a reinvestire gli
eventuali utili nel sistema per migliorarlo e far sì che le
raccolte siano sempre migliori, sempre più elevate, soprattutto
sempre di maggior qualità, per riuscire ad avere dei ritorni anche
economici che vadano a beneficio del sistema e consentano di
abbassare e contenere i costi degli investimenti che saranno
necessari. Noi oggi sappiamo che il sistema basato sulla discarica
è il sistema meno costoso e facendo gli investimenti noi andremo a
fare delle spese che dovranno ricadere, ma per contenere
l'esplosione delle tariffe noi dovremo cercare di abbassare il
lucro, di aumentare gli introiti e di minimizzare i costi di
smaltimento in discarica. Riteniamo che invece sia positivo il
fatto di andare verso l'aumento dei costi di smaltimento, perché
questo va a disincentivare lo smaltimento fatto nei passati
trent'anni, che creato un sistema malato e che non consente di
avere prospettive per il futuro.
A nostro parere questi quattro punti sono fondamentali, punti
che nel piano sono contenuti solo in minima parte e non sviluppati
fino in fondo; quindi, anche per posizionarci poi per la votazione,
noi vorremmo avere un impegno politico preciso in tal senso,
vorremmo qualcosa in più. Su questo presenteremo anche un ordine
del giorno e quello sarà il momento per poter discutere, per
prendere la decisione finale sul posizionamento relativamente al
disegno di legge e al piano nel suo complesso. Grazie.
Presidente
- Grazie collega. È arrivato adesso alla
Presidenza l'ordine del giorno e quindi verrà distribuito: è a
firma di ALPE, UVP e M5S. La parola al collega Cognetta.
Cognetta (M5S)
- Grazie Presidente. Per ciò che riguarda
questo Piano rifiuti noi siamo estremamente in disaccordo con la
modalità, con la parte tecnica e con tutto ciò che è accaduto da un
certo punto in avanti, in commissione, rispetto a questo.
La prima cosa importante da dire è che sicuramente aumenterà il
costo dei cittadini - questo l'avete detto voi, lo sostenete voi -
e aumenterà perché le scelte sono sempre fatte non in funzione
della soluzione migliore, ma in funzione della soluzione di
problemi che devono in qualche modo accontentare qualcuno (questo è
altrettanto chiaro). Ci sono sostanzialmente due peccati originali
dentro l'origine, il parto, di questo piano. Il primo è già stato
evidenziato in passato e riguarda il consulente che l'ha redatto, è
consulente sia di qua sia di là, cioè è consulente per noi e contro
di noi; quindi affidarsi a una persona che, se anche all'interno di
un gruppo lavora per entrambe le squadre, non è stata secondo noi
una scelta felice, Assessore. E poi c'è il problema che se per
qualche strano motivo il Consiglio di Stato ci desse torto qualcosa
ai signori dell'ATI dobbiamo pur far fare, e quindi cosa se non
degli impianti? Perché i signori dell'ATI, non scordiamocelo, sono
quelli verso i quali stiamo correndo in questo momento per cercare
di risolvere un problema generato da loro stessi, e in parte anche
da noi, perché dentro quell'ATI lì vorrei ricordarvi che c'è anche
Valeco, che comunque è partecipata dalla Regione al 20 percento,
oltre ad esserci Noy Ambiente, Gea S.r.l. e guarda caso COGEIS, e
sono poi queste le cose strane. Alla fine vai a vedere chi ti mette
in contrasto, chi si mette sulla nostra strada per cercare di
risolvere i problemi dei cittadini e, guarda caso, sono persone che
già lavorano in qualche modo per noi o addirittura, come in questo
caso, in parte siamo anche noi stessi...vabbè, cosa volete che sia?
È normale che poi mettiate come obiettivo minimo il 60 percento e
il massimo al 70, perché se arrivassimo al 95 percento di raccolta
differenziata non avrebbe senso fare gli impianti!
Quando siamo andati circa un anno fa a Piacenza, tra le varie
tappe del Monnezza Tour - questa di Piacenza era l'ultima tappa,
lei non c'era, Assessore, era andato via prima, peccato! - il
direttore di quell'impianto ci fece capire chiaramente che alcuni
impianti non possono essere fatti sotto una determinata taglia di
grandezza, cioè si devono fare grandi perlomeno 100 per dire,
perché se hai dei rifiuti per 50 l'impianto non sarà mai in attivo,
te lo devi pagare, e quindi non servirà a nulla...ma non c'è
problema, tanto pagheranno i cittadini, chi se ne frega, facciamolo
pure grandissimo, l'impianto! È un ragionamento che abbiamo portato
avanti in commissione per parecchio tempo quello di valutare se era
il caso di spingere da un lato la differenziata o dall'altro fare
gli impianti. Noi eravamo ovviamente per spingere la differenziata
il più possibile e lei ci ha accontentato, certamente, perché tra
le varie cose nel piano si dice che il "porta a porta" si può fare,
che è una cosa importante, peccato che non dice dove! Sopra una
certa altitudine, nella
Plaine
, sotto o sopra un certo
numero di abitanti? Non fissa nulla! Chi ha redatto il piano dice
sostanzialmente che si può fare dove uno crede meglio, se però uno
ha già fatto un investimento sui moloch ci teniamo i moloch, se uno
ha fatto un investimento sui cassonetti ci teniamo i cassonetti, la
morale della favola è che il "porta a porta" lo facciamo là dove ci
viene meglio o dove avremmo voglia di farlo. È un po' diverso dalla
soluzione Formia, ma vabbè, sono dettagli!
L'altra cosa che sicuramente non va bene, e a cui ho giù
accennato, è la legge 63 dell'87, la famosa "legge Valeco". Se non
spezziamo quel maledetto monopolio non riusciremo mai a liberarci
del fatto che qualcuno lucra tutti i giorni sui rifiuti, in questa
regione. Purtroppo finché non ci poniamo in un'ottica diversa, caro
Assessore, non risolveremo mai il problema, anzi. Queste tre cose
assieme di fatto lei è riuscito poi ad avvalorarle con la famosa
lettera che è arrivata dal Ministero, per la quale prima avete
risposto che questo piano si doveva fare entro settembre, e poi
assolutamente entro dicembre...ma avete risposto voi! Siete
riusciti a fare tutta una serie di errori cercando di fare il piano
e adesso ci dite che la legge risolverà il problema
dell'assegnazione; certo, perché lei ci ha anche detto che qualora
ci fosse l'obbligo di assegnazione qualche impianto glielo faremo
fare. Quindi alla fine questo piano non è frutto della soluzione
più importante o più intelligente che si poteva fare, ma serve
semplicemente a tappare le falle e le inefficienze del sistema
amministrativo-gestionale che avete.
Noi siamo fermamente contrari a questo piano, secondo noi
andrebbe ridiscusso. Sinceramente il fatto che lei politicamente
prenda un impegno a noi interessa poco, tutto sommato, sarebbe il
minimo rispetto a com'è andata fino ad oggi. Non dovremmo neanche
chiederglielo e secondo me lei, come minimo, dovrebbe concertare
con noi determinate cose, perché le vorrei ricordare - e vorrei
ricordare a tutti - che i rifiuti non riguardano me o il mio
collega e non lei, i rifiuti riguardano tutti i 130 mila abitanti
più tutti quelli che hanno la seconda casa, quindi qui stiamo
discutendo veramente del problema dei problemi, e risolto in questo
modo non è la soluzione, anzi, è un non risolvere!
Ci sono perplessità anche all'interno della maggioranza, perché
chiaramente quando si aumenta la tariffa - cosa che avverrà
puntualmente - si andrà a cercare il colpevole, ma non c'è un
colpevole, il colpevole non c'è mai! Abbiamo fatto tutto secondo le
regole e tutto è stato preciso e perfetto, tranne il fatto che la
soluzione da noi utilizzata è fatta apposta per aumentare la
tariffa, è questa la realtà! Perché quando voi dite che il "porta a
porta" non conviene, io vi rispondo che il "porta a porta" non
conviene all'inizio, ma ci sono fior di esempi, abbiamo visto
territori altrettanto montani come il nostro in cui le tariffe sono
molto più basse della media nazionale. Voi continuate ad insistere
solamente perché avete dei problemi gestionali interni da risolvere
e non risolvete i problemi dei cittadini...per non parlare poi
dell'ambiente, quella bomba ecologica che sta lì della discarica
chissà per quanti anni la dovremo ancora tenere! Detto questo, non
vi facciamo perdere altro tempo e vi farei la mia dichiarazione di
voto contrario, così risolviamo il problema. Ringraziamo
sicuramente tutta quanta l'Amministrazione per il regalo che farete
per i prossimi cinque anni - e chissà per quanti altri! - ai
cittadini valdostani, che spero si ricordino ogni tanto, quando
vedranno la cartella che arriva loro, che questa è una "vostra"
soluzione, è vostra e non nostra.
Presidente
- La parola al collega Marquis.
Marquis (SA)
- Grazie Presidente.
In quest'ultimo decennio è andata rafforzandosi nella
collettività la convinzione di quanto sia importante rispettare
l'ambiente e quindi avere dei comportamenti sostenibili. Da questa
sensibilità che si è andata consolidando è nata anche una copiosa
produzione di normative che discendono dal livello comunitario per
poi passare dallo Stato e arrivare a livello locale. È proprio in
adempimento a queste disposizioni normative che oggi si discute
l'aggiornamento, l'adeguamento del Piano regionale di gestione dei
rifiuti. A questo riguardo, in qualità di Presidente della
commissione volevo sottolineare che è stato un percorso condiviso e
partecipato in commissione, tutti i commissari hanno dato in modo
costruttivo il loro contributo nell'arco dei numerosi incontri che
si sono succeduti con cui ci si è confrontati con l'Assessore, con
le strutture dell'Assessorato competente e con i professionisti
incaricati sostanzialmente per coadiuvare l'Assessorato nella
predisposizione di questo importante strumento.
Viviamo sicuramente una situazione molto difficile come realtà
territoriale in Valle d'Aosta. Siamo una regione di montagna dove
devono convivere situazioni con densità territoriali completamente
diverse, abbiamo dei centri urbani di ragguardevole dimensione
rispetto ad altre piccole realtà rurali che sono comunque da
raggiungere per garantire il servizio, abbiamo delle altitudini
completamente diverse perché partiamo da 350 metri sul livello del
mare per arrivare sopra i 2.000, abbiamo dei carichi di
conferimento che sono fortemente variabili in funzione della
stagionalità, e quindi tutta una serie di problematiche
rappresentate e analizzate nell'ambito di questo piano. Un piano
che, a mio avviso, ha esaminato tutti gli scenari sui quali si deve
lavorare, sostanzialmente sono state date delle azioni alla base
della nuova pianificazione regionale. Credo che la prima azione
significativa sia quella della prevenzione e della riduzione della
produzione dei rifiuti, perché è importante che i residui delle
attività umane dove possibile non diventino dei rifiuti, poiché
quando entrano in questo ciclo bisogna attivare le raccolte e
automaticamente cominciano di nuovo ad incidere anche i costi
economici che deve poi sostenere il cittadino. Ci sono tutta una
serie di attività poste in essere fino ad oggi dall'Amministrazione
regionale per potenziare questo tipo di attività, credo che il
piano ne contempli delle altre, perché vengono previsti gli
acquisti verdi, viene prevista la possibilità ancora l'azione di
sensibilizzazione sulla cittadinanza poiché senza un contributo
attivo da parte della cittadinanza non si riescono ad ottenere in
questo ambito dei risultati; pertanto il risultato buono deriva da
un comportamento virtuoso da parte di tutti.
Grande spazio in questo piano è stato dedicato anche alla
riorganizzazione del sistema di raccolta dei rifiuti urbani
assimilati sul territorio regionale, sono state esaminate le
possibilità in relazione alle nuove modalità di raccolta dei flussi
intercettando e riaggregando in modo diverso rispetto a quella che
è stata fino ad oggi la produzione dei rifiuti, è stata introdotta
là dove possibile la raccolta domiciliare dell'organico, ci sono
già i primi risultati positivi per quanto concerne questo aspetto
che sono legati all'attivazione di questo tipo di servizio sul
comune di Aosta e sulla Mont Rose, che nel giro di pochi mesi hanno
già dato buoni riscontri; così come ci sono delle modificazioni al
riguardo dei flussi di raccolta della plastica e quindi della
frazione a secco. Sostanzialmente nell'arco dei prossimi anni
questo comporta valutazioni che dovranno essere effettuate anche
sulla base delle analisi dei flussi merceologici che verranno
raccolti.
Per determinare dei comportamenti virtuosi da parte dei
cittadini è stato previsto anche di agire su delle leve, che sono
lo strumento economico, quindi con tariffe a livello di
conferimento in discarica differenziate da parte dei SubATO, in cui
è prevista l'articolazione del servizio, così come, sebbene non
ancora a livello di definizione, è previsto il principio di
introdurre degli strumenti tariffari individuali per l'utenza.
Sembra facile intervenire con iniziative di questo genere, però
bisogna ricordare che spesso e volentieri vengono anche poi
incrementati con queste modalità i costi di gestione, perlomeno
nella parte sicuramente iniziale di questo tipo di servizio. Sono
state anche predisposte tutta una serie di analisi sul modello
organizzativo che oggi è articolato in nove SubATO, è previsto
quindi che ci sia un passaggio a cinque ambiti, e sono state fatte
anche delle valutazioni per arrivare ad una gestione su un ambito
unico, così com'è stata fatta anche una valutazione per un ambito
unico ottimale per poter organizzare una gestione integrata
dell'intero servizio.
Credo che questo piano abbia potuto rappresentare tutti gli
scenari disponibili, anche per quello che poi potrà essere il
modello gestionale sono state individuate le forme che si potranno
sostanzialmente presentare alla luce delle norme e le leggi
attuali. Si potrà andare verso un appalto di servizi, una
concessione di servizi, oppure verso una gestione diretta
in
house
o una società mista pubblico-privato, quindi credo che
gli scenari sono abbastanza vari, ma dovranno essere valutati in
funzione di una prima applicazione del piano, perché in funzione
delle quantità di rifiuto che sarà definitivamente da stoccare in
discarica una volta fatti tutti i trattamenti dipenderà anche la
definizione e il dimensionamento di un impianto ottimale, poiché
come tutti sappiamo gli impianti hanno la necessità di essere
dimensionati in funzione dei carichi di utilizzo. Credo che questo
sia stato un lavoro importante, un lavoro che potrà dare nei
prossimi anni degli esiti favorevoli e ci potrà fare perseguire dei
risultati virtuosi sia sotto il profilo del comportamento che del
rispetto dell'ambiente. Credo infine che la commissione abbia dato
anche la disponibilità per quanto di competenza a seguire l'iter
che dovrà da oggi in avanti essere ancora predisposto, perché
occorrerà poi tutta la parte attuativa da definire con tutta una
serie di deliberazioni, e quindi sotto questo profilo verrà
prestata la giusta attenzione anche alle ricadute sui costi del
servizio, ai quali credo sarà necessario prestare la massima
attenzione affinché si possano contenere il più possibile, e questo
nell'interesse della comunità valdostana.
Presidente
- Altri colleghi? Chiudiamo la discussione
generale. Ricordo che dopo la replica si esaminerà l'ordine del
giorno distribuito a tutti i colleghi. Per la replica, la parola
all'Assessore Bianchi.
Bianchi (UV)
- Sì, grazie Presidente.
Innanzitutto partirei dall'approvazione della risoluzione dello
scorso Consiglio, quello del 19 di novembre, nel quale il Governo
regionale si impegnava ad approvare il Piano rifiuti entro la fine
di quest'anno, in coerenza con le linee di indirizzo approvate dal
Consiglio regionale, linee di indirizzo che avevamo approvato
all'unanimità all'interno di questo Consiglio regionale. Oltre alla
risoluzione presentata dalla maggioranza c'era anche una
risoluzione che era stata presentata da alcune forze
dell'opposizione, nella quale era parimenti fissato il punto di
approvare il Piano rifiuti entro la fine dell'anno; quindi, ad
oggi, noi siamo qui a discutere e ad approvare il Piano rifiuti
rispettando le tempistiche che ci eravamo dati.
Il Piano rifiuti è costituito da quattro documenti;
successivamente alla sua predisposizione ha seguito tutto l'iter
amministrativo previsto dalla normativa ed in particolare la
sottoposizione alla valutazione ambientale strategica che si è
svolta i due fasi: la prima, che ha interessato principalmente le
strutture regionali e gli enti esterni e, la seconda, che nella
fase di pubblicazione ha visto il coinvolgimento dei portatori di
interesse e l'acquisizione delle osservazioni da questi formulate.
A questo si aggiunge il parere di VAS con una pubblicazione di 90
giorni, quindi le tempistiche per poter fare le giuste valutazioni,
per vedere e valutare il piano, direi che ci sono state da parte di
tutti.
Mi collego anche alla lettera del Ministero che qualche collega
ha evidenziato, lettera con la quale il Ministero chiedeva agli
Assessorati delle Regioni l'approvazione del Piano rifiuti e,
proprio come avevo avuto modo di rispondere in Consiglio regionale
all'inizio del 2015, la volontà da parte di tutti era quella di
andare ad approvare il Piano rifiuti entro la fine dell'anno
(infatti le tempistiche che ci eravamo dati erano quelle di
settembre 2015). Questa lettera che noi abbiamo ricevuto nel mese
di gennaio chiedeva anche in che situazione ci trovavamo in Valle
d'Aosta, e la situazione era questa: se ne discuteva in commissione
e c'era la volontà di andare ad approvare il Piano rifiuti entro la
fine dell'anno (ecco perché c'è l'indicazione di settembre 2015). A
questo si aggiunge, ovviamente, il lavoro svolto dalla III
Commissione consiliare, coinvolta in tutti i passaggi strategici
del percorso che si conclude oggi con l'approvazione del Piano
regionale di gestione dei rifiuti.
Permettetemi di esprimere la soddisfazione per il lavoro
compiuto e ringrazio tutti coloro che hanno dato il loro contributo
per giungere all'elaborazione del documento oggi all'attenzione
dell'aula. Un ringraziamento particolare va ai Consiglieri Stefano
Borrello e Pierluigi Marquis, Presidenti della III Commissione
consiliare in questi anni e al Consigliere David Follien relatore
del disegno di legge in oggetto. Un ringraziamento per il lavoro
svolto anche alle strutture dell'Assessorato che hanno assicurato
il puntuale rispetto delle tempistiche che ci eravamo dati, a suo
tempo programmate.
Entrando nel merito della deliberazione all'ordine del giorno di
oggi, vorrei soffermarmi in particolare su alcuni punti che sono
stati anche evidenziati qui, in aula. Parlerei della problematica
dei rifiuti urbani. Come ha già detto il relatore, il piano
individua tre fasi.
La prima fase, che è l'attuale, rappresenta una fase transitoria
- già evidenziata da qualcuno di voi - che si protrarrà fino alla
realizzazione di nuovi impianti. Come sapete abbiamo anticipato al
mese di giugno scorso la riorganizzazione dei flussi di raccolta
dei rifiuti urbani con contestuale avvio della raccolta
dell'organico in alcuni SubATO, e tale scelta ha dato finora ottimi
risultati. Infatti, assumendo a riferimento i dati relativi a
partire da giugno 2015 con quelli dello stesso periodo del 2014, si
registra un netto miglioramento delle percentuali di raccolta
differenziata che è passata da un 45,96 percento nello stesso
periodo a un 54,84 percento del periodo di oggi, quindi con un
aumento di quasi 9 punti. Qui rispondo al Consigliere Nogara:
all'interno del Piano rifiuti noi non ci siamo dati come obiettivo
quello di raggiungere un solo punto all'anno in cinque anni, perché
lei, collega Nogara, fa chiaramente il calcolo dal 65 al 70
percento; peccato che nel mese di giugno eravamo solo al 45
percento, quindi l'obiettivo vuol dire che sono 20 punti in cinque
anni (era solo una puntualizzazione). Ciò a dimostrazione del fatto
che la strada intrapresa circa il sistema della gestione dei
rifiuti va nella direzione giusta, sia per il raggiungimento delle
percentuali previste dalla normativa vigente, sia per il
perseguimento di livelli di qualità dei rifiuti raccolti che
consentano il loro effettivo recupero e la loro valorizzazione
certa. Ci siamo pertanto dati obiettivi superiori al 65 percento,
vale a dire il 70 percento tra il 2017 ed il 2020, e superiore
all'80 percento dopo il 2020.
Per quanto riguarda le modalità di raccolta dei rifiuti sul
territorio, non posso che ribadire quanto già espresso in altre
occasioni in quest'aula e anche in commissione. Il piano - e questo
alcuni di voi l'hanno evidenziato anche in commissione - non impone
un'unica modalità di raccolta (infatti era stata concertata anche
con gli Amministrazioni comunali), ma detta invece delle linee di
indirizzo generale in modo da non vanificare gli importanti
investimenti fatti in passato dalle autorità di SubATO. L'obiettivo
che ci siamo dati è quello di arrivare in breve tempo possibile al
riconoscimento dell'utente in modo da poter applicare
progressivamente la tariffa puntuale secondo il principio del "chi
inquina paga". Le modalità per arrivare a tale traguardo sono
molteplici, com'è possibile verificare anche in altre realtà (lo
stanno già facendo, e per arrivarci non è stato semplice) e
l'impegno dell'Assessorato, come abbiamo avuto modo di dire anche
in commissione, è di attivare un tavolo tecnico con i SubATO
proprio per valutare le metodiche attualmente utilizzate, nonché
individuare congiuntamente quello che sarà più coerente con le
esigenze della regione. È proprio quello che si stava dicendo e che
qualcuno di voi ha evidenziato: il fatto importante è di giungere
al riconoscimento dell'utente per arrivare ad una tariffazione
puntuale e questo si può fare non solo con il porta a porta su
tutto il territorio ma anche mediante altre iniziative, quali la
tessera, il sacchetto con il microchip, e via dicendo.
La seconda fase è operativa, in essa è previsto di integrare le
attività svolte presso il Centro regionale di trattamento dei
rifiuti urbani ed assimilati di Brissogne con un impianto di
selezione meccanico manuale del flusso multimateriale a base
plastica e dell'indifferenziato, perché questo impianto di
selezione - al di là che è un obbligo di legge - ci permette di
andare a migliorare qualitativamente, di selezionare il flusso del
multimateriale e di andare a recuperare ancora quel rifiuto ancora
presente nell'indifferenziato che può essere ancora valorizzato, e
poi l'impianto di stabilizzazione della frazione biodegradabile
derivante dalla selezione del rifiuto indifferenziato. E poi c'è da
chiarire quali sono gli impianti a freddo per la progettazione,
perché il piano dà indirizzi chiari sulla tipologia degli impianti
che si vogliono fare (chiaramente le progettazioni che seguiranno
entreranno in particolare nelle caratteristiche dell'impianto).
Tale fase consentirà di rispettare le prescrizioni normative
relative all'obbligo di pretrattare i rifiuti indifferenziati prima
dell'avvio eventuale dello smaltimento in discarica (quindi sono
impianti obbligatori, piccoli ma obbligatori). La localizzazione
degli impianti presso il centro di trattamento a Brissogne consente
di evitare e di sostenere costi che ricadrebbero sui cittadini e
anche di riorganizzare e migliorare l'area in questione, a
beneficio soprattutto dei comuni limitrofi. Come abbiamo avuto modo
di spiegare in commissione, l'ubicazione è stata scelta anche
perché in quel punto i terreni sono di proprietà della Regione.
Inoltre si tratta di una localizzazione centrale rispetto alle aree
nelle quali è prodotta la quantità più elevata di rifiuti (evitiamo
quindi il trasporto degli stessi con tragitti più lunghi). Penso
che siamo tutti d'accordo sul fatto del contenimento dei costi,
cioè della tariffa nei confronti degli utenti. È da evidenziare la
possibilità di flessibilità impiantistica (questo era un indirizzo
nato proprio in commissione), cioè la soluzione impiantistica
individuata deve prevedere di potersi adeguare in maniera concreta
proprio nella diminuzione del flusso in ingresso.
Nella terza fase si prevede di integrare il sistema precedente
con un impianto di biostabilizzazione della frazione organica
derivante dalla raccolta dei rifiuti domestici e da utenze più
selezionate. Tale fase sarà attuata successivamente, e questo era
proprio stato condiviso in commissione, infatti anche all'interno
della relazione della III Commissione allegata al Piano rifiuti si
prevedeva di andare a valutare questa tipologia di impianti
nell'ultima fase, perché si voleva valutare la quantità di organico
che oggi andiamo ad intercettare. Dai dati in possesso, oggi, dai
quattro SubATO - perché ad oggi ci sono quattro SubATO che fanno la
raccolta dell'organico - il quantitativo di quella tipologia di
rifiuto è ancora molto basso, cioè ci sono delle piccole quantità.
In merito invece all'impianto economico-finanziario dell'attuazione
di ogni fase operativa, il piano riporta soluzioni tecniche e
tecnologiche che, partendo dall'ipotesi del mantenimento della
situazione attuale (ipotesi comunque presente in una fase
transitoria fino alla realizzazione degli impianti nuovi),
individua un sistema integrato di impianti che possono essere
realizzati in modo progressivo (questo proprio anche in funzione
del discorso tariffario, tenuto conto dell'evoluzione dello
scenario di riferimento).
Per quanto riguarda le tariffe - altro problema che è stato
sollevato -, fermo restando che le modalità di determinazione della
tariffa, di individuazione delle voci di costo e di ricavo
checoncorrono alla sua formazione, queste sono definite dalla
normativa statale. L'articolazione della tariffa sarà oggetto di
valutazione congiunta tra Regione e Consiglio permanente degli enti
locali, e sarà orientata a premiare i SubATO che avranno raggiunto
obiettivi non solo di legge, ma di raccolta differenziata. Andiamo
verso una situazione di premialità e penalità nei confronti delle
autorità di SubATO, vale a dire che le premialità saranno nei
confronti di quei territori che avranno una raccolta differenziata
superiore al 65 percento, e chiaramente le penalità, come prevede
la legge, saranno un contributo speciale per quei territori che non
raggiungeranno il 65 percento. Quindi la sfida è, sì, quella di
raggiungere gli obiettivi di legge e di superarli, ma la vera sfida
è quella del contenimento dei costi, e il piano rifiuti va in
quella direzione: cercare di raggiungere gli obiettivi di legge con
il contenimento dei costi.
La riorganizzazione dei SubATO è stato uno degli argomenti
discussi in modo approfondito all'interno delle commissioni, si era
partiti per arrivare ad un unico ambito, cosa che non è preclusa
dal Piano rifiuti, ma in questa fase transitoria, dove ci sono
degli appalti in essere in ogni ambito e anche in funzione della
legge 6 del 2014, si è andati nella direzione di ridurre da nove a
cinque i SubATO, partendo dal presupposto che di questi cinque
SubATO, quattro sono territorialmente omogenei e uno un pochino più
piccolo; si potranno ridurre ulteriormente, ma dopo aver fatto
delle valutazioni. Sul modello gestionale il piano riporta un
ventaglio di modelli organizzativi a cui riferirsi sulla base della
legislazione vigente in materia, non riporta però l'individuazione
puntuale del modello organizzativo, non c'è un modello
preferenziale che garantisca l'ottimo dei risultati. La scelta
potrebbe cadere su un modello misto pubblico-privato, in prevalenza
pubblico o totalmente pubblico, ma in ogni caso non c'è un modello
che eccelle come in altri ambiti territorialmente più virtuosi, ci
sono virtuosità ma con dei modelli diversi.
Gli scenari sono aperti, anche perché la convenzione con la
società che attualmente gestisce il centro di trattamento scadrà
solo il 31 dicembre 2017, quindi fra due anni. Al momento ogni
scelta potrebbe essere inopportuna, sia per il fatto che abbiamo
davanti a noi ancora due anni prima della scadenza del contratto,
sia perché abbiamo un quadro generale di riferimento "anche"
condizionato dagli esiti del ricorso del Consiglio di Stato. Il
piano prevede - come ha ricordato qualcuno, era stato chiesto
proprio all'interno dell'ultimo Consiglio - che venga discusso in
commissione. Poi c'è la parte sulla gestione dei rifiuti speciali e
sulle bonifiche, ma ha già detto bene il relatore.
Il documento che approviamo rappresenta un importante obiettivo
raggiunto non solo perché è un adempimento al quale la Regione è
tenuta, ma anche da un punto di vista politico, perché sul tema dei
rifiuti abbiamo percorso sin dall'inizio della legislatura un
significativo lavoro condiviso. È un piano flessibile, che potrà
essere nel corso del tempo rivisto, aggiornato, adeguato alle
esigenze che volta in volta emergeranno a seguito della verifica
sull'efficacia delle azioni previste e del raggiungimento dei
diversi obiettivi che il piano si prefigge; ad ogni modo contiene i
principi, gli indirizzi e gli obiettivi da raggiungere in materia
di gestione dei rifiuti in Valle d'Aosta. L'ultimo aspetto - ma
avremo modo di discuterlo anche nella mozione - è quello sulla
prevenzione e sulla produzione dei rifiuti che in ogni caso il
relatore ha ben espresso. Ringrazio.
Presidente
- Grazie. Ricordo come da Regolamento che
adesso dobbiamo analizzare e votare prima l'ordine del giorno
depositato. C'è qualcuno dei proponenti che intende presentarlo? La
parola al collega Roscio.
Roscio (ALPE)
- Sì, grazie Presidente.
Per illustrare brevemente questo ordine del giorno che abbiamo
presentato assieme ai colleghi di UVP e del Movimento Cinque Stelle
anche; abbiamo voluto dargli un titolo, siccome stiamo discutendo
dell'aggiornamento del piano, ma poteva essere anche: "Ulteriori
impegni per la piena realizzazione dell'aggiornamento del piano",
perché credo che il tema della gestione dei rifiuti sia uno dei
temi più sviscerati tra tutti quelli esaminati attentamente da
questo Consiglio, su cui sono state fatte commissioni e iniziative
di vario tipo, lavori nelle commissioni, per non ricordare anche
tutto il lavoro enorme fatto dalle commissioni speciali della
scorsa legislatura. Nel merito abbiamo già detto che questo piano
presenta delle discontinuità rispetto alla vecchia programmazione.
Noi riteniamo però positivo che non si parli più di gestione
tramite l'incenerimento, va dato atto che c'è stato un cambio di
direzione. Abbiamo già espresso prima quali erano a nostro avviso
le mancanze e le criticità, tant'è vero che abbiamo voluto ribadire
sui punti che riteniamo più importanti alcuni impegni politici che
sono contenuti in questo ordine del giorno. Abbiamo ascoltato con
attenzione l'Assessore. Il passo in cui l'Assessore dice che questo
piano è flessibile, che può essere rivisto e aggiornato qualora si
rendesse necessario intervenire per migliorarlo, noi lo accogliamo
con favore, speriamo! Tra l'altro anche il Presidente della
Commissione, Marquis, ha dichiarato che il piano non è un punto di
arrivo, ma è un punto su cui incominciare a fare dei ragionamenti,
che va seguito passo dopo passo nella fase di realizzazione, nella
progettazione degli impianti, per poter costruire un modello che si
adatti al meglio alla nostra regione e che dia dei risultati il più
possibile performanti.
Due parole solo sul metodo di lavoro che abbiamo seguito. Noi
del gruppo ALPE abbiamo seguito - e non da oggi - questa tematica,
abbiamo lavorato su tutta una serie di documentazioni, le abbiamo
approfondite, preso atto delle audizioni fatte, abbiamo anche
cercato di portare delle proposte per migliorare eventualmente
questo piano - speriamo che alcune siano accettate, noi speriamo
ovviamente tutte, per quanto compete noi, della minoranza - e nel
nostro ruolo abbiamo cercato altresì di avere un atteggiamento il
più possibile costruttivo, che portasse dei risultati al di là
delle differenze e delle sensibilità per la comunità
valdostana.
Brevemente il punto 1 chiede un impegno preciso nell'individuare
delle scadenze di livelli e delle tempistiche per la frazione secca
non riciclabile e il punto 2 di applicare pienamente il principio
del "chi inquina paga", andando ad individuare come tecnicamente si
può applicare questa famosa "tariffazione puntuale" per l'utenza,
per far pagare il giusto; il punto 3 chiede di anticipare alla
durata del piano l'impiantistica e definirla entro la durata del
piano, in modo che si possano dare tempi certi anche per la
costruzione e per il raggiungimento delle prestazioni migliori che
questi impianti possono dare. Il punto 4, l'ultimo, ma non come
ordine di importanza, è quello di rendere partecipe la commissione
delle decisioni, ovviamente nel rispetto dell'iter giudiziario che
è in corso, su cui noi non intendiamo intervenire né possiamo
intervenire, fermo restando che comunque non vogliamo che gli
obiettivi siano cambiati, anzi, se possibile vogliamo che siano
anche incrementati a livello di
performance
. Questo è quanto
abbiamo presentato.
Noi riteniamo che su questo ci debba essere un impegno politico
preciso e anche forte, va detto e ribadito in questa sede che per
noi è vincolante, anche per vedere come posizionarci sul DL 66 e
sul piano regionale. Grazie.
Presidente
- Altri presentatori chiedono la parola
sull'ordine del giorno? La parola all'Assessore Bianchi.
Bianchi (UV
) - Volevo evidenziare quanto è stato
esplicitato da parte della maggioranza: c'è la volontà di accettare
i punti 1, 2 e 4, mentre il punto 3 vorremmo emendarlo, in quanto
lasciare nella terza fase del piano la possibilità di costruzione
di un impianto del trattamento organico era tra gli indirizzi che
ci eravamo dati in commissione, proprio perché si voleva valutare
solamente dopo la raccolta dell'organico in maniera concreta che
quella tipologia di impianto non pesasse troppo sulla tariffa. Noi
chiederemmo quindi di modificare l'articolo 3.
Presidente
- Sarebbe bene e opportuno esplicitarlo. Se
dovete confrontarvi è bene che qualcuno chieda una sospensione. La
parola al collega Roscio.
Roscio (ALPE)
- Sì, Presidente. Chiediamo un momento di
sospensione per valutare l'emendamento dell'Assessore e per poterlo
discutere.
Presidente
- Cinque minuti di sospensione.
Si dà atto che la seduta è sospesa dalle ore 17,55 alle ore
17,59.
Viérin M. (Presidente)
- È pervenuto il testo modificato
che praticamente riguarda il punto 3 dell'ordine del giorno; viene
soppressa l'ultima riga, ed espressamente: "
e del raggiungimento
dell'autosufficienza regionale anche per tutte le frazioni a base
organica
". Ha chiesto la parola il collega Chatrian.
Chatrian (ALPE)
- Sì, grazie Presidente.
Accogliamo con favore il fatto che il Governo regionale accetti
questo nostro ordine del giorno. Il nostro unico obiettivo è sempre
quello di elaborare, di poter migliorare ed incidere sul piano,
com'è stato ben spiegato e illustrato dal collega Roscio. Come
gruppo noi pensiamo di aver cercato di portare all'interno di
questo dibattito un contributo fattivo su questa nuova architettura
del Piano rifiuti. Avremmo gradito ovviamente qualche passo più
deciso, un po' più di coraggio, Assessore Bianchi, ogni tanto il
coraggio fa la differenza, differenza che noi auspichiamo più
volte, e non solo su questo tema. Qualche passo avanti è stato
fatto, noi pensiamo che con questo ordine del giorno un altro
piccolo tassello è stato inserito all'interno dell'inquadramento,
ma la sfida più delicata e più importante è ancora probabilmente
tutta da giocare.
Dato che volevamo anche conoscere il posizionamento del Governo
su questo ordine del giorno che per noi è importante, ma che non va
a colmare indubbiamente tutte quelle lacune che abbiamo declinato
ed espresso in questi mesi e in questi anni, anticipo la nostra
astensione sul piano che avete presentato.
Come voi sapete perfettamente, e anche per chi ci ascolta,
saremo molto vigili a cosa il Governo metterà in campo per dare
gambe e corso all'impegno da parte vostra. Non molleremo
assolutamente di stimolare né il Governo regionale, né la struttura
che si occupa di questo importante argomento, anche perché dobbiamo
rendere conto a decine e decine di migliaia di persone che hanno
sostenuto questa nuova via, questa nuova rotta nel 2012; quindi, a
maggior ragione,
à plus forte raison
riteniamo
indispensabile andare in quella direzione, ma in maniera più rapida
e concentrata. Nelle prossime settimane stimoleremo sicuramente
ancora l'Assessore Bianchi a metterci più coraggio, più
determinazione, più grinta e anche più rapidità nel momento in cui
si dovrà dare gambe e corso a quanto è stato deciso all'interno di
questo Consiglio, e non solo. Grazie.
Presidente
- La parola al collega La Torre.
La Torre (UV)
- Io non voglio intervenire per rompere
degli equilibri, ci mancherebbe altro, e non so le cose che vi
siete detti con l'Assessore, però faccio solo rilevare una cosa a
chi ha scritto l'ordine del giorno: che a volte anche l'uso dei
termini può essere appropriato o meno appropriato, e mi riferisco a
quel virgolettato del punto 2, in cui si dice che "chi inquina
paga". A me pare un modo non corretto di affrontare la questione,
perché scritto così sembra che la responsabilità sia sempre
dell'ultima fase del ciclo, quella dei cittadini, come se i
cittadini fossero responsabili in qualche modo dell'inquinamento.
Io credo che i cittadini non inquinino, e credo che possano
sentirsi un po' meno colpevolizzati se fosse usata una terminologia
migliore, per esempio "chi meglio differenzia risparmia", perché se
dovessimo fare il ragionamento sul chi inquina allora io mi chiedo
se inquinano i cittadini o inquina la CAS! Chi inquina paga è un
concetto che apre una disputa che non è solo sui termini, ma è
anche sulla cosa concreta, a mio avviso non è corretto in questo
caso ribaltarla sui cittadini. A me sembra che per i risultati che
stanno emergendo dall'impegno nella raccolta differenziata e per le
volontà che vengono portate avanti da più parti non si possa
scaricare per l'ennesima volta sui cittadini questo senso di
responsabilità. Il cittadino che meglio differenzia risparmia, non
chi inquina di più paga! Se si apre questa questione, secondo me
veramente si fa una sorta di non corretta valutazione delle cose
per come sono. Io non voglio creare alcun tipo di fastidio, ci
mancherebbe altro, l'avete gestito tra di voi, però a mio avviso
quel termine lì non è corretto.
Presidente
- Collega Roscio per dichiarazione di voto.
Prego.
Roscio (ALPE)
- Grazie Presidente per avermi concesso la
parola.
Brevemente una piccola precisazione sui termini. La frasetta
virgolettata "chi inquina paga", collega La Torre, non è
un'espressione coniata dal Consigliere Roscio, dal gruppo ALPE o
dai gruppi di minoranza, è un'espressione che viene contenuta nelle
direttive europee, dove nella sostanza si dice quello che poi ha
detto lei, alla fine chi è più virtuoso nei comportamenti risparmia
rispetto a quello che deve andare a pagare. L'espressione può
essere non particolarmente felice, ma questo è quanto contenuto
nelle norme europee ed è poi quello che è stato recepito a tutti i
livelli da tutti i tecnici, quindi anche nel piano. Senza
polemica.
Presidente
- Grazie collega Roscio. Possiamo mettere in
votazione? La parola al collega Nogara, ne ha facoltà.
Nogara (UVP)
- Merci Monsieur le Président.
Volevo fare alcune precisazioni anche in seguito alla
dichiarazione dell'Assessore Bianchi. Per portare alla fine
dell'anno l'approvazione di questo piano si era votata una
risoluzione che poteva essere condivisa ma non lo è stata, perché
non eravamo d'accordo su certi punti, punti sui quali
fortunatamente con questo ordine del giorno abbiamo trovato un
accordo. Era solo per ribadire che non tutto il Consiglio l'aveva
votata, voi avevate votato la vostra, ma noi non eravamo d'accordo,
comunque con questo ordine del giorno ci avviciniamo molto. Vorrei
esprimere qui anche la mia soddisfazione, perché noi cerchiamo
tutti assieme di fare gli interessi di chi è fuori, magari con
sfumature diverse, però noi abbiamo cercato in questi mesi di
portare avanti le nostre teorie sulla gestione dei rifiuti e ci
stiamo avvicinando sempre di più. Tornando a quanto mi ha detto
prima sull'1 percento, io non ho fatto altro che riportare quanto
dichiarato in commissione, perché su una domanda del mio collega
Cognetta la dottoressa Mancuso aveva proprio parlato di 1 punto
percentuale per ogni anno.
Come dichiarazione di voto volevo poi ribadire, anche a nome del
gruppo dell'UVP, quanto è stato votato in commissione consiliare:
il nostro voto è di astensione per questo disegno di legge sul
piano dei rifiuti. Grazie.
Presidente -
Grazie collega. Passiamo alla votazione
dell'ordine del giorno come emendato. La votazione è aperta. La
votazione è chiusa.
Presenti: 35
Votanti: 35
Favorevoli: 35
Il Consiglio approva.
Passiamo ora all'articolo 1 del disegno di legge. Possiamo
metterlo in votazione? La votazione è aperta. La votazione è
chiusa.
Presenti: 35
Votanti: 23
Favorevoli: 21
Contrari 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset e Laurent
Viérin)
Il Consiglio approva.
Possiamo dare lo stesso risultato all'articolo 2? Stesso
risultato.
Articolo 3: Stesso risultato.
Articolo 4: stesso risultato.
Articolo 5: stesso risultato.
Abbiamo da votare anche gli allegati A, B, C e D. Possiamo dare
lo stesso risultato? Stesso risultato per i quattro allegati.
Adesso mettiamo in votazione la legge nel suo complesso, ma prima
della votazione conclusiva do la parola al collega Bertin.
Bertin (ALPE)
- Grazie Presidente. Volevo intervenire in
discussione generale, purtroppo non ho fatto in tempo prima della
chiusura e pertanto intervengo adesso; sarò più sintetico, visto il
poco tempo a disposizione, e non entrerò negli aspetti tecnici e di
dettaglio.
La gestione dei rifiuti nelle nostre società moderne è diventato
un aspetto sempre più importante. Abbiamo assistito dal dopoguerra
in poi ad una crescita esponenziale della quantità di rifiuti, con
contemporanea diminuzione degli spazi a disposizione per
l'occupazione del suolo, soprattutto in Europa, e ciò ha
trasformato i rifiuti in un problema. La terra sembra trasformarsi
- come dice Papa Francesco nella sua enciclica - sempre più in un
immenso deposito di immondizia, in molti luoghi del pianeta gli
anziani ricordano con nostalgia i paesaggi d'altri tempi, che ora
appaiono sommersi da spazzatura. Queste sono le parole di Papa
Francesco nell'ultima enciclica: i rifiuti sono diventati un
problema. Complice la crisi e una maggiore consapevolezza al
riguardo, negli ultimi anni abbiamo assistito a un'inversione di
tendenza, in termini generali. In Valle d'Aosta vengono prodotti
ancora troppi rifiuti, siamo lontani da una situazione ottimale e
al più presto dobbiamo introdurre il principio di "chi più inquina
più paga", altrimenti non ne usciremo mai.
Questo piano è poco ambizioso, è realista ma di quel realismo
che tende alla conservazione, manca una visione del futuro. La
gestione dei rifiuti è anche lo specchio della società nella quale
siamo, dove si vede qual è la sua realtà e il suo futuro. Negli
ultimi 10 anni ho seguito con attenzione tale problema in Valle
d'Aosta: dal periodo dell'inceneritore, poi diventato "piro" alla
questione del referendum e sono stato tra l'altro anche Presidente
della Commissione speciale sull'argomento. Dal referendum in poi
abbiamo perso molto tempo, ad iniziare dalla Commissione speciale,
che è stata fatta fallire miseramente per poi adeguarsi agli stessi
principi usciti dalla commissione, nella quale non si era potuta
trovare una convergenza tra tutti perché si è voluto rimandare il
tutto, si è perso tempo, un anno intero su questo aspetto, una
questione che è sintomatica.
Per gestire in modo corretto i rifiuti e per ottenere dei
risultati ci vuole il coinvolgimento e la partecipazione di tutti.
Col referendum i cittadini valdostani hanno dato la loro
disponibilità, hanno indicato una prospettiva. I Valdostani sono
disponibili a fare la loro parte, ma la politica deve o dovrebbe
fare la sua. In questo piano non c'è quel grande progetto al quale
i Valdostani hanno aderito con il referendum, c'è certamente un
passo avanti rispetto all'atteggiamento e le idee di 10 anni fa, ma
la politica, ancora una volta, dimostra di essere in ritardo. I
cittadini sono molto, ma molto più avanti. A San Francisco, ad
esempio, una comunità di 7 milioni di abitanti ha ormai da 15 anni
aderito al progetto Zero Waste e sta raggiungendo in pochissimo
tempo degli ottimi risultati, entro il 2020 la percentuale di
rifiuti dovrebbe arrivare ad una situazione di rifiuti zero e
adesso siamo a oltre il 90 percento. Non credo che la Valle d'Aosta
sia molto più complessa e complicata di una realtà come San
Francisco, ma qui mancano gli obiettivi e le grandi ambizioni. Ci
si limita a un piano che è un pianino, soprattutto andiamo
"pianino". Potremmo essere la prima Regione in Europa, abbiamo
anche questo referendum che potrebbe stimolarci in questo senso, ma
alla fine finiremo nella seconda parte della classifica, lontani
dalla zona UEFA, lontani dall'Europa, come si dice in termini
calcistici.
Ci aspettavamo di più, mi aspettavo di più, e capisco la
delusione di molti, di parte della società civile e delle
associazioni rispetto a questo piano. Si doveva e si poteva fare
molto di più. Grazie.
Presidente
- La parola alla collega Certan.
Certan (ALPE)
- Grazie Presidente.
Alcune considerazioni in dichiarazione di voto.
Enfin
la
montagna ha partorito il topolino, e ci rendiamo conto che il
topolino probabilmente anche all'interno di questa sala non
interessa quasi più a nessuno, probabilmente molti sono distratti
da altre novità; il parto è avvenuto spesso in un silenzio
assordante. Io non pongo limite alla provvidenza, ho grande
rispetto anche per i topolini, e credo che questo piano sia un
punto di partenza nella giusta direzione, quindi noi lo apprezziamo
e il nostro voto di astensione proprio indica questo:
l'apprezzamento per aver iniziato un percorso nella giusta
direzione. Abbiamo iniziato il percorso e, dicevo, in alcuni
aspetti con dei silenzi assordanti di chi ha fatto fuoco e fiamme e
poi adesso accetta qualsiasi cosa. Questa è forse la delusione più
grande, però non abbiamo mai demorso finora e sicuramente il fatto
di partire adesso con un primo tassello è comunque un segno
positivo. Credo che ci saranno ancora delle sfide molto importanti
da affrontare.
I colleghi Nogara e Roscio ricordavano il confronto che abbiamo
avuto ieri sera con gli Amministratori di Formia, confronto
interessante, perché hanno posto l'accento su un aspetto che,
secondo me, noi dobbiamo assolutamente ancora affrontare: quello
sul servizio pubblico della gestione dei rifiuti, cioè tutto il
guadagno che viene dalla gestione dev'essere rinvestito totalmente
nel servizio stesso per permettere ai cittadini di migliorare e per
diminuire sempre più i costi. Questa è l'osservazione che credo
facesse prima anche il collega La Torre, e che la facesse in
positivo, girando in positivo questo passaggio della direttiva
europea proprio per far sì che le risorse della collettività
vengano reinvestite nel servizio per la collettività e non per
arricchire gestioni privatistiche o private.
Collega Marquis, lei ha detto che questo piano permette e dà la
possibilità di lasciare alcuni scenari abbastanza larghi, lei li ha
definiti "scenari abbastanza vari"; a noi sarebbe invece piaciuto
di più avere scenari "molto chiari", perché se è vero che fino al
2017 dobbiamo ancora portare avanti una gestione ereditata, a mio
avviso un indirizzo chiaro avrebbe permesso un'accelerata proprio
nei risultati, soprattutto per andare incontro alla tariffazione
sulla quale non intervengo perché ha già parlato della sua
opportunità il collega Roscio.
Crediamo che la sensibilità e la predisposizione culturale della
Valle d'Aosta e dei valdostani sia cambiata in questi anni, merito
probabilmente di tutti, ognuno ha portato un pezzettino. Assessore,
i dati che lei ci ha fornito sulla differenziata, di un aumento
comunque dal 2014 al 2015, credo siano importanti e siano
indicatori di una sensibilità diversa, forse anche di un approccio
culturale diverso. Io ricordo che adesso abbiamo altre sfide, ad
esempio quella del combattere lo spreco. Sappiamo che in alcune
parti del mondo sono partite ormai iniziative e progetti
grandissimi; ricordo ad esempio i progetti per il non spreco degli
Stati generali delle donne su Favela Organica del Brasile, dove
abbiamo avuto dei contatti in occasione di EXPO.
Credo che questo piano avrebbe potuto essere già molto più
dettagliato e, pur prendendo per buona quella volontà di andare
verso quel piccolo cambio di direzione, il nostro voto sarà di
astensione. Grazie.
Presidente
- Grazie collega. Non vedo altre richieste di
intervento, possiamo votare la legge. La votazione è aperta. La
votazione è chiusa.
Presenti: 35
Votanti: 23
Favorevoli: 21
Contrari 2
Astenuti: 12 (Bertin, Bertschy, Certan, Chatrian, Fabbri,
Gerandin, Grosjean, Morelli, Nogara, Roscio, Rosset e Laurent
Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK