Consiglio Regionale della Valle d'Aosta - Oggetto del Consiglio n. 680 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 680 del 9 giugno 2021 - Resoconto
OGGETTO N. 680/XVI - Interpellanza: "Azioni per la messa in
sicurezza dell'area boschiva in località Frassiney di Pontboset
colpita da eventi atmosferici nell'ottobre 2018".
Bertin (Presidente)
- Punto n. 23 all'ordine del giorno.
Per l'illustrazione, il consigliere Lavy ne ha facoltà.
Lavy (LEGA VDA) -
È un tema che riguarda un'area boschiva
a monte del villaggio di Frassiney nel Comune di Pontboset sulla
destra orografica del torrente Ayasse della Valle di Champorcher,
in pratica già a fine ottobre del 2018 c'era stato questo evento
calamitoso - che aveva portato a una... di emergenza - che aveva
fatto crollare delle piante che a oggi, dopo tre anni, sono
evidentemente ancora lì. Io sono andato a fare un sopralluogo sul
posto e la situazione non è delle migliori, proprio perché le
piante cadute stanno contaminando, come una sorta di malattia,
anche quelle ancora in piedi, portandole a morire. Quindi ad oggi
ci sono già diversi tipi di piante nella prossimità di quelle
cadute che sono già secche.
So che era stato fatto un sopralluogo da parte della Forestale
appena dopo il fatto, però di concreto non mi sembra che sia stato
fatto niente, ecco perché credo che dopo tre anni si debba
intervenire in maniera anche abbastanza urgente, proprio perché è a
repentaglio l'incolumità delle piante vicine a quelle cadute,
quindi chiedo all'Assessore se sia intenzione in qualche maniera,
anche magari coinvolgendo i proprietari della zona, d'intervenire
per rimuovere la parte di bosco colpita dalle malattie, comprese le
piante secche che sono ancora in piedi.
Presidente -
Per la risposta, l'assessore Sapinet.
Sapinet (UV) -
Questa interpellanza ci permette di fare
il punto su quanto verificatosi nel Comune di Pontey, un percorso
storico dal 2018 a oggi, visto che poi altri eventi successivi
hanno peggiorato ulteriormente la situazione. Infatti era il 29
ottobre del 2018 quando ci fu un primo schianto da vento che
interessò in modo irregolare il versante, come diceva lei, sulla
destra orografica del torrente Ayasse nei pressi del villaggio di
Frassiney e nel villaggio di Savin all'interno del territorio
comunale di Pontboset.
Una superficie complessiva di circa 20 ettari ricadente nelle
particelle forestali 19, 20 e 22. Particelle sia del Comune di
Pontboset sia anche in parte di proprietà privata. La situazione è
stata prontamente segnalata alla stazione forestale di
Pont-Saint-Martin, all'ufficio monitoraggio fitosanitario del Corpo
forestale della Valle d'Aosta e alla struttura foreste
sentieristica.
Al fine di mitigare il probabile sviluppo di attacchi
parassitari, un intervento di natura fitosanitaria è stato quindi
inserito nel piano degli interventi per i cantieri in
amministrazione diretta del Dipartimento risorse naturali Corpo
Forestale settore foreste per l'anno 2019, quindi già un intervento
era stato fatto all'epoca. L'intervento ha interessato le
particelle del piano economico del Comune di Pontboset, come dicevo
numero 19, 20 e 22, identificate in programmazione con il toponimo
"Savin", e le adiacenze del sentiero di arroccamento da Frassiney
alla località Borney.
Tutto il versante si presenta fortemente acclive, accidentato, e
non sono state escluse dall'intervento le zone che presentavano un
rischio troppo elevato per la sicurezza delle maestranze.
Si è provveduto a taglio, allestimento e parziale scortecciatura
di 586 piante e 95 stanghe schiantate, o comunque interessate da
attacco di insetti.
Non si è invece proceduto all'esbosco del legname, in quanto il
versante non è servito da viabilità forestale e un eventuale
utilizzo di gru o cavo o elicottero era stato valutato non
sostenibile da un punto di vista tecnico economico.
L'intervento è stato effettuato da una squadra forestale di
bûcherons in 37 giornate lavorative con complessive 1.709 ore
impiegate tra il maggio e l'agosto del 2019, da cui un costo
rendicontato pari a circa 40 mila euro.
In relazione al possibile sviluppo di ulteriori attacchi
parassitari, nel corso del 2020 è poi proseguito il monitoraggio
del versante da parte della stazione forestale competente per
territorio, quindi la stazione di Pont-Saint-Martin.
Come dicevo in apertura, nell'autunno del 2020 sono sopravvenuti
ulteriori schianti da vento e anche alla luce dei disseccamenti
sviluppatisi nel corso del 2020, in particolare a scapito di piante
a ridosso delle zone maggiormente soggette al taglio del 2019, è
stato programmato quindi un secondo intervento di taglio
fitosanitario, da effettuarsi nel corrente anno.
Tale intervento interesserà nuovamente le particelle del piano
economico del Comune di Pontboset, quindi quelle già interessate,
la 19, la 20 e la 22, il sentiero per la località a Borney e, in
attuazione del Decreto del Presidente della Regione n. 210 del 14
maggio del 2021, anche il settore della proprietà privata più
vicino all'abitato di Fassiney.
Anche questo intervento prevede il taglio, l'allestimento e,
laddove necessaria, la scortecciatura delle piante schiantate,
disseccate o comunque colpite dai parassiti. Per le ragioni già
esposte connesse all'assenza di viabilità forestale alla sicurezza
degli operatori, alcuni settori saranno esclusi dall'intervento.
Questo sarà seguito poi da un'impresa forestale nell'ambito
dell'accordo quadro per interventi selvicolturali e fitosanitari,
di cui è in corso il completamento della procedura di affido.
A completamento di quanto sopra e con finalità di monitoraggio
e, parzialmente di cattura dei parassiti, nel maggio del 2021 sono
state posizionate a cura del Corpo forestale della Valle d'Aosta
alcune trappole e ferormoni.
Concludo sottolineando l'attenzione che il Dipartimento risorse
naturale e il Corpo forestale della Valle d'Aosta pongono nel
monitorare non solo questa foresta, ma l'intero patrimonio boschivo
valdostano che certamente i cambiamenti climatici da un lato, con
intensità di eventi meteorologici importanti, e dall'altro la
conformazione del nostro territorio, caratterizzato come ben
sappiamo da forti pendenze in ambiente montano e con difficoltà nel
creare viabilità forestali, rendono particolarmente fragile.
Fin dalle prime settimane di questa legislatura abbiamo
intrapreso un percorso per dare impulso al settore della filiera
legno in Valle d'Aosta, argomento che già abbiamo trattato in
occasione di altre iniziative.
L'incontro avuto pochi giorni fa con le imprese forestali e con
i rappresentanti dei dottori forestali è stato proprio su questo
tema. Nelle prossime settimane approveremo infatti ai sensi
dell'articolo 77 della legge 8/2020 la disciplina dell'albo delle
imprese forestali e degli elenchi degli operatori e degli
istruttori forestali.
A questo proposito colgo l'occasione, perché è doveroso, per un
sincero ringraziamento per la preziosa collaborazione al
Dipartimento politiche del lavoro e della formazione.
Presidente -
Per la replica, il consigliere Lavy ne ha
facoltà.
Lavy (LEGA VDA) -
Grazie, Assessore, per la risposta. C'è
un problema però, perché se si interviene solamente nelle
particelle del Comune e in alcune di privati e non in tutte,
magari, per carità, in quella zona circoscritta il fenomeno
parassitario può anche diminuire o assolutamente sparire, ma se a
dieci metri non s'interviene è ovvio che il fenomeno continua a
svilupparsi ed ecco che giustamente e naturalmente vengono
intaccate anche altre piante che magari potevano essere nelle
particelle del Comune e a cui invece si era cercato di porre un
minimo di rimedio.
Ecco perché le azioni intraprese sono potrei definirle alquanto
approssimative, in parte perché, se non si agisce in maniera
totale, è ovvio che il problema nel tempo si ripeterà.
Quindi io veramente la invito, tramite il Corpo forestale,
tramite gli operai forestali, a portare avanti un lavoro che vada a
coinvolgere anche gli altri proprietari, perché so benissimo, ci
sono andato, la zona è molto impervia ma se non si agisce ora,
purtroppo c'è il rischio che una grandissima parte di bosco -
quella su cui ora non si possono fare interventi perché sono di
altri tipi di proprietario, non del Comune - possa essere
danneggiata da questi parassiti.
L'intervento di pulizia deve essere fatto a livello completo,
poi si deve intervenire per evitare che questi parassiti
contaminino gli alberi ancora in piedi, perché altrimenti si
rischia veramente di mettere a repentaglio l'esistenza, o meglio,
di compromettere la vita di un'intera parte di bosco in quella
frazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK