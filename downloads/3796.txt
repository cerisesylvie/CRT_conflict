Consiglio Regionale della Valle d'Aosta - Oggetto del Consiglio n. 69 del 11 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 69 del 11 febbraio 1981 - Resoconto
OGGETTO N. 69/81 - PROPOSTA DI LEGGE CONCERNENTE: "ISTITUZIONE
DELL'ANAGRAFE PATRIMONIALE DEI CONSIGLIERI REGIONALI".
Presidente
- La parola al presentatore, Consigliere De
Grandis, per l'illustrazione.
De Grandis (PRI)
- Questa proposta di legge è stata a
lungo discussa nella Commissione Affari Generali perché si avevano
notevoli perplessità sull'opportunità e sull'efficacia di un
provvedimento del genere. Tuttavia io ritengo che si tratti di un
provvedimento utile, che vada nella direzione che gli elettori si
attendono, quella cioè di stabilire un rapporto più chiaro fra chi
della politica fa professione e chi invece sta all'esterno a
valutare e a giudicare come i politici operano. Non si tratta
quindi di un provvedimento di legge dettato da sentimenti di
sfiducia verso la classe politica, né mi sono mai fatto l'illusione
che una legge di questo genere sia sufficiente ad evitare fenomeni
di corruttela, di inserimento nella vita pubblica di atti che vanno
contro la morale; nasce piuttosto da un'esigenza secondo me
fortemente sentita, cioè di instaurare rapporti chiari e corretti
tra gli amministrati e gli amministratori.
È anche un problema di approccio, di avvicinamento alla opinione
pubblica che deve sentire in ogni momento, in qualunque modo, il
politico uguale a tutti gli altri cittadini e non in una situazione
di privilegio.
Mi sembra particolarmente necessario che chi è delegato alla
gestione della cosa pubblica offra tutte le garanzie possibili che
l'incarico venga assolto con estrema correttezza. L'anagrafe
patrimoniale credo che in questo senso possa essere uno strumento
di controllo e di verifica abbastanza interessante. Non sfugge a
nessuno che attraversiamo un momento di particolare crisi delle
istituzioni; la questione morale è fra le questioni più gravi che
travagliano il nostro Stato, non la nostra Regione, per fortuna,
però nonostante questo è bene, io credo, che proprio un Ente locale
come il nostro, una Regione come la nostra, dia anche un esempio in
questa materia, dal momento che può farlo e ha tutti i numeri e le
caratteristiche per poterlo fare.
Sentiamo, mi sembra, troppo spesso che c'è una grossa sfiducia
da parte dei cittadini nei confronti delle istituzioni, sfiducia
che alle volte purtroppo è ampiamente motivata, ma che molte altre
è assolutamente fuori luogo e ha un aspetto di genericità e di
qualunquismo che io credo dobbiamo combattere. Quindi si vuole da
un lato, con questo provvedimento, offrire ai cittadini uno
strumento di controllo, dall'altro - ed è l'atro secondo me ancora
più impostante - si vuole offrire ai galantuomini che in questo
Consiglio esistono in gran numero nella maggioranza e nella
minoranza, la possibilità di sottrarsi ad ogni possibile sospetto e
ad ogni possibile generalizzazione.
Si vuole cioè che un fatto singolo di malcostume non si riversi
in senso negativo su tutto il Consiglio regionale.
A questo scopo sono finalizzate le norme di questo disegno di
legge, norme che non illustrerò una per una perché mi sembrano
abbastanza facili da leggere e da interpretare.
Non ritengo che questo disegno di legge rappresenti una
interferenza nella legislazione generale in materia tributaria, che
è ovviamente di competenza statale, né riesco a vedere in questa
normativa una qualsivoglia turbativa del sistema tributario dello
Stato. Nella stesura della legge ho tenuto sempre presente il
principio di uguaglianza che è sancito dall'art. 3 della
Costituzione, né mi sono dimenticato che ogni cittadino eletto a
cariche pubbliche dalla comunità organizzata rimane comunque
titolare di diritti personali che sono inalienabili. E credo che
tutti questi principi non vengano in alcun modo lesi da questo
disegno di legge per il solo fatto che viene richiesto di
presentare in anticipo il modello 740, quindi la propria
dichiarazione dei redditi, rispetto alla pubblicità che ne viene
normalmente fatta, a distanza però di anni, dagli Uffici delle
Imposte Dirette.
Credo anche che questa sia materia di competenza del Consiglio
regionale e che sia attinente all'auto-organizzazione, per cui non
dovrebbero esserci problemi.
Non mi nascondo che qualche dubbio perfettamente legittimo ci
potrebbe essere, tuttavia l'obiettivo morale che si vuol
raggiungere con questo disegno di legge ritengo giustifichi che su
questo argomento si formi una ferma volontà politica da parte di
tutto il Consiglio, che consenta a questa proposta di diventare
legge regionale.
Per quelli che sono stati i risultati della discussione nella I
Commissione consiliare, di cui sono membro , risultati che hanno
portato alla proposta di due emendamenti sostitutivi degli artt. 2
e 4, dichiaro fin d'ora che sono pienamente d'accordo su questi
emendamenti perché ritengo vadano nella direzione e nel senso che
il disegno di legge voleva raggiungere.
Presidente
- Colleghi Consiglieri, come il relatore
proponente, collega De Grandis, ha fatto rilevare, la Commissione
per gli Affari Generali e delle Finanze propone due emendamenti
sostitutivi dell'art. 2 e dell'art. 4, che sono allegati
all'articolato che è stato trasmesso con l'ordine del giorno.
È aperta la discussione generale.
Ha chiesto di parlare il Consigliere Minuzzo, ne ha facoltà.
Minuzzo (PSDI)
- Se è possibile vorrei alcuni chiarimenti
dal proponente, dal Presidente della Giunta regionale e dal
Presidente del Consiglio. Il chiarimento che viene richiesto al
Presidente della Giunta regionale ed al Presidente del Consiglio
riguarda l'art. 1, laddove dice: "Presso la Presidenza del
Consiglio regionale è istituita l'anagrafe patrimoniale dei membri
del Consiglio. L'Ufficio di Presidenza del Consiglio ne cura
l'impianto e il periodico aggiornamento". Volevo sapere se vi era
la volontà da parte della Giunta regionale, e se era già stato
valutato dal Presidente del Consiglio il fatto che l'attuale
struttura della Presidenza del Consiglio penso non sia in grado di
sopportare questa ulteriore incombenza e che potrà farlo solo
qualora sia dotata di strumenti e di altro personale.
Per quanto riguarda il testo della legge, mi sembra che ci sia
una difficoltà di interpretazione all'art. 2, 2° comma.
Presidente
- Consigliere Minuzzo, bisogna prendere in
considerazione l'art. 2 del testo presentato dalla Commissione, che
è stato accettato dal proponente. Quello dell'articolato va
considerato soppresso. Siccome il proponente ha accolto l'art. 2
nella formulazione prevista dalla Commissione, è quel testo che il
Consiglio deve esaminare.
Minuzzo (PSDI)
- Chiedo scusa. Ero convinto che si
trattasse solo della sostituzione di un comma, mentre è sostituito
tutto l'articolo. Quindi rimane solo la questione della nuova
incombenza affidata alla Presidenza del Consiglio.
Presidente
- Vi sono altri che chiedono la parola?
Come Presidenza del Consiglio penso che valga un principio
generale: se il Consiglio approva una legge, il Consiglio è
sovrano; è chiaro che si poi questa legge implica degli impegni e
delle particolari attività, sarà giocoforza che le attrezzature e
gli uffici si adeguino per essere in grado di ottemperare a quanto
la legge stabilisce. Proprio perché, essendo il Consiglio sovrano,
nel momento in cui fa la legge deve anche pensare che, se questa
implica dei maggiori oneri, questi maggiori oneri dovrà poi
esaminarli nel momento in cui si manifesteranno per l'applicazione
della medesima.
Ha chiesto di parlare il Presidente della Giunta, Consigliere
Andrione, ne ha facoltà.
Andrione
(UV)
- Io ho una preoccupazione che è di
ordine politico. Mi sta bene il testo della legge, però non vorrei
dato che sappiamo tutti che questo Consiglio sovente ha avuto nel
passato, e probabilmente avrà ancora, delle maggioranze abbastanza
giuste, che ci si potesse servire di questo disegno di legge per
delle battaglie politiche. Mi spiego meglio: si fa la proposta di
fare un'inchiesta per ipotesi sul Presidente della Giunta;
evidentemente non ci sarà mai la maggioranza dei due terzi per
respingere una proposta di questo genere e ne potrebbe susseguire
che faremmo delle inchieste che hanno come scopo non quello di
stabilire una differenza di verità tra la dichiarazione resa dal
Consigliere regionale e lo stato reale del suo patrimonio, ma
semplicemente la strumentalizzazione politica.
Per cui l'art. 4, che già è stato emendato, dovrebbe a mio
avviso ampliare i poteri del Presidente del Consiglio - perché la
cosa migliore è sempre quella di affidarsi alla coscienza delle
persone - affinché possa scartare quelle istanze che sono motivate
non da desideri di ricerca della verità, ma da piccola polemica
politica. Sappiamo tutti che almeno nel passato in questo Consiglio
sono avvenuti degli scontri molti duri e ci si è serviti di
qualsiasi tipo di arma per combattere una battaglia politica. Non
so se il Consigliere De Grandis capisce quello che voglio dire.
Presidente -
Altri chiedono di parlare in sede di
discussione generale?
Ha chiesto di parlare il Consigliere Viberti, ne ha facoltà.
Viberti (DPROL)
- L'iniziativa del collega De Grandis mi
ha fin da principio trovato concorde, e devo dire che mi spiace di
non veder approvato nel suo testo iniziale questo disegno di legge;
ma tant'è, le cose forse a volte è meglio farle un passo per volta,
e quindi anche un inizio di questo genere può essere valido per
dimostrare la buona volontà di questo Consiglio.
Riguardo alla richiesta effettuata dal Presidente della Giunta,
si deve ricordare che il 3° comma dell'art. 4 sostitutivo dice che
la Conferenza dei Capigruppo può ritenere irregolare o
inammissibile l'istanza e quindi può respingerla. Mi pare che
questo cauteli tutti quanti.
Andrione (UV)
- Nella Conferenza dei Capigruppo, come
numero di Capigruppo la maggioranza è in minoranza. Io non so come
poi voteranno i Capigruppo - perché sarei molto felice, lo dico
subito, che si facesse un'inchiesta sul mio patrimonio, ma
risalendo al '62, quando sono entrato in questo Consiglio - ma mi
preoccupa il fatto della strumentalizzazione di una cosa di questo
genere. Sappiamo tutti che quando si inizia un processo,
soprattutto se a carico di un esponente politico, si dà la notizia
a caratteri cubitali, "Commissione di inchiesta per Mario
Andrione"; quando poi la Commissione di inchiesta risulta dare un
parere favorevole e dice che tutto è regolare, la notizia viene
data in tre righe, in fondo, e bisogna prendere la lente per
vederla.
Viberti (DPROL)
- C'è una legge sulla stampa che tutela
da questo punto di vista. Comunque, se il Presidente della Giunta è
convinto che le battaglie politiche continuino a esser fatte come
in altri tempi sono state fatte, accusi apertamente chi ritiene in
grado di fare queste cose; perché io resto dell'idea - e questo lo
dico già da subito al collega De Grandis - che non è il caso di
togliere altro valore a questo documento. Le preoccupazioni del
Presidente della Giunta sono comprensibili in un consesso incivile
che ha come fine ultimo e unico il raggiungimento del potere; se
lui stesso ci vuole confermare quest'idea delle istituzioni,
benissimo, cercheremo di farlo sapere al maggior numero possibile
di persone. Per quanto ci riguarda, noi siamo favorevoli al disegno
di legge nel testo presentato, anche se, ripeto, non siamo molto
soddisfatti dei cambiamenti; comunque riteniamo che sia un
provvedimento valido, e comunque un indirizzo sul come si può
procedere per ridare fiducia ai cittadini nelle istituzioni e nella
classe politica del nostro Paese.
Presidente
- Altri che intendono parlare in sede di
discussione generale?
Ha chiesto di parlare il Consigliere Nebbia, ne ha facoltà.
Nebbia (PSI)
- A proposito di questo disegno di legge si
è molto discusso in Commissione Affari Generali, e gli emendamenti
che sono stati proposti derivano appunto da considerazioni fatte in
quella sede. Io ne richiamo solo alcune, semplicemente per meglio
chiarire perché si è arrivati a quel tipo di emendamento. Desidero
sottolineare che parlo a titolo personale e non di partito, in
quanto ritengo che su questo argomento ci debba essere una grande
possibilità di espressione personale.
Ritengo che la validità di questo disegno di legge consti
solamente nella riduzione dei tempi che prevede tra la
dichiarazione dei redditi delle singole persone e la loro
pubblicazione. Perché non penso che sarebbe necessario che un
disegno di legge di questo tipo venisse approvato se in Italia
tutta la questione fiscale funzionasse, cioè se la pubblicità,
prevista del resto dalle leggi, fosse immediata ed effettiva.
Purtroppo attualmente succede che tra la presentazione e la
conoscenza, molto spesso distorta delle dichiarazioni dei redditi
passino 2, 3 e anche 4 anni, togliendo valore all'informazione.
Quindi questo disegno di legge credo che, in concreto, abbia per
finalità non la moralizzazione della vita pubblica, ma
semplicemente una migliore attuazione delle leggi che esistono nel
campo fiscale.
Dico che non ha per obiettivo o finalità la moralizzazione, e
nel testo originale e nel testo successivamente modificato, per
diversi motivi. Prima di tutto perché il testo originale prevedeva
tutta una serie di dichiarazioni e di incombenze che personalmente
ritengo incostituzionali, in quanto vanno a interessare anche
soggetti che non sono direttamente interessati alla vita pubblica,
ma soprattutto, parlando molto chiaramente, perché se un
amministratore vuol fare la cresta, come si dice, può farla senza
che risulti assolutamente nulla nelle dichiarazioni che in base al
testo originale avrebbe dovuto presentare. Perché ci sono una
infinità di modi, e lo vediamo: è di ieri sera la notizia sullo
scandalo dei petroli, per cui risultano certi finanziamenti, i
quali però sono venuti a galla quasi per caso. Poiché ci sono altre
diverse modalità di finanziamento che comunque non potrebbero mai
emergere, non era evidentemente questo lo strumento per verificare
se un amministratore personalmente si era comportato bene o si era
comportato male.
Quindi l'obiettivo, forse definitivo, di questa legge è
certamente quello di dare fiducia alla gente in coloro che si
occupano della cosa pubblica, ma direi che, sotto sotto, a un più
approfondito esame, se il lettore è sufficientemente smaliziato, è
forse una prova di sfiducia. Ripeto che io voterò questa legge,
però mi pare che sia pur sempre una dichiarazione di intenti alla
quale non seguono, né possono seguire, fatti ed elementi
concreti.
Non è da dimenticare, poi, l'aspetto che ha sottolineato il
Presidente della Giunta, perché potrebbero realizzarsi anche in
questo Consiglio dei casi molti simili a quelli che si verificano
in Parlamento, quando per le autorizzazioni a procedere ci sono
votazioni che non dipendono dalla validità giuridica o meno dei
fatti o delle considerazioni, ma da altri problemi che sono quelli
di maggioranza o minoranza.
Comunque penso che l'aspetto positivo, e per il quale voto la
legge, sia che la pubblicizzazione dei redditi avvenga
immediatamente e non a distanza di tempo come invece oggi succede
per la totalità dei cittadini. E per la totalità dei cittadini i
Consiglieri non dovrebbero essere diversi da quelli stessi, quindi
il trattamento dovrebbe essere unico.
Un'altra considerazione che faccio un po' a margine, ma che
forse dovrebbe essere approfondita, relativamente alla formulazione
originale del testo, è che, portando, come si dice, al limite o
all'estremo queste considerazioni o questi adempimenti, dovrebbe
crearsi comunque una classe politica che avrebbe molto in comune
con il clero, inteso come coloro che si dedicano anima e corpo ad
una determinata mansione e che quindi come tali devono dimostrare
di fronte a tutti che sono bianchi, che sono candidi o candidati
come quando si erano presentati alle elezioni. Io penso che,
invece, funzione intrinseca dell'amministratore sia rappresentare
tutti i cittadini, tutta la società in tutte le sue manifestazioni,
quindi la possibilità di accedere alle cariche pubbliche deve
essere ammessa per tutti. Con il testo iniziale invece, in
moltissimi casi, questo sarebbe stato impossibile, perché non credo
che nel settore commerciale molti si sarebbero esposti a denunciare
le loro capacità finanziarie che potevano essere poi, a fini di
concorrenza, utilizzate da altri contro di loro, non per scopi
politici, ma semplicemente economici.
Credo di essere stato abbastanza chiaro, anche se sintetico.
Comunque, dichiaro che voterò a favore dei questa legge con gli
emendamenti che sono stati proposti.
Presidente
- Ha chiesto di parlare il Presidente della
Giunta, Consigliere Andrione, ne ha facoltà.
Andrione (UV)
- Volevo ancora una volta insistere con il
mio amico Consigliere Viberti, pregandolo di guardarsi dalla
tentazione dell'angelismo, e cioè che "tout le monde y est bon,
tout le monde y est gentil", perché esempi recenti, anche in questo
Consiglio, dimostrano che normalmente invece noi per primi non ci
comportiamo in questa maniera.
Nel Consiglio passato siamo stati formalmente denunciati come
membri della Giunta da un Consigliere - tra l'altro era un mio
amico personale che passava un periodo particolare - alla Procura
della Repubblica per una questione riguardante il Castello
d'Aymavilles. La denuncia è stata archiviata: con il dovuto
ritardo, evidentemente. Non accade più sovente in questi ultimi
tempi, ma ci sono stati dei periodi in cui dando prova di civiltà e
di robusta propensione per il combattimento politico, si sbagliava
regolarmente a mettere le palline da una parte o dall'altra, per
cui si dovevano fare tre o quattro votazioni per arrivare a votare
un disegno di legge, e altri episodi di questo genere. Quindi non
si tratta né di volontà di potere - perché posso garantire al
Consigliere Viberti che la mia dichiarazione corrisponderà
perfettamente alla verità - né di arroganza né di altro;
semplicemente di saper distinguere i campi di applicazione di una
legge. Questo è giusto.
Nebbia ha detto molto bene che è una pubblicizzazione volontaria
che i Consiglieri danno di quanto è reperibile per ogni cittadino
italiano all'Ufficio delle Imposte. Io dico che sono d'accordo per
farlo, ma invito a metterci subito in guardia contro la possibile
strumentalizzazione di questa legge, che invece politicamente non
sarebbe così buona e così accettabile. Perché alla fine di conti in
questi casi, come è già successo in passato quando ci sono state
denunce consiliari, si finisce per gettare più discredito sulle
istituzioni di quanto non sia il merito di una legge di questo
genere.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Credo che la proposta di legge vada
accettata e votata perché ha due pregi fondamentali: il primo è
quello di portare tempestivamente a conoscenza di tutti i cittadini
le dichiarazioni sul reddito e sul patrimonio dei singoli
Consiglieri regionali; è una richiesta che è molto sentita e che
credo possa essere giudicata più che mai legittima. Il secondo
pregio, è la possibilità per chiunque, in caso abbia dei dubbi
motivati, di chiedere una verifica della veridicità delle
dichiarazioni fatte dai singoli Consiglieri; questo dovrebbe essere
tra l'altro un metodo di intervento di tutti i cittadini per
qualsiasi dichiarazione dei redditi. Questo secondo aspetto deve
essere secondo noi assolutamente garantito, e in questo senso ci
sembra un po' esagerata la sfiducia preventiva del Presidente della
Giunta nei confronti del lavoro istruttorio che può svolgere la
Conferenza dei Capigruppo. Credo che sia davvero da accantonare
l'idea che materie di questa natura, che effettivamente rischiano,
se usate male, di dar discredito a tutte le istituzioni, possano
essere usate come strumento per la battaglia politica. Credo sia
sufficiente la maturità dei Capigruppo presenti in questo Consiglio
per evitare rischi di questa natura.
Noi riteniamo perciò che la formulazione, così come è stata
fatta dalla Commissione con il suo emendamento, possa andare bene.
Vedremo nella pratica se ci saranno delle contraddizioni.
Queste sono, in sintesi, le ragioni per cui votiamo la proposta
fatta dal Consigliere De Grandis; credo sia una legge che deve
essere fatta conoscere ai cittadini in modo che cada qualsiasi
dubbio ancora sulla volontà di questo Consiglio di presentarsi alla
luce del sole con le dichiarazioni dei redditi, così come è stato
fatto di recente non appena qualcuno le ha richieste.
Presidente
- Ha chiesto di parlare il Consigliere
Pedrini, ne ha facoltà.
Pedrini (IPLI)
- Io debbo soltanto dire che il Partito
Liberale in sede nazionale già da parecchio tempo, vorrei dire da
anni, aveva presentato una legge similare. Ragione per cui non
abbiamo niente in contrario alla proposta di legge e siamo
perfettamente d'accordo di votarla.
Presidente
- Ha chiesto di parlare l'Assessore ai Lavori
Pubblici Borbey, ne ha facoltà.
Borbey (DC)
- A titolo personale dichiaro che mi asterrò
perché non credo a questi falsi moralismi, assolutamente.
Presidente
- Non anticiperei le dichiarazioni di voto.
Chiedo solo se ci sono altri colleghi che intendono prendere la
parola in sede di discussione generale.
È chiusa la discussione generale; ha diritto a parlare il
Consigliere De Grandis, ne ha facoltà.
De Grandis (PRI)
- Solo per fornire alcuni chiarimenti.
Il primo al Consigliere Minuzzo che è preoccupato per l'eventuale
aggravio di lavoro che l'istituzione dell'anagrafe può portare
all'Ufficio di Presidenza del Consiglio. Il collega avrà notato che
questo disegno di legge non prevede una spesa; infatti non si
tratta di un impegno di grossa levatura, si tratta soltanto di
raccogliere e di classificare le dichiarazioni che vengono fatte
dai 35 Consiglieri una volta l'anno e metterle eventualmente e
disposizione di chi chiede di vederle nei modi che la legge
stabilisce. Quindi non dovrebbe a mio avviso creare degli aggravi
di lavoro tali da giustificare ampliamenti dell'Ufficio. Se poi la
pratica attuazione di queste norme porterà a verificare che ci sono
effettivamente degli aggravi di lavoro, in quel momento si vedrà
come affrontarli.
La preoccupazione espressa dal Presidente della Giunta mi sembra
quanto mai legittima, d'altra parte - forse io pecco di ingenuità,
sono nuovo alla vita politica, non ho mai nell'animo pensieri di
questo genere - nella stesura originale avevo previsto di accollare
questa grave responsabilità al Presidente del Consiglio. Questo non
perché volessi male al Presidente Dolchi, ma proprio perché,
identificando il Presedente del Consiglio con una persona come il
Presidente Dolchi, mi ritenevo sufficientemente cautelato nella
valutazione di richieste di questo tipo. Tuttavia è vero che
Presidente Dolchi lo è oggi, domani potrebbe non esserlo più;
questa è una eventualità che effettivamente io non avevo preso in
considerazione. Se mi si vuole suggerire un emendamento che vada
nella direzione di garantire che una proposta del genere non venga
strumentalizzata per instaurare delle battaglie di carattere
politico o battaglie meschine e di carattere personale, sono
estremamente disponibile. Confesso che in questo momento io non
saprei suggerire un modo per ovviare a questo eventuale rischio. La
Commissione da parte sua aveva ritenuto che la Conferenza dei
Capigruppo, essendo particolarmente articolata come rappresentanza,
potesse fornire queste garanzie. Su questo punto io mi rimetto ai
Consiglieri regionali: se intendono suggerire una qualche modifica,
io non ho problemi.
Sono particolarmente soddisfatto, che tutti i Consiglieri
intervenuti si siano dichiarati concordi sull'utilità di questa
legge. Vorrei solo ribadire che, come ho detto nell'illustrazione
iniziale, non mi sono mai creato l'illusione che una legge del
genere eviti a chicchessia di non essere onesto e corretto; io ho
sostenuto piuttosto che l'obiettivo che intendevo raggiungere era
totalmente opposto: vale a dire consentire ai galantuomini di
dimostrare di essere tali. Anche perché e per via dell'art. 3 della
Costituzione - sacrosanto, ci considera tutti uguali - e perché
ognuno di noi ha diritto di essere giudicato soltanto dal suo
giudice naturale, e noi come Consiglio non possiamo sostituirci al
giudice naturale, evidentemente i limiti di questa legge sono
particolari nel momento dell'accertamento della veridicità delle
denunce. È ampia invece la possibilità, per chi non è un evasore
fiscale, di dimostrare di essere un cittadino che compie il suo
dovere in questo settore.
Presidente
- Il Consiglio è chiamato a pronunciarsi
sull'articolato.
Do lettura dell'art. 1.
Art. 1
Presso la Presidenza del Consiglio regionale è istituita
l'anagrafe patrimoniale dei membri del Consiglio.
L'Ufficio di Presidenza del Consiglio ne cura l'impianto e il
periodico aggiornamento.
Presidente
- C'è qualcuno che chiede la parola? Qualcuno
che chiede la parola per dichiarazione di voto?
Metto in approvazione l'art. 1.
Esito della votazione:
Presenti: 29
Votanti: 28
Favorevoli: 28
Astenuti: 1 (Borbey)
Il Consiglio approva.
Presidente
- Do lettura dell'art. 2 nel testo proposto
dalla Commissione ed accettato dal proponente.
Art. 2
Ogni consigliere regionale, entro sessanta gg. dalla sua
elezione, deve presentare alla Presidenza del Consiglio una
dichiarazione dalla quale risultino lo stato patrimoniale e tutti i
redditi provenienti da attività di qualunque genere o natura. Tale
dichiarazione deve essere corredata da copia debitamente firmata
dei modelli che il Consigliere regionale è tenuto a presentare
annualmente agli uffici delle Imposte Dirette ai fini
fiscali.
Qualora uno dei famigliari iscritti nel mod. 740 si opponga
il Consigliere regionale lo farà risultare con apposita
dichiarazione e si limiterà a presentare i quadri del mod. 740 che
lo riguardano.
Ogni Consigliere regionale deve presentare annualmente la
dichiarazione di cui al presente articolo, debitamente aggiornata
entro il termine previsto dalle norme statali per la presentazione
della dichiarazione dei redditi.
Presidente
- Metto in approvazione l'art. 2.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Do lettura dell'art. 3.
Art. 3
Ogni cittadino può prendere visione dell'anagrafe
patrimoniale con semplice richiesta scritta al Presidente del
Consiglio.
Ogni cittadino, inoltre, può richiedere al Presidente del
Consiglio, con istanza scritta e motivata, che si accerti la
veridicità di quanto dichiarato da un singolo Consigliere.
L'istanza deve contenere le generalità e la residenza
dell'istante, deve essere sottoscritta con firma autenticata e
corredata dai seguenti documenti:
- certificato di cittadinanza italiana;
- certificato attestante il godimento dei diritti civili e
politici.
Presidente
- Metto in approvazione l'art. 3.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Do lettura dell'art. 4 nel testo presentato
dalla Commissione ed accettato dal proponente.
Art. 4
Il Presidente del Consiglio sottopone l'istanza, entro
quindici giorni dalla data di ricevimento, all'esame della
Conferenza dei Capi Gruppo, che ne verifica la regolarità e
l'ammissibilità ai sensi dell'articolo precedente.
Se l'istanza è regolare ed ammissibile, il Presidente del
Consiglio la iscrive all'ordine del giorno della prima seduta
successiva del Consiglio dandone contestuale comunicazione al
richiedente.
Qualora l'istanza sia ritenuta irregolare o inammissibile la
Conferenza dei Capi Gruppo deve motivare le reiezione e il
Presidente del Consiglio provvede a comunicarla per iscritto al
presentatore dell'istanza.
Presidente
- Metto in approvazione l'art. 4.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Do lettura dell'art. 5.
Art. 5
Il Consiglio può respingere l'istanza solo con voto palese e
la maggioranza dei due terzi dei suoi componenti.
Il Consiglio regionale, qualora ritenga sufficientemente
motivata l'istanza, nomina una Commissione speciale di inchiesta
composta da cinque Consiglieri, di cui due della minoranza e da tre
cittadini scelti tra sei nominativi segnalati dal Sindaco del
Comune di residenza del Consigliere sottoposto ad inchiesta che li
sorteggia nelle liste dei giudici popolari del proprio
Comune.
Ai cittadini nominati membri della Commissione speciale di
cui al comma precedente compete, a carico dell'Amministrazione
regionale, lo stesso trattamento previsto dalla legislazione
statale vigente per i giudici popolari di Corte di Assise di primo
grado.
Presidente
- Metto in approvazione l'art. 5.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Do lettura dell'art. 6.
Art. 6
La Commissione speciale di inchiesta procede a tutti gli
accertamenti necessari per verificare la veridicità della
dichiarazione presentata dal Consigliere nei cui confronti viene
effettuata l'indagine.
Dell'esito dell'inchiesta viene redatta, a cura della
Commissione, relazione scritta e documentata, che deve essere
trasmessa al Presidente del Consiglio per l'iscrizione all'ordine
del giorno del Consiglio regionale.
Qualora l'inchiesta non possa concludersi con un documento
esauriente e probatorio per effetto della mancata collaborazione
del Consigliere che ne è l'oggetto, la Commissione provvede a
redigere un documento informativo finale di cui viene data lettura
pubblica nella prima seduta successiva del Consiglio da parte del
Presidente del Consiglio stesso. Analoga comunicazione viene data
dei nominativi dei Consiglieri inadempienti all'obbligo di
presentare la denuncia nei termini di cui alla presente
legge.
Qualora i fatti accertati dalla Commissione speciale
d'inchiesta possano costituire reato, l'intera documentazione
relativa all'inchiesta deve essere trasmessa, a cura del Presidente
del Consiglio, alla Magistratura e ai competenti Uffici finanziari
dello Stato.
La documentazione acquisita dovrà essere in ogni caso
trasmessa agli Uffici finanziari dello Stato nel caso che questi ne
facciano richiesta.
Resta ferma la facoltà del Consiglio di nominare Commissioni
d'inchiesta sull'operato di singoli Consiglieri sulla base del
vigente regolamento interno.
Presidente
- Metto in approvazione l'art. 6.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Do lettura dell'art. 7.
Art. 7
In sede di prima applicazione della presente legge, la
dichiarazione di cui all'art. 2 deve essere presentata entro 60
giorni dall'entrata in vigore della legge stessa.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente -
Metto in votazione l'art. 7.
Esito della votazione:
Presenti: 29
Votanti: 28
Favorevoli: 28
Astenuto: 1 (Borbey)
Il Consiglio approva.
Presidente
- Ci sono dichiarazioni di voto?
Ha chiesto di parlare il Consigliere Minuzzo, ne ha facoltà.
Minuzzo (PSDI) -
Per dichiarare il mio voto favorevole a
questa legge e anticipare che il mio partito sta elaborando una
proposta di legge, che va ad integrazione di questa presentata dal
collega De Grandis, che prevederà certe norme e certi requisiti,
fermi restando i principi previsti da questa legge, per i
rappresentanti della Regione nei vari Enti di amministrazione.
Presidente
- Vi sono altri che chiedono la parola per
dichiarazioni di voto? Nessuno.
Il Consiglio è chiamato a votare per votazione segreta sul
complesso della legge.
Votazione segreta
Esito della votazione:
Presenti: 29
Votanti: 28
Favorevoli: 21
Contrari: 7
Astenuti: 1 (Assessore Borbey)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK