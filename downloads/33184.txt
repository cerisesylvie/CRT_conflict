Consiglio Regionale della Valle d'Aosta - Oggetto del Consiglio n. 1623 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1623 del 9 febbraio 2011 - Resoconto
OGGETTO N. 1623/XIII - Interpellanza: "Attivazione di un
monitoraggio costante delle diossine presenti nella zona della
Plaine di Aosta".
Interpellanza
Appreso che i livelli di diossina in piazza Plouves, ad
Aosta, sono doppi rispetto a quelli di Roma, mentre al Quartiere
Dora il valore è il triplo, come evidenziato da Legambiente Valle
d'Aosta e come risulterebbe dall'ultimo dossier presentato
dall'Arpa all'Osservatorio per la qualità dell'aria;
Constatato che un monitoraggio costante delle diossine e dei
furani al momento non è ancora stato attivato;
Sottolineata l'importanza che tale monitoraggio potrebbe
rappresentare per la Plaine di Aosta, zona particolarmente
sensibile da un punto di vista ambientale;
i sottoscritti Consiglieri regionali
Interpellano
l'Assessore regionale competente per conoscere:
1) quale aggravio di costo rappresenterebbe un monitoraggio
costante delle diossine e dei furani nella
Plaine di
Aosta;
2) se è intenzione dell'Amministrazione attivare il
monitoraggio riportato in premessa ed entro quanto tempo.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente.
Abbiamo appreso dall'ultimo dossier presentato da ARPA in
relazione alla qualità dell'aria che i livelli di diossina ad Aosta
in piazza Plouves sono doppi rispetto a quelli di Roma, mentre al
quartiere Dora sono addirittura tripli rispetto sempre a quelli di
Roma, come evidenziato anche da Legambiente recentemente. Questi
sono i risultati di un campionamento che è stato realizzato nel
2010 in relazione alla gestione dei rifiuti, all'ampliamento della
discarica e pertanto c'è stato un campionamento dei livelli di
diossina della zona circostante. Riteniamo che i risultati, pur
senza fare degli allarmismi e pur non superando i limiti di legge
visto che dei limiti di legge non ce ne sono, siano comunque
preoccupanti e, vista la situazione particolare della
Plaine
di Aosta, sia estremamente importante mantenere sotto controllo la
situazione ed è essenziale avere un monitoraggio costante e preciso
sull'evoluzione e sulla situazione attuale di questi fenomeni, che
di per sé hanno sull'opinione pubblica e non solo un effetto
piuttosto preoccupante. Volevamo sapere pertanto se era intenzione
dell'Amministrazione regionale monitorare in modo sistematico le
diossine nella zona della
Plaine
di Aosta e quanto
costerebbe tale monitoraggio costante. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Prima di rispondere puntualmente alle domande, è necessario fare
una premessa che consenta di interpretare meglio le informazioni
che afferiscono ad attività di monitoraggio ambientale, che sono
piuttosto complesse. Infatti la misura di microinquinanti organici,
quali le diossine, ma in realtà anche di altri microinquinanti,
furani, PCB, eccetera, rappresenta un approfondimento conoscitivo
tecnicamente e scientificamente piuttosto avanzato ed è proprio di
realtà operative sviluppate che garantiscono già un livello di
conoscenza e di monitoraggio di base sostenuto e completo. Non
stiamo infatti parlando di attività di routine per cui esistono
degli analizzatori automatici, tanto per intenderci, non si tratta
di sistemare un analizzatore in più nelle stazioni di misura
affinché questo faccia con continuità delle misure per poi
trasmetterle ad un centro dati, come invece avviene per tutti gli
altri inquinanti atmosferici tradizionali secondo una metodologia
che è operativa e consolidata da parecchi anni in Valle d'Aosta. La
misura di microinquinanti organici persistenti, famiglia a cui
appartengono le diossine, richiede un'attività molto più
articolata, che parte dalla predisposizione di un progetto di rete
di controllo, prevede poi il prelievo delle matrici sul posto,
attuato attraverso degli operatori, a cui seguono le determinazioni
analitiche che vengono effettuate in laboratorio su ogni singolo
campione, fra l'altro con tecniche di laboratorio anche piuttosto
complesse. I costi relativi a quest'attività dipendono
dall'estensione dell'area di indagine, dunque dai siti di misura,
dall'impiego di personale e di strumentazione per il campionamento,
il costo per il trattamento del campione e le successive
determinazioni analitiche di laboratorio quindi variano in funzione
della complessità dell'indagine.
Per quanto riguarda il monitoraggio avviato nel 2008 nell'ambito
della caratterizzazione del fondo ambientale, l'attività condotta
da ARPA ha compreso numerosi punti di misura, sono stati 24 non
solo collocati attorno all'area della discarica, ma in una zona
molto ampia e ha riguardato anche più matrici ambientali, il costo
complessivo è stato dell'ordine di 260.000 euro. Questo
monitoraggio prosegue, infatti le attività sono già state inserite
da ARPA nel suo piano operativo 2011, quindi, in realtà, non si
tratta di parlare di aggravio di spese, di maggiori oneri da
prevedere per quanto riguarda il prosieguo di tale attività quanto
piuttosto di considerare l'impegno finanziario che è già stato
previsto e che, per un'attività di monitoraggio di pari completezza
e complessità sempre nell'area della
Plaine
, risulterà di
quell'ordine di grandezza, se non forse più contenuto, perché non
saranno più necessarie spese di investimento, ma bisognerà
calcolare solo le spese del personale e delle determinazioni
analitiche. Per quanto riguarda il secondo quesito, questo è
superato, perché l'attività è già stata programmata da ARPA, quindi
si configura come un prosieguo della precedente campagna
conoscitiva del 2008. Non posso che condividere l'importanza e la
necessità di approfondire il livello di conoscenza e di indagine
anche su matrici così complesse, dove non c'è pari livello di
attività in altre realtà, perché l'impegno da parte nostra è quello
di assicurare un livello di conoscenza del territorio e del nostro
ambiente di vita che sia sempre più accurato e in linea con
l'evoluzione delle tecnologie, dei metodi operativi e soprattutto
con le aspettative di tutta la comunità.
Presidente
- La parola al Consigliere Bertin.
Bertin (ALPE)
- Grazie. Come sottolineato in precedenza,
riteniamo molto importante un monitoraggio della zona di Aosta e
dei comuni della
Plaine
, anche perché siamo in una zona dal
punto di vista ambientale particolarmente sensibile e delicata sia
per una questione di inversione termica che ha un effetto negativo
su questi aspetti, sia in generale in una zona dove incidono già
attività economiche di tipo industriale che producono un
inquinamento significativo e che in prospettiva, viste le
iniziative un po' sciagurate del nuovo gassificatore e
dell'aeroporto del quale non si sente una grande necessità, non
potranno che rischiare un aggravio della situazione. È fondamentale
mantenere pertanto sotto controllo la situazione e far sì che sia
conosciuta da tutti in modo corretto e di tenerla monitorata il più
possibile. Sono soddisfatto che si confermi il campionamento, che
almeno serva a far conoscere alla cittadinanza qual è la realtà e
prevenire eventuali aggravi maggiori della situazione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK