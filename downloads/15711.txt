Consiglio Regionale della Valle d'Aosta - Oggetto del Consiglio n. 2014 del 26 giugno 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula
Oggetto del Consiglio n. 2014 del 26 giugno 1996 - Resoconto
SEDUTA POMERIDIANA DEL 26 GIUGNO 1996
OGGETTO N. 2014/X Disegno di legge: "Intervento finanziario per
la parziale ristrutturazione del Presidio ospedaliero di
Aosta".
Articolo 1 (Finalità)
1. La Regione, nell'ambito del programma straordinario degli
investimenti di cui all'articolo 20 della legge 11 marzo 1988, n.
67 (Legge finanziaria 1988) interviene finanziariamente per la
realizzazione di interventi di ristrutturazione ritenuti urgenti,
relativi ad alcune unità operative del Presidio ospedaliero di
Aosta, da effettuarsi nell'anno 1996.
Articolo 2 (Procedure)
1. La Giunta regionale individua, con propria deliberazione e
nell'ambito dei programmi approvati dal Ministero della sanità, ai
sensi dell'articolo 20 della legge 67/1988, gli interventi da
realizzare, compatibilmente con le esigenze di programmazione
sanitaria e con le situazioni organizzative esistenti nell'ambito
delle unità operative oggetto di intervento.
2. Il dirigente della struttura regionale competente in materia
di sanità adotta, ai sensi dell'articolo 13 della legge regionale
23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), ogni provvedimento necessario per
l'aggiudicazione degli appalti relativi ai lavori di cui al comma
1.
Articolo 3 (Disposizioni finanziarie)
1. Per l'applicazione della presente legge, è autorizzata, per
l'anno 1996, la spesa di lire 11.500.000.000.
2. L'onere di cui al comma 1 graverà sul capitolo 60420 (Spese
per opere urgenti di ripristino e straordinaria manutenzione di
strutture ospedaliere) del bilancio di previsione della Regione per
l'anno 1996.
3. Alla copertura dell'onere di cui al comma 1 si provvede
mediante utilizzo di pari importo dello stanziamento iscritto al
capitolo 69020 (Fondo globale per il finanziamento di spese di
investimento) del bilancio di previsione della Regione per l'anno
1996 a valere sull'apposito accantonamento previsto nell'allegato
n. 1 del bilancio stesso (Strutture socio-sanitarie - D.1).
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1996 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 11.500.000.000;
b) in aumento:
cap. 60420 "Spese per opere urgenti di ripristino e
straordinaria manutenzione di strutture ospedaliere"
lire 11.500.000.000.
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Si dà atto che il Consigliere Lanièce non partecipa alla
discussione e alla votazione dell'oggetto.
Presidente Ha chiesto la parola il relatore, Consigliere
Rini.
Rini (UV) Visto l'ora, visto che abbiamo ancora un punto
abbastanza pesante da affrontare, darei per letta la relazione.
Presidente É aperta la discussione generale.
Ha chiesto la parola il Consigliere Squarzino Secondina.
Squarzino (VA) In commissione ho votato a favore di questo
disegno di legge, ed anche adesso ribadisco il voto a favore,
quindi non è che voglio esprimere qui l'intento di cambiare
votazione.
Vorrei piuttosto richiamare l'attenzione su un punto importante
della risoluzione che come Consiglio è stata votata a maggioranza
nella seduta del 22 novembre 1995, ed era la risoluzione che
riguardava la questione del nuovo Ospedale. In tale risoluzione si
impegnava la Giunta: ad affidare ad un'agenzia specializzata il
compito di indicare i modelli della struttura ospedaliera e di fare
una valutazione di fattibilità e di analisi costi-benefici circa le
possibili soluzioni, a coinvolgere la V Commissione, e - quarto
punto su cui vorrei richiamare oggi l'attenzione - a far eseguire i
necessari interventi di adeguamento dell'Ospedale di Viale Ginevra
che non precostituiscano atti irreversibili rispetto alle scelte
future. Qui ci sono degli interventi che rientrano ancora nei
vecchi progetti già decisi da parecchio tempo, interventi che se
continuano a proliferare e ad essere proposti, di fatto vengono poi
a precostituire un atto irreversibile rispetto alle scelte
future.
Posso capire che ci sia l'urgenza di intervenire nel confronto
di alcune Unità operative, ad esempio oncologia, gastroenterologia,
che vi sia il problema di sistemare alcuni seminterrati, che vi sia
il problema di abbattere le barriere architettoniche, e via
dicendo, ma spero che questa sia l'ultima legge che finanzia
interventi riguardanti l'Ospedale, perché dovrà essere presa poi,
come anche la risoluzione ricordava, in tempi sufficientemente
brevi una decisione.
Pertanto credo che anche il modo con cui si risponde ai problemi
che ha l'attuale Oospedale dipende dalle scelte future, e faccio un
esempio molto concreto. In questi giorni l'alluvione ha provocato
dei danni al tetto: si può dare una risposta di tipo diverso
all'intervento riparatore che si deve fare a seconda dell'ottica in
cui ci si pone. É chiaro che se l'ottica è quella di mantenere la
funzionalità minima di questa struttura in attesa di prendere una
decisione, è un conto; se il Consiglio decide che si opera solo
all'interno dell'attuale struttura e quindi non sceglie un nuovo
ospedale, è chiaro che i tipi di intervento saranno molto più
massicci sulla struttura.
Volevo sollevare questo problema e ricordare che bisognerebbe
tarare gli interventi attuali, necessari ed urgenti, alle scelte
che verranno fatte, per cui in attesa di fare la scelta ci si deve
muovere facendo il minimo indispensabile.
Presidente Ha chiesto la parola il Consigliere Chiarello.
Chiarello (RC) Diciamo che la Squarzino, essendo nella
commissione competente, ha posto la domanda e poi ha in parte dato
una risposta; però volevo capire dall'Assessore se questa massa
ingente di soldi, perché si parla di decine di miliardi, per la
ristrutturazione dell'Ospedale va ad inficiare la scelta Ospedale
nuovo-Ospedale vecchio. Quando verrà fatta questa scelta? Capisco
che sia lunga da partorire una scelta di questo tipo, ma quanto
staremo ancora a discutere di ristrutturazione, di Ospedale
vecchio, in attesa di una decisione che non si sa bene da chi sarà
presa, né quando? Non vorrei che fosse come il trenino di Cogne,
che fra dieci anni saranno ancora a discutere se finanziarlo oppure
no!
Vorrei capire a quando è demandata questa scelta e se questi
soldi vanno ad inficiare la costruzione del nuovo Ospedale; se si è
già deciso, lo si dica subito, almeno sappiamo che quest'Ospedale
andrà ristrutturato nella maniera migliore possibile e tutti i
soldi che vengono stanziati sono giustificati; ma, almeno alla
minoranza, venga detto questo!
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) Questi sono interventi previsti, come sapete, nel
bilancio di previsione. Sono interventi importanti per un importo
di 11,5 miliardi, che vanno ad aggiungersi ai circa 28,5 miliardi
che abbiamo in parte già realizzato, in parte sono in corso di
realizzazione ma per i quali dovrebbe esserci una risposta da parte
del CIPE in merito al finanziamento, 16,5 miliardi sono già stati
accordati, per gli altri siamo in attesa di una risposta, in virtù
del famoso articolo 20 della legge del 1988 che facevano parte
della quota di finanziamento spettante alla Valle d'Aosta di 31,5
miliardi.
Il Consigliere Squarzino ha posto giustamente la domanda, alla
quale ha già dato la risposta: sono interventi urgentissimi che
vanno anche ad adeguarsi alla normativa per i portatori di
handicap, legge n. 626, perché non dobbiamo dimenticare che oggi
l'Ospedale non è in regola, così come non lo sono molte altre
strutture pubbliche, tuttavia sulle strutture sanitarie non si può
tergiversare.
La settimana scorsa il NAS ha diffidato l'USL per alcuni piccoli
problemi all'interno del Poliambulatorio di Donnas, che sono un
minus quam rispetto ai problemi dell'Ospedale di viale Ginevra.
Riconfermo che la Giunta regionale in esecuzione della
risoluzione del Consiglio ha dato l'incarico all'Agenzia servizi
sanitari regionali di fare uno studio, lo studio ha richiesto
quattro mesi di lavoro che scadono il 14 luglio, salvo una proroga
massima di due mesi su richiesta dell'agenzia stessa. A tutt'oggi
non ho nessuna informazione, mentre le ha la Presidente della V
Commissione che mi risulta avere scritto direttamente all'Agenzia
servizi sanitari regionali, per cui le risposte che chiede a me le
ha assunte direttamente dall'agenzia e potrebbe anche fare a meno
di chiedermele, considerato che non ha avuto nemmeno l'accortezza
di comunicare, per conoscenza, all'Assessore competente questa
richiesta.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Enunciando l'astensione del mio gruppo su
questo disegno di legge, faccio una brevissima osservazione e
un'altrettanto breve raccomandazione.
L'osservazione va in questo senso, perché credo che ormai siamo
a ridosso della consegna da parte dell'agenzia di questo studio per
la fattibilità o meno del nuovo Ospedale. Oggi andiamo ad assumere
con questo disegno di legge un impegno di investimento di 11,5
miliardi destinati ad opere da realizzarsi, fra l'altro, nell'anno
1996, almeno così dice la relazione e così dice il disegno di
legge. Già questa è una disparità che risulta talmente evidente, da
non necessitare di commento. Viene da chiedersi se non era il caso
invece di posporre questi interventi al 1997, così come di fatto
verranno realizzati, in attesa di quello studio; anche perché è
chiaro che con questi interventi svalutiamo l'idea del nuovo
Ospedale di 11,5 miliardi.
La raccomandazione, che ha a che fare relativamente con questo
disegno di legge, ma che mi sento in dovere di fare, può sembrare
di lieve spessore, ma la faccio comunque. Volevo pregare
l'Assessore, o chi per esso, di controllare come avvengono questi
lavori all'interno dell'Ospedale. É già stato più volte detto come
una ristrutturazione con l'Ospedale funzionante crei dei disagi,
questo è inevitabile, ma che almeno questi - io chiedo - siano i
minori possibili! Mi è capitato di fare un salto in un reparto
dell'Ospedale, che recentemente si è provveduto a svuotare dei
degenti perché dovevano essere fatti degli interventi per quanto
concerne l'interfono.
Sono stati estromessi tutti i pazienti, sono stati realizzati
questi interventi, sono stati rotti i muri e successivamente si
sono intonacati, e poi cosa si è fatto: verniciato i muri? No,
rimesso dentro i pazienti.
Per cui se adesso andate a vedere, ci sono i pazienti
all'interno di questi reparti con i muri intonacati e non dipinti;
questo lascia presupporre che da qui a pochi mesi i pazienti
verranno rispostati per poter dipingere i muri.
Non so chi sia il responsabile, né chi sia stato incaricato di
un controllo e di una programmazione di questi interventi; se
qualcuno in quest'aula può fare qualcosa, credo sia doveroso che lo
faccia, anche perché a fronte di questi nuovi interventi che
andiamo ad effettuare non vorrei che succedessero ulteriori disagi,
che sono invece evitabilissimi con un minimo di programmazione.
Presidente Si passa all'esame dell'articolato. Pongo in
votazione l'articolo 1:
Presenti: 32
Votanti e favorevoli: 28
Astenuti: 4 (Linty, Marguerettaz, Tibaldi e Viérin Marco)
Presidente Pongo in votazione l'articolo 2:
Presenti: 32
Votanti e favorevoli: 28
Astenuti: 4 (Linty, Marguerettaz, Tibaldi e Viérin Marco)
Presidente Pongo in votazione l'articolo 3:
Presenti: 32
Votanti e favorevoli: 28
Astenuti: 4 (Linty, Marguerettaz, Tibaldi e Viérin Marco)
Presidente Pongo in votazione l'articolo 4:
Presenti: 32
Votanti e favorevoli: 28
Astenuti: 4 (Linty, Marguerettaz, Tibaldi e Viérin Marco)
Presidente Pongo in votazione l'articolo 5:
Presenti: 32
Votanti e favorevoli: 28
Astenuti: 4 (Linty, Marguerettaz, Tibaldi e Viérin Marco)
Presidente Pongo in votazione la legge nel suo complesso:
Presenti: 31
Votanti e favorevoli: 27
Astenuti: 4 (Linty, Marguerettaz, Tibaldi e Viérin Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK