Consiglio Regionale della Valle d'Aosta - Oggetto del Consiglio n. 1140 del 4 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1140 del 4 aprile 1990 - Resoconto
OGGETTO N. 1140/IX - IMPOVERIMENTO DEL FLUSSO DEL TORRENTE
LYS NEL TERRITORIO DEL COMUNE DI PONT-SAINT-MARTIN.
(Interpellanza)
PRESIDENTE:
Do lettura dell'interpellanza presentata dai
Consiglieri Tonino e Chenuil, iscritta al punto 11 dell'ordine del
giorno.
INTERPELLANZA
Da alcuni anni gli abitanti di Pont-Saint-Martin osservano un
irregolare deflusso delle acque del torrente Lys, che di fatto lo
rendono per buona parte dell'anno pressoché asciutto.
Si è prodotto, in particolare, un impoverimento del flusso
idrico nel tratto compreso tra lo sbarramento della Centrale Enel e
la presa d'acqua dell'ex-stabilimento ILSSA-VIOLA, tratto che in
passato era prediletto dai pescatori per l'abbondanza della fauna
ittica. Poiché la Regione, oltre che essere titolare di diritti
generali di subconcessione delle acque, è divenuta proprietaria
dell'area ex-ILSSA-VIOLA, acquisendone, anche, i preesistenti
diritti all'uso delle acque;
i sottoscritti Consiglieri regionali del Gruppo comunista
INTERPELLANO
la Giunta regionale per conoscere:
1) quali prelievi idrici vengono effettuati lungo il corso del
Lys e se gli stessi sono regolarmente autorizzati;
2) quali sono gli intendimenti della Giunta in ordine ai
provvedimenti da prendere per consentire un regolare flusso delle
acque del Lys.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Credo che l'interpellanza sia
sufficientemente chiara, comunque ribadisco che è abbastanza strano
quanto si sta verificando in questi ultimi anni nel tratto
terminale del Lys, che è sistematicamente privo d'acqua.
Ora, poiché la cosa non interessa solo i pescatori, ma ha anche
riflessi sull'utilizzo delle acque, che in quella zona vede la
Regione come sub-concessionaria, perché, come è detto
nell'interpellanza, acquisendo lo stabilimento ex-Ilssa-Viola, noi
abbiamo anche acquisito il diritto di utilizzare un'acqua che in
realtà non c'è, ecco che con l'interpellanza vogliamo conoscere, se
possibile in modo dettagliato, per quali ragioni si è verificata
questa situazione e se esistono o meno anche dei prelievi
irregolari a monte.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Prima di esporre la situazione del torrente
Lys nella zona interessata dall'interpellanza, voglio soltanto far
rilevare come quella che viene chiamata "presa d'acqua
Ilssa-Viola", situata più o meno all'altezza dell'omonimo ex
stabilimento, non è altro che una vecchia traversa, già esistente,
relativa ad un vecchio impianto sotteso dall'attuale derivazione
che c'è a monte.
Su quella traversa l'Ilssa-Viola non ha mai avuto alcuna
autorizzazione di derivare dell'acqua, perché non c'è, né
c’è mai stata, alcuna concessione di derivazione
d'acqua nei confronti dell'Ilssa-Viola. Pertanto, la Regione,
acquisendo i terreni dell'Ilssa-Viola, non è venuta in possesso di
nessuna precedente concessione.
Precisato questo, diciamo che la situazione del torrente Lys
nella zona a monte di Pont-Saint-Martin è così definita: c'è una
restituzione di acqua dell'Enel a monte della traversa Loro-Piana,
che è appena a monte del Ponte Romano sul torrente Lys. Questa
derivazione, che attualmente è attribuita alla società Loro-Piana,
ex Cravetto, è stata assentita, con i regi decreti n. 6956 del 17
settembre 1931 e n. 13287 del 30 novembre 1933. Il diritto è di
derivare mediamente 59,10 moduli, cioè quasi sei metri cubi, perché
il modulo corrisponde a 100 litri, per produrre, su un salto di
metri 43,87, la potenza nominale di 2.541,90 chilowatt.
I concessionari, cioè la società Loro-Piana, devono comunque far
defluire, a favore delle utenze poste a valle della loro presa, i
quantitativi d'acqua che poi elencherò.
C'è un atto del dott. Favre, notaio di Verrès, dell'11 febbraio
1963 n. 16017, che garantisce i diritti delle utenze a valle.
Queste ultime sono:
- roggia del Lys, che deve poter avere 153 litri al secondo dal
1° ottobre al 31 marzo; 200 litri al secondo dal 1° aprile al 30
aprile; 352 litri al secondo dal 1° maggio al 30 settembre;
- piccola derivazione per alimentare il lavatoio pubblico di
Pont-Saint-Martin, ubicato a monte del Ponte Romano;
- roggia di Carema, che ha diritto a 350 litri al secondo dal 1°
maggio al 30 settembre e a 100 litri al secondo dal 1° ottobre al
31 dicembre.
Potrò fornire copia di questi dati al Consigliere Tonino, se lo
riterrà opportuno.
Agli atti non risultano quantitativi d'acqua da lasciar defluire
a favore della fauna ittica esistente nel Lys, in quanto la società
Loro-Piana versa al Consorzio regionale pesca un contributo per il
ripopolamento ittico, che nel 1989 è ammontato a 765.000 lire in
base alla convenzione stipulata l'11 agosto 1983.
Ci troviamo, quindi, di fronte ad una situazione di fatto, in
base alla quale la concessione alla società Loro-Piana consente di
prelevare mediamente cinque o sei metri cubi d'acqua al secondo dal
torrente Lys, mentre, per la parte che tale concessione fascia
defluire a valle entrano in gioco le utenze che ho appena
descritto, per cui è abbastanza fatale che, nel tratto restante
fino alla confluenza con la Dora, il Lys sia asciutto per una gran
parte dell'anno. Certamente questo non è positivo, né per la fauna
ittica, né per l'aspetto del paesaggio nel suo insieme.
Rispondendo alla domanda sugli intendimenti della Giunta, posso
dire che, al momento in cui scadrà la concessione Loro-Piana,
vedremo di modificarne i termini in maniera tale che nel Lys ci sia
almeno un minimo di portata in tutte le stagioni dell'anno, anzi
valuteremo addirittura se sarà possibile farlo prima. Grazie.
PRESIDENTE:
Ha chiesto la parola il consigliere Tonino; ne
ha facoltà.
TONINO (PCI):
Sono soddisfatto della risposta e chiedo
all'Assessore di trasmetterci i dati che ha citato, in modo da
poterli valutare con calma, e di esaminare la possibilità di una
sospensione o di una modifica della convenzione anche prima della
sue scadenza, perché, come egli stesso ha riconosciuto, si tratta
di una questione di un certo rilievo e piuttosto anomala.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK