Classificazione
COMMERCIO



Oggetto del Consiglio n. 2740 del 23 maggio 2007 - Resoconto
OGGETTO N. 2740/XII - Situazione del Centro commerciale "Les
Corbeilles" in località Autoporto del Comune di Pollein.
(Interpellanza)
Interpellanza
Premesso che:
- la galleria commerciale Les Corbeilles, inaugurata nel
novembre 2004 in località Autoporto a Pollein, non sembra
soddisfare le aspettative dei titolari degli esercizi che trovano
spazio al suo interno;
- i commercianti hanno accertato (e segnalato da tempo) che
le criticità della galleria sono:
1) la scarsa affluenza di pubblico;
2) la presenza di molti spazi non locati;
3) la scarsa visibilità dell'insediamento
commerciale;
4) le elevate spese di mantenimento della struttura;
- i commercianti medesimi, visto il perdurare di tali
criticità e nell'intento di individuare una soluzione condivisa,
hanno trasmesso una proposta articolata ad Autoporto S.p.a., al
Presidente della Regione, all'Assessore regionale delle
Partecipazioni regionali e al Presidente della IV Commissione
"Sviluppo economico";
- Autoporto S.p.a. è una società a controllo pubblico
(Finaosta S.p.a.);
ciò premesso, i sottoscritti Consiglieri regionali
Interpellano
l'Assessore delegato per sapere:
1) se è stata presa in considerazione la proposta di cui in
Premessa;
2) se e quali richieste dei commercianti ritiene che possano
essere accolte ed entro quando;
3) se è intenzione della Regione promuovere, nell'ambito
delle proprie competenze, azioni concrete in grado di risolvere le
problematiche sopra descritte.
F.to: Tibaldi - Lattanzi
Président
- La parole au Conseiller Tibaldi.
Tibaldi (CdL)
- La questione è relativamente fresca da un
punto di vista cronologico, perché è stato inaugurato tale modulo
di raccordo nell'autunno del 2004 ma, nonostante questa freschezza
di avvio, in realtà la vicenda si è già deteriorata non poco,
poiché le attività in essa insediate non sono mai riuscite ad
emergere da un punto di vista commerciale, perché certe aspettative
non si sono risolte. Crediamo che l'Assessore sia a conoscenza
delle problematiche che i commercianti all'unisono hanno comunicato
sia alla società "Autoporto", che è la società proprietaria e
gerente della struttura, sia al Presidente Caveri e all'Assessore
Marguerettaz in merito ai disagi che si stanno verificando in
questa area. La questione è stata oggetto di una nostra
interrogazione nel novembre dello scorso anno, discussa poi in
dicembre, alla quale l'Assessore fornì alcune risposte e una
promessa di interessamento. Ci risulta che a queste affermazioni
non abbiano fatto seguito gli attesi interessamenti, tanto che i
commercianti di quell'area si sono pronunciati con una seconda
lettera che hanno mandato a conoscenza dell'Autoporto, del
Presidente e dell'Assessore.
La situazione è la seguente. Rispetto al dicembre dello scorso
anno, altri 2 spazi sono stati liberati, ossia chiusi; vi sono
delle ditte commerciali che operano in "franchising" e gli
affilianti stanno revocando gli incarichi per la scarsa redditività
del sito. La lettera che hanno fatto i commercianti reca la data
dell'11 aprile, il protocollo è del 2 maggio, siamo a fine maggio e
ci risulta assolutamente inevasa. Lei sa, Assessore, che la
situazione è al collasso non solo finanziario di coloro che cercano
di operare, ma anche al collasso psico-fisico degli stessi
titolari, che stanno mollando la loro attività e si sta creando un
effetto domino. Come può essere appetibile una galleria commerciale
dove gli spazi commerciali non trovano titolari interessati ad
avviare un'attività? O, meglio, i titolari sarebbero anche
interessati, ma mancano tutta una serie di presupposti, la cui
mancanza è stata efficacemente descritta anche in questa lettera:
scarsa affluenza di pubblico nella galleria, le aspettative erano
di circa 30mila presenze settimanali, ci attestiamo sulle 1.500
presenze settimanali, si tenga presente che la società "Autoporto",
per monitorare da vicino la situazione dell'affluenza effettiva
concreta, ha chiesto ed ottenuto dai singoli commercianti di avere
la prova degli scontrini emessi per valutare l'indice di
redditività e di frequentazione della galleria nel suo insieme;
presenza di molti spazi non locati: quando l'insediamento è al 50%
o anche meno, l'interesse viene smorzato non solo per i singoli
commercianti, ma anche per le grandi ditte che potrebbero mettere i
loro marchi in quegli spazi; scarsa visibilità della galleria,
perché è sempre stato inibito ai titolari di inserire insegne o
forme di comunicazione pubblicitaria visiva e luminosa per attrarre
la clientela e sappiamo che la pubblicità, la comunicazione
commerciale è fondamentale per mantenere e consolidare il proprio
prodotto; elevate spese di mantenimento della struttura, qui
abbiamo fatto un approfondimento, la società "Autoporto" mantiene
dei livelli di spese di manutenzione ordinaria che vengono
suddivise fra i singoli fruitori degli spazi, particolarmente
elevati, mi risulta che l'appalto sgombero neve 2006-2007, una
stagione che è stata particolarmente mite, ammonti a 35mila euro,
poi suddivisi fra tutti, ma 35mila euro questa spesa che riguarda
l'esternalizzazione di servizi sgombero neve a favore di una
società, allora sono spese condominiali esose, che vanno a
cumularsi al problema fondamentale, ovvero che tale galleria non ha
le caratteristiche che erano state promesse inizialmente dal
proprietario ai vari imprenditori interessati.
Con questa interpellanza chiediamo quali sono le vostre
intenzioni in merito. Sappiamo che c'è una società che ha controllo
pubblico attraverso la "Finaosta", appunto la "Autoporto S.p.a."
ma, vista l'assenza di risposte concrete da parte del proprietario
e gestore, i commercianti si sono rivolti a voi. Quali sono le
risposte? Forse lei, Assessore, anche se non ha formalizzato una
risposta vera e propria agli istanti, ha maturato qualche
convincimento, ha intenzione di proporre delle soluzioni che ad
oggi non conosciamo. Vi è la volontà di lanciare questo centro o vi
è una volontà diversa? È bene che tale scelta di carattere
politico-strategico venga chiarita. I commercianti nella lettera
che vi hanno inviato chiedono come soluzioni strutturali quella di
modificare gli accessi all'ipermercato per facilitare la
frequentazione della galleria commerciale, ma propongono anche
delle "soluzioni tampone" come la riduzione del canone di affitto,
che potrebbe essere proporzionata all'effettivo flusso di pubblico
che viene ospitato nella galleria, inoltre propongono una
rateizzazione dei debiti, nessuno sconto, ma una comprensione che
finora non sembra essere emersa. Ci risulta che anche alcune scelte
di gestione immobiliare vengano prima di tutto improvvisate, come
la demolizione di una fontana che è costata 30mila euro, l'elezione
di un muro innanzi allo spazio commerciale di un privato, che ha
sollecitato e stimolato un'immediata reazione anche con lettera
dell'avvocato e richiesta di danni, ossia c'è una situazione
veramente grave che viene disconosciuta non sappiamo se
consapevolmente, oppure se inconsapevolmente. È naturale che non si
può permettere la progressione di una simile situazione, perché ne
va innanzitutto della situazione aziendale di un certo numero di
esercizi commerciali che giorno dopo giorno stanno chiudendo e la
previsione è che vi sia un abbandono totale degli spazi locati, e
non si può neppure per l'immagine dell'"Autoporto" e della Regione,
perché questo era uno spazio dedicato fin dagli iniziali progetti
della riconversione dell'"Autoporto" risalenti al 1994, che avrebbe
dovuto portare flussi di clientela e operazioni commerciali che
oggi rimangono solo nella memoria di qualche articolo di cronaca.
Attendiamo fiduciosi una risposta da parte dell'Assessore.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Ringrazio il collega Tibaldi che mi
dà l'opportunità di rappresentare tutta l'attività che si sta
facendo, che riguarda il Centro commerciale "Les Corbeilles",
perché se uno dovesse ascoltare la presentazione che ha fatto il
collega Tibaldi, forse avrebbe un certo disorientamento, perché
vengono ricostruite le cose in modo non proprio corrispondente
all'attività svolta. La parte che sicuramente corrisponde al vero è
che il Centro commerciale "Les Corbeilles" è un centro con delle
difficoltà, gli scontrini emessi al "Carrefour", che è il centro
commerciale più frequentato, sono circa 25mila alla settimana ed è
molto simile al dato che lei ha detto: 30mila; comunque abbiamo
un'affluenza documentabile che è riconducibile agli scontrini
emessi al "Carrefour". È sicuro che l'affluenza di questi 25mila
passaggi teorici non ha una ricaduta direttamente proporzionale
sulla galleria "Les Corbeilles", anche da verifiche fatte. I
problemi sono molto seri, devono essere affrontati con tutta
l'attenzione del caso e dove non corrisponde a verità è quando il
collega Tibaldi sembra rappresentare quest'aula dicendo: "adesso ci
ho pensato io!". In realtà, abbiamo una serie di approfondimenti e
incontri e le lettere che sono state trasmesse non sono lettere
inviate loro sponte, sono lettere che abbiamo richiesto negli
interventi, tanto che le proposte sono addirittura 2: la prima
risale al 29 marzo, in quella data abbiamo avuto un incontro in cui
si è deciso di riformularla e fare una cosa diversa, soprattutto
creare le condizioni affinché questa proposta... che è stata
trasmessa il 29 marzo, non sottoscritta neppure da tutti gli
occupanti della galleria, anzi con alcuni occupanti della galleria
che hanno mandato delle lettere trasmesse ufficialmente in cui si
dichiaravano non d'accordo con quella proposta. In virtù di tale
ragionamento, finalmente l'11 aprile, poco più di un mese fa, è
arrivata una proposta sottoscritta da tutti. Lei l'ha citata, è
vero, ma lei ovviamente cita a salti e allora bisogna vedere la
sequenza, perché ripeto che lei ha rappresentato un problema, si è
dimenticato però di rappresentare anche l'attività del Governo, ma
forse lei non la conosce, allora ho modo di integrare il suo
ragionamento. Esiste un problema serio, che è rappresentato anche
dalla struttura, perché abbiamo - e questo c'era fin dall'inizio -
una galleria commerciale che è staccata da un centro commerciale,
quindi il vero problema è come veicolare un flusso di clientela che
valorizzi le attività che vengono trasmesse ed è chiaro che tale
tipo di ragionamento ci convince. Il problema oggi - e vado nella
sostanza dell'interpellanza - è riuscire a negoziare con
"Carrefour" quelle modifiche strutturali che consentano di gestire
un flusso con una logica diversa, ma oggi noi non abbiamo la
possibilità di imporre a "Carrefour", perché questo ha organizzato
la sua struttura con una logica attuale e oggi per fare delle
modifiche abbiamo bisogno del loro consenso. Per questo le annuncio
che verso fine maggio ci saranno gli amministratori delegati e i
responsabili di "Carrefour" che valuteranno una proposta che è già
stata formulata dall'Autoporto, che è stata rappresentata alla
delegazione dei rappresentanti che si è incontrata con il
Presidente Caveri e con il sottoscritto 3-4 volte, che ha dato
origine ad alcuni ragionamenti: il primo, più importante, è la
gestione di un accesso diverso rispetto all'attuale, in modo da
valorizzare quel modulo di raccordo rappresentato da quel
ballatoio, che è stato coperto e che si propone a "Carrefour" di
gestire con una logica espositiva e una maggiore attrattività, si
propone di creare un accesso al supermercato a metà del ballatoio
per veicolare un flusso di clientela che diverrà sempre più
prossimo ai negozi che sono siti nella galleria.
Dal punto di vista commerciale, vi è la proposta di creare un
percorso temporaneo di abbattimento del canone, proporzionalmente
legato alla mancata occupazione dei negozi che sono siti ne "Les
Corbeilles", ovvero se oggi vi è un'occupazione del 60-70%, è
corretto immaginare che il canone di affitto richiesto abbia una
riduzione corrispondente. Abbiamo chiesto anche - e lì dobbiamo
chiedere agli occupanti di mettere in piedi quanto prima - di
predisporre un regolamento per i negozi, in modo che vi sia una
gestione omogenea, perché un centro commerciale è appetibile se
tutti i moduli sono occupati, ma anche se sono occupati e sono
aperti. Quello che è bene mettere in evidenza è che,
indipendentemente dalla politica, si sta cercando di far fronte a
un problema vero, con un serie di attività che, da un lato, sono
rivolte ad aumentare il flusso di clientela, a ridurre i costi nel
momento in cui le condizioni non sono ottimali, quindi mettere in
grado i vari soggetti di fare il proprio lavoro: ecco perché si
attende a fine maggio l'incontro negoziale con i responsabili di
"Carrefour" per poter dare una risposta alle varie proposte che
furono oggetto già di discussione, addirittura di nostra proposta,
e poter verificare anche la tempistica del caso. In più le posso
dire che è legata a quelle situazioni di mora e anche lì la società
"Autoporto" ha in animo una trattativa con tutte quelle attività
per creare dei piani di rientro a medio-lungo termine, per dare un
respiro a quelle attività che oggi sono particolarmente sofferenti:
questo è quanto abbiamo chiesto in modo esplicito e che non troverà
nella proposta del 29 marzo, che nessuno le ha dato probabilmente,
ma che troverà nella proposta dell'11 aprile, che è successiva, ma
che non è casuale, è frutto di quella trattativa che abbiamo avuto
con una delegazione che è stata individuata dagli operatori. Siamo
assolutamente consapevoli, esattamente come nell'ambito delle sue
riflessioni, che la situazione necessita interventi, le ho solo
fatto questa precisazione per dire che non è che non abbiamo dato
risposta, anzi ci stiamo impegnando a fondo, addirittura
l'Amministrazione regionale si è affiancata con le società
"Autoporto", "Finaosta" direttamente al tavolo del confronto con
gli operatori per dare la sensazione che questi non sono
abbandonati. È chiaro che il problema non è semplice, perché, dal
punto di vista strutturale, sono state fatte delle scelte che a
posteriori hanno delle debolezze.
Nel punto n. 2, relativamente a quello che lei mi chiede, avremo
modo di dare una risposta concreta dopo l'incontro che
l'"Autoporto" avrà con gli Amministratori di "Carrefour" per dare
una corretta rappresentazione delle cose che possono essere fatte.
Ad un supermercato, nel momento in cui gli si rivede l'accesso,
ovviamente gli viene modificato tutto il "layout", le casse sono
sempre vicino a un certo tipo di prodotto, se diamo un altro
accesso, il "Carrefour" dovrà affrontare una riorganizzazione, per
tale ragione l'attività negoziale non è solo apri una porta o fai
questa attività.
Sulla terza domanda... è proprio quello che stiamo facendo e che
le ho declinato ma, se lei volesse avere ulteriori chiarimenti, mi
metterò a sua disposizione per darle tutti gli elementi utili per
condividere una causa che ci vede allineati.
Président
- La parole au Conseiller Tibaldi.
Tibaldi (CdL)
- Se ricordo bene, essendo lei l'Assessore
alle partecipazioni regionali, nell'autunno 2004 si recò a Pollein
a tagliare il nastro... c'era qualche altro delegato per il taglio
del nastro allora... in ogni caso, pur non tagliando il nastro, lei
ha le competenze in materia. Le chiedo, in qualità non solo di
Assessore, ma di economista, lei oggi investirebbe suoi soldi nella
galleria de "Les Corbeilles"? Risponderebbe sicuramente "no",
conoscendo a posteriori "lo stato dell'arte", direbbe: "lungi da me
buttare via del denaro, anche perché lo investo, ma non so quando
mi torna!". Quando venne prospettata l'ipotesi di saturare i vari
esercizi commerciali, ricordo che venne fatta un'operazione di
"marketing" territoriale e si diceva che c'era una coda di 250
persone, ma che solo alcune erano fortunate a riuscire ad inserire
le proprie attività e a insediarle in prossimità di quel grande
ipermercato dove era prevista una grossa affluenza di pubblico. Ad
oggi questi spazi non si sono mai saturati, allora qualcuno ha
bluffato vendendo delle carte, delle circostanze che in realtà non
ci sono e non si sono realizzate. A distanza di 3 anni ci troviamo
di fronte non a un disorientamento, men che meno nostro, perché la
situazione noi la conosciamo, personalmente mi sono recato sul
luogo, lo abbiamo approfondito in IV Commissione e sarà opportuno
che la IV Commissione faccia un sopralluogo in quel di Pollein; è
piuttosto l'esasperazione dei commercianti che, avendo investito il
denaro, non vedono alcun ritorno, né delle condizioni di mercato
per poter tornare. È vero che il mercato non lo fa l'Assessore, è
vero anche che una falsa rappresentazione dei problemi allora venne
fatta e oggi ci sono dei danni che vengono subiti da degli
imprenditori. Gli imprenditori non chiedono assistenzialismo,
chiedono attenzione e comprensione e come la chiedono? Nella
riduzione del canone, e lei, Assessore, ha pedissequamente riletto
la loro proposta...
Marguerettaz
(fuori microfono)
- ... lanciata da
noi, l'hanno ripresa...
Tibaldi (CdL)
- ... e poi una rateizzazione della
posizione debitoria, quindi nessuno sconto. Stante il contenuto,
come "soluzione tampone", non abbiamo sentito dare risposta entro
quando, ai tempi...
Marguerettaz
(fuori microfono)
- ... ho detto che
vedo a fine maggio...
Tibaldi (CdL)
- ... a fine maggio ha detto che fate la
valutazione delle proposte con "Carrefour" per rivedere l'accesso,
che è la cosa fondamentale, ma l'accesso non si sposta dall'oggi al
domani, ci sono dei tempi piuttosto lunghi e i commercianti non
hanno questi tempi a disposizione; sarà prima dell'autunno ammesso
e concesso che non vi siano imprevisti. La risposta immediata, la
"soluzione tampone", e lei mi pare che condivida questa lettera,
addirittura fa capire che l'avete proposta voi ai commercianti e
non loro a voi, prevede la riduzione del canone di affitto e la
rateizzazione dei debiti. Su questi i tempi li abbiamo
sentiti...
Marguerettaz
(fuori microfono)
- ... stanno
trattando...
Tibaldi (CdL)
- ... stanno trattando. Bene, ad ieri le
informazioni in nostro possesso ci dicono che non avete dato
risposte ufficiali. Oggi questa è una risposta ufficiale, gliene
siamo grati, ma a ieri non c'erano risposte ufficiali; speriamo che
a tali affermazioni ufficiali, Assessore, facciano seguito dei
fatti, anche perché "Unioncamere" ha segnalato nel primo trimestre
un saldo negativo di 120 imprese, di cui in buona parte artigiane e
commerciali. Non vorremmo che a questo saldo negativo, che è il
peggiore d'Italia - lo dice "Il Sole 24Ore" -, se ne aggiungesse
qualcun altro e qui ce n'è più d'uno. Lei dice infatti che non
tutti hanno firmato e qui ci sono 13 sottoscrizioni...
Marguerettaz
(fuori microfono)
- ... lei mi
travisa...
Tibaldi (CdL)
- ... ha fatto un'interpretazione deformata
di quello che ho letto io poco fa e poi dice che io traviso? Ma per
favore! La situazione è drammatica, il "marketing" territoriale è
stato fatto e ha travisato quelle che potevano essere le
aspettative legittime di certi imprenditori, ci risulta addirittura
che questa estate una delegazione di "Autoporto S.p.a." si sia
recata in giro per l'Italia per trovare la collocazione della torre
delle comunicazioni, che abbiamo poi scoperto verrà assegnata ad
"INVA", quindi "marketing" territoriale, consulenze, soldi spesi
per fare chissà quali giri e alla fine si delocalizza "INVA" e la
si sposta da Borgnalle a Pollein. Visto che si parla di soluzioni,
lei dice ci siamo con le soluzioni, i problemi non sono di ieri,
sono stati segnalati dal 2005, addirittura i commercianti vi hanno
proposto uno studio redatto da esperti che abbozzava delle
soluzioni, hanno già avuto la capacità di proporvi uno studio
abbozzato da un professionista, ma l'"Autoporto" non ha fornito
risposta in merito. Speriamo che fine maggio sia foriero di buone
novità, anche perché i tempi di resistenza a livello economico di
imprenditori che sono già sofferenti perché non esiste il mercato,
e naturalmente hanno delle esposizioni debitorie di tutto rispetto,
non possono essere così lunghi. Noi crediamo, fino a prova
contraria, nelle sue affermazioni e vedremo a fine maggio quali
rose fioriranno.
