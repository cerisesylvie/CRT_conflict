Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3558 del 8 luglio 1992 - Resoconto
OGGETTO N. 3558/IX Istituzione di aree naturali protette e
predisposizione di un piano regionale dei parchi.
(Interpellanza)
Presidente
Do lettura dell'interpellanza presentata dal
Consigliere Limonet:
Interpellanza Considerato che la legge regionale n. 30
entrata in vigore il 30 luglio 1991 prevede la regolamentazione per
l'istituzione di aree naturali protette e la successiva
predisposizione di un piano regionale dei parchi;
il sottoscritto Consigliere regionale
interpella
l'Assessore all'Ambiente, Territorio e Trasporti per
conoscere:
- come intende procedere la Giunta per predisporre il piano
regionale dei parchi e con l'inclusione di quali aree naturali
protette.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Considerato che il 22 agosto 1991 è
entrata in vigore la legge regionale, approvata il 30 luglio 1991,
legge regionale n. 30 concernente le norme per l'istituzione di
aree naturali protette, l'attuale legge prevede che entro quattro
mesi dall'entrata in vigore, i comuni, le comunità montane, le
associazioni ambientaliste, il museo regionale, potevano presentare
delle proposte per l'istituzione di aree naturali protette.
La legge dice anche che, entro un anno dall'entrata in vigore,
la Giunta, tenuto conto delle indicazioni dei soggetti proponenti e
del parere del comitato regionale per l'istituzione dei parchi
naturali, deve predisporre il piano regionale dei parchi
naturali.
A seguito dell'entrata in vigore della stessa legge, erano
pervenute in Assessorato sette richieste di parchi, fra cui quella
di ampliare quello del Mont Avic.
Per ogni richiesta si era provveduto a promuovere delle riunioni
con le popolazioni interessate, per esempio a Valpelline, per il
parco di Valpelline, a Gignod e Saint-Oyen per il parco del
Mont-Fallère, a Charvensod, Champorcher, Fénis, per l'ampliamento
del Mont Avic ed altre riunioni che non starò a citare per non
dilungarmi oltre.
Erano inoltre pervenute sedici richieste per l'istituzione di
riserve, fra cui la riserva del Maret, già costituita con decreto
del Presidente della Giunta di allora il 12 febbraio 1992, mentre
per Saint Marcel e Les Iles de la Salle si sono svolte diverse
riunioni interlocutorie con i proponenti.
Nel rispetto delle legge, si era riunito il Cripn il 13 aprile
1992 per analizzare le singole richieste, cominciando da
Valpelline, in attesa di completare le trattative preliminari con
gli altri richiedenti.
Ricordando all'Assessore che i termini per la predisposizione
del piano regionale dei parchi scade il 22 agosto 1992, si chiede
come l'Assessore e la Giunta intendano procedere per predisporre il
piano regionale dei parchi, con l'inclusione di quali aree naturali
protette.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Intanto, un grazie al Consigliere
Limonet perché con questa interpellanza mi consente di tornare più
ampiamente su un tema a cui avevo già accennato nella precedente
riunione del Consiglio.
Avevo già dato alcune indicazioni ed alcune risposte sul modo in
cui intendevo operare. Comunque mi fa piacere poter esporre delle
osservazioni di carattere più generale, che mi sembra opportuno e
doveroso fare.
Penso che oggi, purtroppo, sottolineo purtroppo, la parola
stessa parco o riserva susciti in larga parte della popolazione un
senso di diffidenza, di paura quasi.
Mi sembra evochi l'immagine di qualcosa di oscuro, quasi di un
nemico e oserei dire che negli stessi amministratori, forse in
questo stesso Consiglio, si palesano in materia, più o meno
apertamente, timori, resistenze, magari insofferenza e sicuramente
grandissima cautela.
Questo pur in presenza di una legge, quale quella che è stata
ricordata dal Consigliere Limonet, che fornisce invece le più ampie
garanzie alle popolazioni.
Tuttavia, questo clima e questa situazione non sono casuali,
hanno un'origine. Vicende che sono ampiamente note nella nostra
regione, che non voglio ricordare, il Parco del Gran Paradiso in
particolare, hanno avuto un peso nel generare questo tipo di
situazione.
Proprio per questo penso che oggi occorra un impegno comune di
tutti, Giunta, Consiglio, indipendentemente dalla collocazione di
ognuno, per far attuare questa legge.
Una legge che indica tra i nostri compiti quello di tutelare
l'ambiente naturale in tutti i suoi aspetti. Tutela che deve
avvenire non solo, ma anche attraverso l'istituzione di queste aree
naturali protette.
Spetta dunque proprio a noi, Giunta, ma aggiungo a noi
Consiglio, individuare all'interno del territorio della Valle
d'Aosta quelle aree che per le loro particolari caratteristiche
meritano di essere salvaguardate, con il consenso e la
partecipazione dei diretti interessati, secondo i criteri stessi
della legge.
E' questo secondo me un dovere oggi pressante, ed è qui che
voglio fare una molto breve digressione di carattere generale
sull'importanza che il tema dei parchi e delle riserve ha o può
avere oggi.
Noi, uomini contemporanei, abbiamo sviluppato un enorme potere
di trasformazione della realtà. Abbiamo risorse e mezzi
notevolissimi, incomparabilmente maggiori di quelli di cui hanno
potuto disporre tutte le generazioni che ci hanno preceduti.
C'è stata una accelerazione progressiva del movimento, vorrei
dire quasi vorticosa, che da un certo punto di vista è enormemente
positiva, perché possiamo incidere, ma può anche condurre a
conseguenze di carattere diverso ed assai gravi.
Sicuramente questa situazione pone a tutti noi, in particolare a
noi amministratori, delle responsabilità molto più grandi verso le
generazioni future. Per inciso, non credo che gli uomini del
passato, dei secoli scorsi, fossero migliori di noi da questo punto
di vista, che avessero un maggiore rispetto dell'ambiente e dei
suoi delicati equilibri.
Su questo tema è stata fatta molta poesia, io penso che la
realtà fosse assai meno idilliaca anche nel passato. Se andiamo ad
analizzare qualche pezzo della nostra storia, per esempio lo
sfruttamento dei boschi, qui nella nostra regione, nel '700 o '800,
vediamo come anche lì ci fossero parecchi problemi. Ma dicevo,
oggi, a fronte di questo potere materiale enormemente maggiore che
abbiamo, enormemente superiore, noi abbiamo delle responsabilità
molto più gravi.
Anche perché, poi, a questo processo di tumultuosa crescita del
potere di trasformazione, dubito che si accompagni un parallelo
processo di sviluppo etico e culturale in tutti noi, tale da
fornire all'uomo contemporaneo degli strumenti concettuali tali da
guidare questa trasformazione che è in atto.
Se così fosse, se ci fosse stata questa trasformazione anche dal
punto di vista etico e culturale, non ci troveremmo oggi con aree
irrimediabilmente compromesse e con la necessità di sfuggire in
pratica a ciò che noi stessi abbiamo costruito, il che poi è la più
palese dimostrazione di fallimento.
Dico ancora, se così fosse, se esistesse questa generale
consapevolezza, non occorrerebbe neppure questa legge, sulla quale
oggi siamo a discutere, perché tutti quanti sapremmo in che modo
comportarci, in che modo rispettare, salvaguardare l'ambiente.
Evidentemente questo Consiglio, quando ha approvato questa legge,
era consapevole che c'erano delle zone, delle aree da tutelare,
perché erano minacciate.
In questo quadro a noi, consigliere Limonet, spetta applicare
questa legge, applicarla come avevo ricordato già nella seduta del
30 giugno, secondo le procedure che la legge stessa ha stabilito.
Alcuni passi già sono stati ricordati dal consigliere
interpellante. C'è stata una prima fase in cui enti, associazioni e
lo stesso Servizio Tutela dell'Ambiente hanno avanzato delle
proposte per aree che, secondo certi criteri, si riteneva fossero
meritevoli di essere protette.
Questa fase si è conclusa, il Consigliere ha ricordato quali
zone sono state indicate, evitando a me di ripetere questo elenco,
alcune sono zone particolarmente interessanti.
Già è stato ricordato che, oltre alle proposte di parco, vi sono
state proposte di riserve.
Vorrei solo dire, per quanto riguarda quella del Marais, che non
è stata istituita, altrimenti non ci sarebbe più bisogno di
discuterne, ma è stata istituita una parte di questa zona e c'è una
proposta che ne chiede l'ampliamento. Cosa succede dopo? Qui forse
ci può essere qualche opinione divergente, tra il sottoscritto ed
il Consigliere Limonet.
Penso che oggi siamo in una fase in cui il Servizio di Tutela
dell'Ambiente e lo stesso Comitato per i parchi devono individuare
un metodo di lavoro da seguire. Devono individuare dei criteri
attorno ai quali operare delle scelte. Per fare delle scelte
bisognerà studiare molto bene perché dire sì ad un'area e perché no
ad un'altra.
Si tratta cioè in questa fase di costruire un quadro di
riferimento, sulla base dei principi della legge approvata,
all'interno del quale si possa poi passare all'esame delle singole
proposte ed è ciò che stiamo facendo.
Solo in seguito a questo lavoro preparatorio, tramite il
Servizio Tutela dell'Ambiente e con i supporti tecnici che
riterremo utili e necessari, coinvolgendo chiaramente sia gli enti
locali sia le popolazioni interessate, potremo procedere alla
predisposizione vera e propria del piano regionale dei parchi.
Per quanto riguarda i tempi, è inutile dire che la scadenza che
era stata posta mi sembra assai vicina. Se tutta una serie di
lavori avesse proceduto con la necessaria urgenza in precedenza,
forse saremmo giunti a questa scadenza con il piano pronto.
Ne dubito comunque, perché la scadenza era di per sé molto
stretta per un tema molto importante. Soprattutto la fase di
consultazione con gli enti locali va fatta con estrema calma,
spiegando ben bene le cose. Quindi non credo che sia questione di
fissare una data precisa, bensì di costruire un percorso, che
consenta di raccogliere il consenso delle popolazioni
interessate.
In questa direzione abbiamo proseguito con una serie di
incontri, proprio per discutere in concreto, con la Giunta di
Saint-Marcel, con il Consorzio di Les Iles, eccetera.
Presidente Ha chiesto di parlare il Consigliere Limonet, ne ha
facoltà.
Limonet (DC)
Ringrazio l'Assessore per la bella
esposizione del problema.
Mi scuso per essere ritornato sull'argomento, per averlo
riproposto, la volta scorsa io non ero in Consiglio, quando l'aveva
già illustrato.
Volevo solo precisare che la riserva del Maret è costituita ed è
quella costituita con decreto del Presidente della Giunta. E'
quella che sta sotto la statale verso Courmayeur.
La parte a monte della statale si chiama Les Iles de la Salle e
quella naturalmente è la parte di riserva per cui si chiede
l'intervento della Regione, ma direi che sono due cose
separate.
Mi dichiaro parzialmente soddisfatto per le risposte.
Sono un po' preoccupato invece, per un certo tipo di discorso,
che mi sembra sia apparso un po' tra le righe, secondo il quale si
salterebbe in parte un passaggio intermedio, cioè il parere che il
Cripn dovrebbe dare su ogni singola iniziativa.
A mio avviso è una procedura errata e non conforme alla legge
regionale n. 30 del 30 luglio 1991. Infatti se andiamo a prendere
il testo di legge il comma 2 dell'articolo 7 dice:
"Il Cripn è
incaricato di dare il proprio parere alle proposte di istituzione e
di ampliamento superiore a 500 ettari di parchi naturali"
e non
sul piano regionale dei parchi.
Facendo così mi pare si arrivi a cose fatte e si eluda invece il
parere preliminare dei componenti del Cripn, che sono due
rappresentanti designati dall'associazione ambientalisti operante
in Valle d'Aosta, ufficialmente riconosciute con decreto del
Ministero dell'Ambiente ai sensi della legge del 8 luglio 1986 n.
349.
Si elude il parere dei tre esperti, rispettivamente nelle
discipline della fauna, della flora, e della geologia
mineraria.
Si elude il parere dei due rappresentanti designati
rispettivamente dal Comitato regionale della Caccia e del Consorzio
regionale della Pesca, dei due rappresentanti scelti fra gli
imprenditori agricoli, a titolo principale designati dalle più
rappresentative associazioni locali di agricoltori.
Si elude il parere dei sindaci dei comuni territorialmente
interessati all'istituzione o all'ampliamento del parco naturale o
loro delegati.
Inoltre, l'articolo 9 che parla del piano regionale dei parchi
dice:
"La Giunta regionale, tenuto conto delle indicazioni dei
soggetti proponenti i parchi naturali e del parere del Cripn su
ogni singola iniziativa, predispone un piano regionale dei parchi
naturali, con l'eventuale individuazione di zone di pre-parco ed
altre ancora"
.
Sono un po' preoccupato per la scelta del modo di operare.
Eludendo i pareri preliminari degli esperti della flora, fauna e
mineralogia, delle associazioni ambientaliste, dei rappresentanti
del Comitato Caccia e Pesca, dei rappresentanti dell'associazione
agricoltori e dei sindaci territorialmente interessati, si rischia
di dare un senso un po' impositivo all'operazione e quindi di
ottenere un risultato di reazione.
Credo inoltre che alcune categorie vadano particolarmente
responsabilizzate: per esempio gli agricoltori, che, con il loro
operato per il mantenimento della natura, si dimostrano
ambientalisti per eccellenza e non di comodo, come lo siamo qualche
volta noi.
Così come non credo vadano criminalizzati i cacciatori o i
pescatori, in quanto anche loro sono interessati al mantenimento
del patrimonio faunistico. Naturalmente da parte nostra ci vuole un
impegno a non vincolare aree, senza la ricerca del consenso di
tutti.
Farei queste raccomandazioni all'Assessore, per il resto sono
d'accordo con lui.
Presidente
Ha chiesto di parlare in via eccezionale,
per fatto personale, l'Assessore all'Ambiente, Territorio e
Trasporti Nicco, ne ha facoltà.
Nicco (Ass. tec.)
Un secondo solo per capirci.
Io non voglio saltare una fase, ne ho aggiunta una, prima di
passare all'esame delle singole proposte, secondo tutto quello che
c'è scritto nella legge.
Penso che occorra prima cercare di definire un quadro,
all'interno del quale poi ragionare sulle singole cose.
