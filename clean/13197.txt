Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4174 del 15 febbraio 1993 - Resoconto
OGGETTO N. 4174/IX Revoca del provvedimento recante la
proposta di istituzione della riserva naturale denominata "Mont
Mars" nel Comune di Fontainemore.
(Reiezione di
mozione)
Presidente
Do lettura della mozione presentata dai
consiglieri Trione, Lanièce, Ricco e Chiofalo, che è stata iscritta
al punto 3 dell'ordine del giorno, perché, come è prescritto dal
Regolamento interno del Consiglio, dopo tre rinvii le mozioni hanno
la precedenza nell'ordine del giorno.
Mozione Premesso che con propria delibera la Giunta regionale
approvava la "Proposta di istituzione della Riserva naturale
denominata "Mont Mars", sita nel comune di Fontainemore";
Rilevato che la Riserva in questione non pare rientrare nella
definizione di Riserva naturale sancita all'articolo 4 del legge
regionale 30/91 come "aree territoriali, generalmente di modeste
dimensioni, caratterizzate dalla presenza di aspetti di rilevante
interesse ambientale, culturale e scientifico per le quali si rende
necessaria la tutela" essenzialmente in riferimento alla
superficie, essendo la stessa di ben 440 ettari e quindi
difficilmente definibile "di modeste dimensioni";
Rilevato altresì che le implicanze floro-faunistiche, ittiche e
venatorie di tale decisione avrebbero richiesto adeguate ed
opportune consultazioni innanzitutto con l'Assessorato
dell'Agricoltura, Forestazione e Risorse Naturali al quale appunto
ai sensi della legge regionale 19/92, sono state affidate precipue
competenze inerenti la flora, la fauna, la caccia e la pesca;
perché in secondo luogo con il Comitato regionale per la caccia per
le deleghe derivanti al Comitato stesso dalla legge regionale n.
28/73 in ordine alla concessione e revoca di Riserve tenendo
presente che l'istituenda area protetta comprende oltre 200 ettari
di territorio cacciabili;
Ritenuto necessario ed urgente provvedere ad una revoca del
provvedimento istitutorio della Riserva naturale denominata "Mont
Mars" nel Comune di Fontainemore;
il Consiglio regionale della Valle d'Aosta
delibera
di impegnare la Giunta regionale a revocare la deliberazione n.
10745 del 20 novembre 1992.
Presidente
Ha chiesto la parola il Vicepresidente
Trione.
Trione (DC)
Quando poco più di due mesi fa abbiamo
presentato la mozione oggi in discussione, con la quale chiedevamo
- e ancora chiediamo - la revoca della deliberazione della Giunta
regionale n. 10745 del 20 novembre 1992, che concerne la proposta
di istituzione della riserva di Mont Mars in comune di
Fontainemore, avevamo fondato la nostra richiesta principalmente su
tre considerazioni.
Innanzitutto, a nostro avviso, la proposta di istituzione della
riserva naturale "Mont Mars", in comune di Fontainemore, contrasta
palesemente con la definizione di riserva naturale sancita
dall'articolo 4 della legge regionale 30/91: "Le riserve naturali
sono costituite da aree territoriali, generalmente di modeste
dimensioni, caratterizzate dalla presenza di aspetti di rilevante
interesse ambientale, culturale e scientifico per le quali si rende
necessaria la tutela".
Ebbene, la riserva di cui si propone l'istituzione risulta di
440 ettari e, se può servire a rendere meglio l'idea delle sue
dimensioni, diciamo che si tratta di 4.400.000 metri quadri,
qualcosa come quasi cinque volte l'area della Cogne! Mi sembra
quantomeno un'esagerazione definire di modeste dimensioni un'area
di tale grandezza.
Inoltre, e la cosa non è di secondaria importanza, noi riteniamo
che l'Assessorato dell'Agricoltura, Forestazione e Risorse
Naturali, al quale la legge regionale n. 19 del 29 maggio 1992
affida le competenze in fatto di flora, fauna, caccia e pesca,
dovesse essere consultato, considerate le implicanze
floro-faunistiche, ittiche e venatorie della proposta di
istituzione della riserva naturale.
E' il caso di ricordare, crediamo, che l'esistenza di un'oasi di
protezione della fauna e di un complesso sistema idrico nel quale
viene esercitata la pesca, nonché la rilevanza floristica
dell'area, oltre alla sottrazione all'esercizio venatorio di circa
220 ettari, esigevano alcuni approfondimenti e confronti con gli
organismi ai quali è delegata la gestione e la consulenza in fatto
di caccia e pesca.
In terzo luogo, come ho già ricordato, circa 220 ettari, la metà
esatta dell'intera superficie, costituiscono terreno cacciabile e
credo che, per tale motivo, dovesse essere interpellato anche il
Comitato regionale per la Caccia, al quale è delegato - legge
regionale 28/73, articolo 10, lettera c - il compito di "esaminare
e trasmettere con motivato parere, ai competenti uffici regionali,
le pratiche per la concessione e la revoca delle bandite, delle
oasi di protezione, delle zone di ripopolamento e catture, delle
riserve di caccia in concessione ed i voti formulati in materia
venatoria, e suggerire le proposte ritenute rispondenti agli
interessi faunistici della Regione".
Queste, in sintesi, le motivazioni che ci facevano e che ci
fanno ritenere revocabile la deliberazione n. 10745 del 20 novembre
1992.
Ora però scopriamo - è notizia di questi giorni - che di
argomentazioni ne esistono anche delle altre, certamente più gravi,
perché non sono formulate da quattro consiglieri dell'opposizione,
ma addirittura dal Dirigente del Servizio della Forestazione e
Risorse naturali dell'Assessorato regionale dell'Agricoltura, il
cui parere in questo campo credo sia piuttosto autorevole.
State a sentire che cosa dice il Dott. Cerise della "proposta"
contenuta nella deliberazione n. 10745 del 20 novembre 1992 in una
intervista rilasciata al quotidiano "La Stampa" e pubblicata
giovedì scorso:
"Costituisce un preoccupante precedente e un cattivo uso di
norme che hanno per obiettivo quello di tutelare alcuni particolari
aspetti del patrimonio naturale valdostano".
Poi prosegue ricordando che "i comuni erano stati invitati entro
la fine del 1991 a segnalare le aree da destinare a riserve
naturali, in applicazione della legge 30/91", ma, alla scadenza,
non solo non era stata avanzata alcuna proposta per l'area del Mont
Mars, ma quella stessa area non era stata neppure compresa tra
quelle definite di interesse geologico, floristico, vegetazionale e
faunistico nel Piano paesaggistico regionale.
E' "a fine ottobre del 1992 - continuo a citare tra virgolette -
che il Comune di Fontainemore scopre di voler istituire un'area
protetta, denominata Mont Mars, proponendo alla Regione di
procedere in tal senso acquistando fabbricati e terreni nell'intero
perimetro della stessa".
A questo punto si scopre però che "la zona cosiddetta - di
rilevanza botanica - non coincide con quella proposta dal Comune di
Fontainemore per istituire la riserva, e per la quale si sollecita
l'acquisto della Regione". Poco male, vi si provvede
immediatamente! In venti giorni si valuta la zona "di interesse
naturalistico" e si adotta il provvedimento per trasformarla in
riserva naturale.
A questo punto è certamente lecito chiedersi il perché di tanta
celerità. Il dottor Cerise nella sua intervista fornisce questa
versione: "La spiegazione si trova forse nel penultimo capoverso
della delibera dell'Assessore all'Ambiente, dove è scritto che - in
caso di istituzione di riserva naturale, qualora i proprietari del
luogo fossero interessati a vendere i loro terreni alla Regione -
verrà sommato al mero valore merceologico del suolo il valore
naturalistico dei terreni, purché siti all'interno della
perime-trazione della riserva naturale". Si scopre così - prosegue
il dottor Cerise - che le motivazioni per l'istituzione dell'area
naturale protetta sono un po' meno naturalistiche e un po' più
commerciali".
Poi conclude dicendo: "A questo punto, equità vorrebbe che
venisse rivolto un invito a tutti i possessori di alpeggi
abbandonati, terreni incolti, ruderi, per proporli in vendita
all'Assessorato dell'Ambiente, che solertemente provvederà ad
acquistarli con l'aggiunta di un pingue valore. Una sola
avvertenza: fare in fretta prima che si scopra esistere in Valle
d'Aosta l'avvio di una ambientopoli".
Naturalmente non concordiamo con quest'ultima proposta di
procedere all'acquisto di tutte queste cose, ma rimane ferma la
nostra richiesta di revoca della deliberazione n. 10745 del 20
novembre 1992, per i motivi che abbiamo illustrato.
Presidente
Dichiaro aperta la discussione generale
sulla mozione in oggetto.
Ha chiesto la parola il Consigliere Gremmo.
Gremmo (UAP)
Signor Presidente e colleghi
consiglieri, io non avevo formalizzato né con una interrogazione né
con un'interpellanza iniziative in merito alla questione, perché i
colleghi del Gruppo della Democrazia Cristiana si erano già
prontamente attivati e la presenza della loro mozione, peraltro
rinviata la volta scorsa per ragioni di forza maggiore, aveva in
qualche modo già posto le basi di una discussione sulla
vicenda.
A sollevare la questione era stata una circolare del Comitato
regionale per la caccia del 24 novembre, che aveva fatto alcune
osservazioni che erano già parse sufficienti per richiamare
l'attenzione sul problema. Alcune osservazioni erano di merito,
mentre altre attenevano al mancato interessamento di questo
organismo da parte della Regione.
Cosa diceva la lettera del Comitato per la caccia? Ricordava,
come diceva il collega Trione, l'enorme sproporzione dell'area
protetta rispetto alla sua stessa definizione, dal momento che il
territorio inglobato era molto più grande di quello che tale
definizione potrebbe richiamare, e poi richiamava che a tale
iniziativa si era proceduto senza consultare - pur essendo previsto
dalla legge regionale 23 maggio 1973 n. 28, articolo 10, lettera c
- il Comitato regionale per la caccia, a cui è delegato il compito
"di esaminare e trasmettere, con motivato parere, ai competenti
uffici regionali, le pratiche per la concessione e la revoca delle
bandite, delle oasi di protezione - quindi ricadeva ampiamente -
delle zone di ripopolamento e cattura, delle riserve di caccia in
concessione ed i voti formulati in materia venatoria e suggerire le
proposte ritenute rispondenti agli interessi faunistici della
Regione". Credo che la doglianza del Comitato regionale per la
caccia riguardasse essenzialmente questa omissione.
Sulla base di ciò il Gruppo democristiano presentò la mozione
oggi in discussione ed io, molto più avventurosamente, andai a fare
una piccola riunione a Fontainemore, alla quale partecipò solo una
sola persona del paese. Io avevo portato una trentina di amici da
fuori e quella persona, spaventatissima, se ne stava in un angolo,
quasi che dicesse: "Non dite che ci sono. Non voglio farmi vedere.
Per carità: dico e non dico", ma non venne quello che io speravo
fosse l'interlocutore per cui io ero andato a Fontainemore, cioè il
sindaco.
Pensavo che il sindaco e l'amministrazione comunale di
Fontainemore, che ero andato ad ascoltare per capire, si sarebbero
fatti vedere. Invece quel sindaco ebbe l'intelligenza - gliene va
dato atto, del resto lo hanno fatto sindaco per questo - non solo
di non venire, ma di rispondere sulla stampa locale con una
arroganza pari a quella di un podestà precisando: "Quello lì non
capisce niente e quindi non venga a rompere le scatole. Qui siamo
tutti d'accordo, va tutto bene, non aspettavamo altro che questo.
Abbiamo perfino dei cacciatori. Quando ne discuteremo in Consiglio
comunale, anche questi saranno tutti d'accordo e tutto andrà
bene".
Al che io mi sono sentito come un fessacchiotto, non solo perché
avevo fatto l'errore di andare a sentire della gente - errore,
perché c'è già il sindaco che capisce tutto, per cui basta che
capisca lui; quando ha parlato il podestà, il popolo deve stare
zitto - ma poi, sferzato come uno che non capisce niente, perché
avevo presunto che quella fosse la grande soluzione per i problemi
della vallata, mi sono sentito anche un pochino "stupidotto".
Probabilmente a quel punto avremmo anche chiuso la discussione e
l'Assessore oggi ci avrebbe detto che
"tout va bien"
, cioè
che il Comune è d'accordo, anche se non ha ancora deliberato, i
proprietari fanno salti mortali di gioia, e noi saremmo stati lieti
di aver aggiunto alla collanina di zone vincolate in Valle, che a
me danno fastidio, un pezzetto di zona vincolata in più.
Che cosa ha rotto le uova nel paniere? La tempestiva e direi
provvidenziale intervista, richiamata dal collega Trione, del
dirigente del Servizio della forestazione dell'assessorato
all'agricoltura, Dott. Cerise, che dice molto di più di quello che
avevamo pensato noi, poveri politici ignoranti, che non conosciamo
niente, perché arriva perfino ad ipotizzare il rischio di una
"ambientopoli".
Francamente, se un Dirigente di questo livello, persona
sicuramente con i piedi per terra, paventa un rischio di tal genere
e parla in quel modo, credo effettivamente che il rischio sia
parecchio.
Allora, a questo punto, non per noi, che non contiamo niente, ma
proprio per un discorso di trasparenza totale e soprattutto di
grande cautela rispetto a certi rischi in un momento in cui - lo
dico "en passant" - anche il nostro Consiglio è nel mirino, mica da
poco, di certe situazioni, cautela vorrebbe che si mettesse la
ridotta, si fermassero i buoi e, prima di partire lancia in resta,
si adottassero tutte le misure del caso; ciò anche perché mi pare
che dal punto di vista procedurale non siano state adottate tutte
le misure del caso. Questo è già stato detto.
La richiesta di istituzione di questa area avviene oltre i
termini consentiti, avviene con delle caratteristiche che
sicuramente vanno a snaturare quelle cinque righe che sono presenti
nei piani paesaggistici. Io cercavo di capire qualcosa di più e
sono andato a leggere nei piani paesaggistici quelle cinque righe,
molto generiche, ma qui mi sembra di capire che la situazione va
oltre quelle cinque righe.
Ma quello che soprattutto inquieta è il fatto che, se si procede
senza verifiche su questa strada, si rischia di creare un
precedente estremamente pericoloso. Ecco perché - credo
responsabilmente - si è parlato di rischio di arrivare a regalie,
di rischio di arrivare ad occhi benevolmente di riguardo nei
confronti di situazioni che dovrebbero essere affrontate in ben
altro modo.
Per carità! Quello che dice il Dott. Cerise non è certamente
Vangelo. Egli ha espresso solo delle opinioni, cui però si sperava
- dico la verità - fosse data una pronta risposta da parte
dell'Assessorato. Se l'Assessore Nicco avesse immediatamente
risposto su "La Stampa", forse saremmo stati più pacati nei
toni.
Certo la sede consiliare è quella istituzionalmente preposta, ma
forse si poteva già dire subito qualcosa su "La Stampa", per
trovare poi, appunto oggi, dei toni diversi da quelli che mi sento
di usare e che sono poco pacati, perché, evidentemente, le
preoccupazioni permangono.
Conoscendo poco le cose della Valle, non vorrei - e dico la
verità - aver messo il dito su una piaga purulenta, cioè non vorrei
che, senza accorgercene, fossimo andati ad incappare in qualcosa di
più grave della piccola vicenda che sta emergendo; non vorrei cioè
che volesse far capolino una certa mentalità - l'altra sera un
signore accennava a tanti contributi che spesso vengono dati a chi
magari non ne ha bisogno - proprio per l'approssimarsi del periodo
elettorale.
Allora non solo devo dire che mi pare opportuna la richiesta
presente nella mozione di revocare la delibera, ma chiedo anche che
su tutta la materia ci sia una particolare attenzione da parte del
Consiglio, proprio per evitare che ci si incammini per strade lungo
le quali, francamente, non avrei mai pensato che si potesse
incamminare, ma non vorrei neppure che si incamminasse, un
galantuomo ed una persona sicuramente stimabile come Nicco.
Assessore, forse è meglio che queste cose le lasci fare a
qualcun altro che per lunga tradizione partitica è più avvezzo.
Io credo che si volesse dare un segnale nuovo dando a lei la
responsabilità di questa materia. Lei ci risponda cercando di
essere quanto più possibile all'altezza delle esigenze di
trasparenza e di tranquillità che - credo - fossero alla base sia
dell'azione dei colleghi del Gruppo della DC, sia di quel poco o
niente che ho voluto fare io.
Presidente
Ha chiesto la parola il Consigliere
Riccarand.
Riccarand (VA)
La mozione sollevata dal Gruppo
della DC solleva due obiezioni alla deliberazione della Giunta
regionale con cui era stata approvata la proposta di istituire la
riserva naturale denominata "Mont Mars".
La prima riguarda il fatto che la riserva avrebbe un'estensione
troppo grande per essere considerata riserva naturale ai sensi
della legge 30/91.
La seconda riguarda il fatto che non sarebbero stati
preventivamente consultati i Servizi e l'Assessorato
all'agricoltura, forestazione e risorse naturali ed il Comitato
regionale per la caccia.
Sulla base di queste obiezioni, il Gruppo della DC chiede la
revoca della deliberazione n. 10745 del 20 novembre 1992. Non
condivido le obiezioni contenute in questa mozione e neppure la
proposta che ne scaturisce.
Sembra trattarsi di due argomentazioni palesemente infondate,
che non hanno una giustificazione tale da motivare una richiesta di
revoca del provvedimento.
Sulle dimensioni, io credo che la legge n. 30/91 sia molto
chiara nel distinguere le caratteristiche fra riserve naturali e
parchi. L'articolo 27 della legge disciplina la sorveglianza nei
parchi regionali e prevede la presenza di una guardia forestale o
di un guardaparco ogni mille ettari. Sotto i mille ettari non è
prevista sorveglianza, perché, evidentemente, siamo in un ambito
che riguarda le riserve naturali.
Credo quindi che la proposta di istituire quest'area come
riserva naturale rientri pienamente nelle caratteristiche e nei
parametri indicati dalla legge.
Per quanto riguarda la mancata acquisizione dei pareri e la
mancata consultazione dell'Assessorato all'agricoltura e del
Comitato regionale per la caccia, devo intanto dire che un
provvedimento approvato dalla Giunta è il frutto di una decisione
collettiva, ma, al di là di questo, credo che ai presentatori della
mozione ed a chi ha mosso una serie di critiche al provvedimento
sia sfuggito un dato di fondo, cioè che qui non ci troviamo davanti
ad un provvedimento che istituisce una riserva naturale, ma ad un
provvedimento che ne propone semplicemente l'istituzione. Ciò è ben
diverso, tant'è che le procedure sono disciplinate in modo molto
chiaro dall'articolo 4 della legge regionale, che prevede tutta una
serie di passaggi prima di arrivare all'istituzione delle riserve
naturali.
Qui siamo solo alla prima fase. La riserva non è ancora
istituita; siamo solo nella fase in cui viene formulata una
proposta, che è indispensabile perché i comuni e le parti
interessate si esprimano. La legge prevede un tempo di
consultazioni, perché dice: "Entro sessanta giorni, decorrenti dal
giorno del ricevimento della deliberazione, i comuni, i proprietari
o i conduttori dei fondi possono far pervenire le loro osservazioni
all'Assessorato competente". Questo è solo l'avvio di una procedura
- non l'istituzione di una riserva naturale - all'interno della
quale tutte le parti possono attivarsi per presentare le loro
osservazioni. Dopodiché l'istituzione avverrà con un decreto del
Presidente della Giunta regionale, che la istituisce sulla base di
una decisione della Giunta.
Pertanto, dire: "Qui non c'è stata consultazione", non ha alcuna
giustificazione, perché siamo di fronte ad una semplice proposta,
che compete all'Assessorato all'ambiente, territorio e trasporti ed
alla Giunta regionale, come è indicato nel primo comma
dell'articolo 24; dopodiché si aprirà una consultazione che si
concluderà - io spero al più presto - con un decreto di istituzione
della riserva. Pertanto, non ci troviamo di fronte ad un
provvedimento che istituisce una riserva, ma ad una proposta di
istituzione. Se ci sono delle parti che ritengono di muovere delle
osservazioni, hanno tutto il tempo e gli strumenti per poter
intervenire.
La mozione si ferma a queste due osservazioni, che a mio avviso
non giustificano un provvedimento di revoca, però i consiglieri
Trione e Gremmo, a sostegno delle critiche al provvedimento, hanno
richiamato anche le dichiarazioni di un Dirigente
dell'Amministrazione regionale. Innanzitutto devo dire che sono
rimasto molto sorpreso dal fatto che un Dirigente, responsabile di
un Assessorato regionale, conduca in prima persona una campagna
contro un provvedimento deliberato dalla Giunta regionale.
Non mi riferisco al parere del cittadino Cerise, che può
esprimere tutto quello che vuole, ma qui ci troviamo di fronte ad
un Dirigente che proprio in tale veste parla dell'Amministrazione
e, come ho avuto modo di sentire ieri sera al telegiornale
regionale, critica l'Assessorato e la Giunta regionale. A mio
avviso, questa è una cosa inconcepibile...
(...Interruzione del Consigliere Gremmo...)
Io credo che chiunque abbia il diritto di fare le proprie
osservazioni come cittadino, ma se vogliamo che abbiano un senso le
funzioni di ogni persona credo anche che un Dirigente possa muovere
obiezioni o fare osservazioni attraverso canali ben diversi dai
comunicati stampa o dalle interviste. Questa regola elementare
dovrebbe essere rispettata anche all'interno di
un'Amministrazione.
Invece, in questo caso specifico si è andati molto al di là. Me
ne dispiace, perché, se instauriamo comportamenti di questo genere,
avremo un'Amministrazione praticamente ingovernabile.
Ritengo pertanto che nel caso specifico, al di là delle cose che
vengono dette, ci sia qualcosa che non funzioni alla radice.
Vengo ora a delle osservazioni di merito. Qui si parla di
"ambientopoli". Per la verità ieri sera ho sentito dire: "Ah, ma
con il termine tangentopoli intendevo dire città dell'ambiente".
Non è vero, perché "ambientopoli" è stata tirata fuori per una
consonanza con "tangentopoli"...
(...Interruzione del Consigliere Gremmo...)
Esattamente, esattamente. Questo significa che si è voluto dire
che qualcuno ricava delle tangenti dall'istituzione delle riserve
naturali, quindi in sostanza si è voluta insinuare una cosa di
questo genere.
Anche in questo caso, mi sembra molto grave e preoccupante che
un Dirigente dell'Amministrazione possa fare delle insinuazioni di
questo genere. Credo e spero che siano infondate, ma se qualcuno ha
degli elementi per affermare una cosa del genere, la deve
documentare in modo preciso e non deve limitarsi solo a delle
insinuazioni.
Inoltre, se la questione posta dal Dirigente è legata a questo
episodio, a mio avviso, è fuorviante e strumentale.
Qui ci si sta accalorando attorno a questa delibera del 20
novembre 1992 n. 10745, ma se il Dirigente Cerise ed altri gruppi
regionali avessero guardato le altre deliberazioni della Giunta
regionale di proposta di istituzione di riserve, avrebbero visto
che le formulazioni sono sempre le stesse, cioè il riferimento al
valore naturalistico dell'area in caso di acquisizione da parte
dell'Amministrazione è previsto dalla legge, non dalla
deliberazione, che non fa altro che richiamare quello che c'è
scritto nell'articolo 28 della legge, dove si prevede che, qualora
l'Amministrazione decida di acquisire delle aree sottoposte a
vincolo, debba tener conto non solo del mero valore merceologico,
ma anche di quello naturalistico di tali aree.
Badate bene, però, che per l'Amministrazione questo non è un
obbligo, ma un'eventualità. Ciò significa che l'istituzione della
riserva e l'acquisizione delle aree sono due cose completamente
diverse e non è affatto detto che l'istituzione di una riserva
comporti necessariamente l'acquisizione dei terreni da parte della
pubblica Amministrazione, proprio perché si tratta di due procedure
temporali diverse. Un conto, quindi, è l'istituzione di una
riserva, altro conto invece è l'eventuale acquisizione di una parte
o di tutto il territorio della riserva.
L'acquisizione è una facoltà dell'Amministrazione, perché non è
assolutamente pensabile che la stessa acquisisca tutti i terreni
che saranno trasformati in aree protette; invece è pensabile che,
laddove ci sono delle condizioni favorevoli da valutare anche in
termini economici, sia data all'Amministrazione la possibilità di
intervenire attraverso l'acquisizione dei terreni, tenendo conto
del loro valore naturalistico, come abbiamo chiesto tutti che
venisse previsto nella legge, perché sapevamo che in questo modo il
meccanismo avrebbe agevolato la realizzazione delle aree
protette.
Questo però è nell'interesse di tutti, quindi non c'è niente di
scandaloso. È chiaro che il tutto va gestito in modo oculato e non
indiscriminato da parte dell'Amministrazione.
Personalmente sono infatti dell'avviso che le acquisizioni
vadano fatte solo se strettamente necessarie, perché è
assolutamente inutile acquisire tutto, ma queste sono comunque due
soluzioni che hanno valutazioni temporali diverse.
Adesso dobbiamo portare avanti un discorso di protezione delle
aree, di istituzione delle riserve; si vedrà poi se sarà possibile
procedere all'acquisizione, nei limiti del bilancio, delle
disponibilità finanziarie e delle varie priorità
dell'Amministrazione. Pertanto, neanche sotto questo aspetto
condivido le osservazioni che sono state fatte.
Naturalmente mi riservo di seguire il dibattito e di sentire
quello che diranno l'Assessore competente e la Giunta regionale, ma
ritengo che la mozione presentata dal gruppo democristiano sia
infondata e quindi il nostro gruppo voterà contro.
Presidente
Ha chiesto la parola il Consigliere
Mostacchi.
Mostacchi (UV)
Il Consigliere Riccarand ha già
svolto delle considerazioni che condivido pienamente e ciò mi
costringe praticamente ad eliminare parte del mio intervento, per
cui mi limito ad aggiungere solo due o tre ulteriori
considerazioni.
Ritengo che questa mozione sia strumentale. La legge, infatti,
parla di "aree territoriali generalmente modeste", ma ciò non
significa che le aree debbano essere sempre modeste; comunque penso
anch'io, come il Consigliere Riccarand, che 400 ettari non siano
affatto una riserva particolarmente grande.
Ho sentito dire che tale superficie è cinque volte quella della
Cogne. Può anche essere vero, ma rappresenta solo il dieci o il
dodici per cento dell'intero territorio di Fontainemore e non
cinque volte tanto. Inoltre, se il Comune...
(...Interruzione del Consigliere Gremmo...)
Stai zitto!
Presidente
Per favore, Consigliere Gremmo,
evitiamo certi atteggiamenti.
Mostacchi (UV)
Penso che il Comune abbia fatto
bene a decidere all'unanimità di proporre l'istituzione di una
riserva e l'acquisto di 120 ettari già inseriti nel territorio
comunale.
Bisogna, però, stare attenti a parlare di "ambientopoli", perché
quel terreno viene pagato circa 270 lire lorde al metro quadro. Non
penso che con questa cifra si possa fare della speculazione. Questo
tanto per dovere di cronaca.
Non credo neppure che un fatto del genere possa costituire un
precedente. Se proprio volessimo cercare dei precedenti, dovremmo
cercarli altrove e scopriremmo che sarebbero ben altri che non
l'acquisto di un'area a 270 lire al metro quadro.
In merito alle dichiarazioni di un funzionario
dell'Ammini-strazione, poi riprese dai consiglieri Trione e Gremmo,
devo dire che le stesse destano forti sospetti di intrallazzi o
chissà che altro, per cui io inviterei ufficialmente il Presidente
Lanivi a svolgere un'inchiesta per accertarne la veridicità o meno
ed a riferire in merito nel corso della prossima adunanza
consiliare. Se poi quelle dichiarazioni non risultassero veritiere,
dovrebbero essere assunti severi provvedimenti nei confronti di chi
si è permesso di lanciare anche in modo subdolo accuse di quel
genere.
Presidente
Ha chiesto la parola il Consigliere
Bondaz.
Bondaz (DC)
Sarò estremamente breve. Non avrei mai
immaginato che il Consigliere Riccarand potesse essere d'accordo
con la mozione da noi presentata, perché sono abbastanza notorie le
sue valutazioni sulle questioni che concerno l'ambiente e le
riserve naturali.
Mi spiace però dover dire che egli ha voluto fare un processo
sommario, come ormai è d'abitudine nel mondo in cui viviamo, ad un
funzionario dell'Amministrazione regionale, perché ciò
evidentemente non mi piace.
Che si tratti di una persona o di un'altra non cambierebbe
molto, dal mio punto di vista, ma non accetto che il Consigliere
Riccarand faccia delle considerazioni su di un funzionario,
dimenticando che nei confronti di un altro funzionario della stessa
Amministrazione regionale, forse molto più legato a lui da motivi
ambientalistici, la Giunta era stata assolutamente silenziosa,
tant'è che non aveva detto assolutamente nulla. Eppure quel
funzionario, a mio giudizio, aveva accusato di reati gravissimi
l'Assessore competente a causa di un concorso ed aveva dato
dell'imbecille a tutti i membri della commissione d'esame.
La Giunta fece allora una rapida inchiesta per conoscere
l'accaduto, ma poi è stata silenziosa e non ha detto nulla.
Non mi piacciono i procedimenti sommari nei confronti di
certuni, quando nei confronti di altri si usano linguaggi assai
diversi. Quanto poi alla mozione sulla riserva naturale di "Mont
Mars", io non direi che la stessa, come ha ipotizzato il
Consigliere Mostacchi, è stata presentata per chissà quali ragioni
o per chissà quali motivi più o meno reconditi. Poiché il nostro
gruppo riteneva di essere in possesso di certe notizie, ha chiesto
semplicemente dei chiarimenti.
Se il Presidente della Giunta dovesse accettare in parte o in
toto la proposta del Consigliere Mostacchi, potremmo anche
dichiararci consenzienti. Perché no?
Posso anche convenire che le 270 lire al metro quadro siano ben
poca cosa, ma se il valore reale di quel terreno è di 50 lire al
metro quadro, allora quelle 270 lire non sono più poca cosa ed il
discorso è un po' diverso.
Onestamente non credo che si siano verificate cose di questo
genere, però mi sembra di poter dire che il ragionamento del
Consigliere Mostacchi sia abbastanza capzioso, perché parte dal
presupposto della poca importanza del valore globale, mentre in
realtà è il valore unitario che potrebbe essere di scarsa
rilevanza.
Comunque, se l'Assessore ed il Presidente della Giunta
accetteranno la proposta del Consigliere Mostacchi, chiederò che la
discussione sia sospesa, per essere ripresa nella prossima adunanza
consiliare ma sulla base delle informazioni e delle valutazioni di
carattere amministrativo che ci saranno presentate dalla Giunta
regionale e che potrebbero favorire una discussione molto più
serena e tranquilla.
Ha ragione la Giunta? Ha ragione il Comitato caccia, o chi per
esso, a presentare altre proposte? In questo momento il nostro
gruppo si sente in dovere di sollevare questo problema che concerne
una questione sentita da molte persone. Comunque, se il Presidente
della Giunta accetta la proposta del Consigliere Mostacchi, la
discussione potrebbe anche non proseguire oggi, ma nella prossima
adunanza del Consiglio regionale.
Presidente
Se nessuno chiede la parola, dichiaro
chiusa la discussione generale.
Ha chiesto la parola l'Assessore all'ambiente, territorio e
trasporti, Nicco.
Nicco (Ass. tec.) Vorrei provare a rispondere nel merito delle
osservazioni della mozione, lasciando da parte, per quanto
possibile - anche se in certe occasioni è difficile - le polemiche
che attorno a tale questione si sono sviluppate. Devo dire di non
aver nemmeno seguito tutte le esternazioni, tutti i comunicati,
interviste che in merito si sono susseguiti. Per quel che mi
riguarda, comunque, ognuno esprime le proprie opinioni dove, come e
quando crede, salvo poi rispondere nel merito.
Polemiche che, come sempre, servono sicuramente a sollevare
grandi polveroni, a riempire le pagine dei giornali (la carta,
purtroppo, non può difendersi nemmeno quando vorrebbe ritirarsi, se
non altro per non essere sospettata di complicità nel diffondere
espressioni che potrebbero essere diffamatorie). Sicuramente queste
polemiche non servono mai a fornire un contributo alla soluzione
dei problemi.
Vengo dunque al merito delle osservazioni.
Prima osservazione fatta dai consiglieri che hanno presentato la
mozione: "La riserva non pare rientrare nella definizione di
riserva naturale, eccetera ".
Ricordo intanto che l'iniziativa è partita dall'amministrazione
comunale che ci aveva segnalato questa zona per le sue
particolarità, e vedremo quali, e ci aveva chiesto di attivarci per
avviare le procedure previste per l'istituzione delle aree naturali
protette. C'è stato perciò un sopralluogo di funzionari ed
amministratori per valutare la situazione, ed il Servizio in ciò
competente ha provveduto ad effettuare le verifiche del caso.
Che cosa è emerso? Chiunque può constatare personalmente quale
sia il valore ambientalistico di carattere generale della parte
alta del vallone e credo che l'abbiano fatto anche i consiglieri
proponenti; però ci sono evidentemente anche degli aspetti
specifici e particolari.
Il Lei Long è sicuramente una zona umida (per rimanere nelle
definizioni della legge 30 luglio 1991), zona umida di alta
montagna.
Vi sono in questo vallone varie entità floristiche di rilievo,
in particolare, la Revue valdôtaine d'histoire naturelle del 1985
segnala:
- Delphinium elatum, vallone del Vargno, tra l'alpe Met Ros ed
il Colle della Gragliasca, che è per l'appunto una delle parti
inserite nella perimetrazione proposta; se poi qualcuno, come pare,
ritiene che non sia sufficiente questa perimetrazione, ha solo da
avanzare delle altre proposte di ampliamento per comprendere
completamente quest'area. A proposito di questo Delphinium elatum
si dice: "E' indubbio l'interesse della stazione segnalata, che
conferma definitivamente la presenza in Valle d'Aosta";
- Gentiana utriculosa, vallone del Vargno, conca del Met Ros:
"Nuova stazione per la Valle d'Aosta";
- Doronicum austriacum, vallone del Vargno, pascoli pietrosi
intorno al lago Lei Long: "La stazione si trova alla massima
altitudine raggiunta da Doronicum".
Questi sono solo alcuni esempi, perché non sono un esperto in
materia, ma ce ne potrebbero essere degli altri.
Comunque altre pubblicazioni ed in particolare: "Gressoney,
Ayas, Valtournenche: 54 escursioni naturalistiche", di Bovio,
Dellarole e Giglio, segnalano l'importanza dell'area da questo
punto di vista.
Il vallone in questione ha avuto un importante ruolo storico,
essendo attraversato dalla strada mulattiera che collega la Valle
del Lys al santuario di Oropa, tuttora utilizzata per la nota
processione.
Ora si dirà: "Cosa c'entra questo con le aree protette?".
Ricordo che l'articolo 1, comma 2, lettera a) della legge 30 luglio
1991, cita espressamente tra le aree da tutelare "siti o paesaggi
naturali, anche con presenza di eventuali valori storici o
archeologici".
Segnalo inoltre che una parte importante del territorio
individuato è già di proprietà comunale, che la rimanente parte è
oggi scarsamente utilizzata per l'attività agro-pastorale e che una
parte dell'area già costituisce oasi di protezione della fauna.
Faccio inoltre rilevare che vi sono in loco alcuni edifici che,
opportunamente ristrutturati, potrebbero costituire un'ottima sede
per realizzare anche nella Bassa Valle quei campi natura estivi che
già si svolgono in Alta Valle, in territorio di La Salle (a Derby)
con crescente partecipazione. Ora, mi pare che proprio queste siano
le attività da promuovere in quei comuni di media montagna, come
Fontainemore, che non rientrano tra i flussi del turismo classico.
Ci ripetiamo continuamente che dobbiamo assumere delle iniziative
per favorire lo sviluppo di questi comuni: allora cerchiamo anche
di operare coerentemente in tal senso.
Per tutte queste ragioni, alcune attinenti alla citata legge,
altre direttamente rientranti in un progetto di più ampia portata,
ci è sembrato che fosse un preciso dovere dell'Amministrazione
regionale prendere in considerazione le proposte
dell'Amministrazione comunale ed operare affinché anche l'area
dell'alto vallone del Vargno fosse inserita tra quelle che, almeno
nei nostri progetti, dovrebbero costituire la rete regionale delle
aree naturali protette.
Ma più che a questi aspetti, che mi è comunque sembrato
opportuno ricordare, mi pare che la prima osservazione dei
consiglieri proponenti sia rivolta soprattutto alle dimensioni
dell'area, essenzialmente in riferimento alla superficie, essendo
la stessa di ben 440 ettari e quindi difficilmente definibile "di
modeste dimensioni".
Concordo evidentemente sul fatto che l'area in questione non è
di modeste dimensioni. In merito potrei limitarmi a dire che il
comma 1 dell'articolo 4, come è già stato ricordato dal Consigliere
Mostacchi, non recita "aree di modeste dimensioni", ma aggiunge un
avverbio "generalmente" di modeste dimensioni, il che implica
evidentemente che ve ne possano essere anche di non modeste
dimensioni.
E tuttavia non voglio limitarmi a questo semplice ragionamento
linguistico, voglio invece dire che è una questione che ci siamo
posti anche noi.
La legge in questione dice che le aree naturali protette si
distinguono in parchi naturali e riserve naturali. Ora un'area
quale quella qui considerata non può certo essere compresa nella
prima categoria, perché non è pensabile che per 440 ettari vi siano
un consiglio di amministrazione, un direttore, un presidente, degli
uffici, delle guardie (il Consigliere Riccarand ha ricordato i
termini relativi al personale di sorveglianza)... Non vedo quindi
altra possibilità che quella di inserirla tra le riserve
naturali.
Tuttavia, per maggiore chiarezza in materia, in sede di
revisione della legge, revisione in corso congiuntamente
all'adeguamento che se ne deve fare alla legge quadro nazionale 6
dicembre 1991, n. 394, proporremo che quell'inciso sia riformulato
in modo da evitare difficoltà di interpretazione.
In merito voglio anche ricordare, a puro titolo di raffronto,
che nel vicino Piemonte vi sono riserve naturali regionali di 798 e
1050 ettari...
(...Interruzione del Consigliere Gremmo...)
che in Lombardia ve ne sono di 459, 675, 1586; che nel Trentino
ve ne è una di 450. Mi sembra dunque che siamo perfettamente nella
norma.
Anticipo un'osservazione che potrebbe essere fatta a questo
proposito: la nostra è una regione di modeste dimensioni, in cui
una parte importante di territorio è già occupata dal Parco
Nazionale del Gran Paradiso. È vero, ma è anche vero che, per
rimanere sempre nel vicino Piemonte, recentemente l'Assessore ai
Parchi della Regione - lì hanno un Assessore ai Parchi, che credo
sia democristiano, e non ha molte funzioni, malamente assemblate,
come capita da noi - ricordava l'istituzione, finora, di ben 45
aree naturali protette regionali. In Trentino sono 24. In Valle
d'Aosta 2.
Il problema di fondo è che qui ancora si considerano le aree
naturali protette non come delle risorse fondamentali per una
collettività, ma come degli spauracchi da cui difendersi. Io credo
che prima o poi tutti assieme dovremo pur fare uno sforzo per
rimetterci in sintonia, senza polemiche, senza che nessuno soffi su
un braciere - che è anche fin troppo facile far ardere, specie in
periodo preelettorale - da un lato con argomentazioni del tipo:
"Tit pas me mestre, te robon lo bien"
, e dall'altra, con
quella antitetica, ma in fondo convergente allo stesso obiettivo,
che si vogliono regalare soldi pubblici per acquistare aree di
scarso valore.
Seconda obiezione, sulle competenze, avanzata dai consiglieri
proponenti la mozione: "Questo nuovo Assessorato dell'ambiente osa
occuparsi di una cosa e dell'altra. Ma come si permette questo
nuovo venuto di mettere il naso in tante cose! Va richiamato
all'ordine!".
Prima di entrare nel merito, vorrei fare una considerazione di
carattere generale, che poi non è altro che una domanda che pongo a
tutti noi: "Crediamo veramente che i cittadini e gli amministratori
locali siano in qualche modo interessati alle questioni di
competenza all'interno dell'Amministrazione regionale, alle beghe
tra Servizi, al fatto che un provvedimento sia siglato NC invece di
AT (due sigle a caso)?"
Ecco, queste cose mi ricordano quelle uggiose e ridicole
discussioni sulle "préséances" che per secoli si sono fatte
nell'Assemblea Generale dei tre Stati. Chi ha il diritto di entrare
per primo?
"Le seigneur de Quart renouvelle ses
protestations"
.
Personalmente considero ridicoli questi conflitti, perché penso
all'Amministrazione regionale come ad un corpo che dovrebbe
muoversi in modo unitario, armonico, coordinato, e non ad una serie
di feudi o di campi trincerati, posti sotto il protettorato di
signorotti o capitani di ventura l'un contro l'altro armati. Non è
questo evidentemente che la gente si aspetta da noi. Ciò detto, non
si tratta tuttavia di negare un problema reale, ma semplicemente di
ricondurlo nei suoi giusti termini.
Voi - non io - avete partecipato direttamente alla fase
legislativa in cui sono state approvate sia la legge 30 luglio 1991
sulle aree naturali protette, sia la legge 25 luglio 1991,
"Istituzione dell'Assessorato dell'ambiente, territorio e
trasporti", e quindi voi conoscete molto meglio di me i problemi
che ne sono derivati.
Mi pare che la legge 30 luglio sia stata discussa ed approvata
dal Consiglio prima dell'altra, anche se poi per la pubblicazione è
avvenuto il contrario. Quindi competenze che erano prima riunite in
uno stesso assessorato sono poi state divise, come è stato
confermato dalla legge 29 maggio 1992, n. 19.
E' chiaro che una situazione del genere può generare conflitti
di competenza e credo perciò senz'altro che sia opportuno
riaccorpare ciò che può o deve essere riaccorpato. Conflitti simili
non esistono solo in questo campo specifico, ma anche in altri
settori dell'Amministrazione. Già è stata avviata una discussione
sulla necessità di rivedere complessivamente la struttura della
macchina-regione, tant'è che una mozione ha portato all'attenzione
del Consiglio questo problema. Mi sembra che sia quella la sede in
cui anche questa situazione possa trovare una sua giusta
definizione.
Tuttavia, anche nella situazione attuale esiste un momento di
sintesi e di responsabilità collegiale, la Giunta regionale, che
non ha il compito di ratificare le ordinanze dei principi, ma
nemmeno dei signorotti, come qualcuno forse crede, ma che ha il
diritto-dovere di discutere nel merito dei provvedimenti che le
sono sottoposti. E posso assicurare che sulle aree naturali
protette questa Giunta ha più volte ed in modo approfondito
discusso. Ciò detto, per le successive proposte di istituzione di
riserve naturali, proprio per tagliare alla radice ogni possibilità
di conflittualità, per quanto mi concerne non ho alcuna difficoltà
a che queste siano avanzate di concerto con il collega
dell'Agricoltura, perché l'obiettivo non è proprio di salvaguardare
delle competenze, ma di salvaguardare invece delle aree che ci
sembrano importanti.
Per quanto concerne il Comitato caccia, devo dire che per
collaborare occorre che la disponibilità sia reciproca, nel senso
che bisogna essere disponibili in due.
Non adesso, ma a fine agosto, avevo chiesto un incontro con il
presidente del Comitato caccia, a cui, il 4 settembre, ho esposto
le nostre le nostre linee di azione in materia di aree naturali
protette, chiedendo la collaborazione del Comitato. Allora mi era
sembrato che ci fosse questa possibilità di collaborare, tant'è che
il 9 settembre scrivevo questa lettera al Presidente del Comitato
caccia:
"Questo Assessorato, nel quadro dell'applicazione della legge 30
luglio 1991 n. 30, sta procedendo all'individuazione delle parti di
territorio caratterizzate da rilevanti aspetti ambientali, da
tutelare e valorizzare.
Nella certezza che tale questione, fondamentale per il futuro
della Regione Valle d'Aosta, trovi un largo consenso anche nel
Comitato caccia, chiedo la collaborazione sua e di tutto il
Comitato nell'affrontare i problemi che di volta in volta potranno
presentarsi".
Si parlava allora di due questioni: delle Gorges della
Grand'Eyvia e del Vallone di Thuilette a La Thuile; ma comunque io
dicevo "di volta in volta".
Questa lettera è lì, ma non ha mai avuto risposta. Ciò
nonostante, nel recente convegno sulle aree naturali protette noi
abbiamo invitato quali relatori ufficiali Carlo Trossello, ex
presidente del Comitato caccia ed attuale presidente della
Federcaccia, e Luigi Rivoira, membro del
Conseil international
de la chasse
, i quali hanno fatto delle relazioni sull'attività
venatoria all'interno del parco nazionale
de
s
Ecrins
.
Infine, nel corso del ricordato sopralluogo nel vallone del
Vargno, siccome ci era stata indicata come zona di particolare
interesse venatorio quella compresa tra il colle della Gragliasca e
la cima Pietra Bianca, detta area è stata espressamente esclusa,
per tale ragione, dalla perimetrazione.
Sembra, quindi, che noi abbiamo fatto tutti i passi necessari ed
opportuni per cercare di coinvolgere anche il Comitato caccia su
questa problematica.
Questi i fatti, la nostra azione.
Azione e fatti che in un comunicato del Comitato caccia, che, a
dire il vero, non abbiamo avuto l'onore di ricevere, perché
evidentemente questo Assessorato ancora non esiste per il Comitato
caccia, sono stati variamente definiti. In particolare si è
detto:
"La risoluzione adottata dalla Giunta non è che l'ultima di una
serie di tali scelte estemporanee, saltuarie, scoordinate ed
attuate nella più assoluta mancanza di rispetto delle regole
dettate dall'etica democratica, nella totale inosservanza delle
norme vigenti, in un quadro composto da aspettative poco fondate e
di mercanteggiamenti - stranamente ci sono delle parole che più o
meno ricorrono - che hanno quale soldo la dignità e la personalità
delle popolazioni interessate, dei valori intrinseci ai beni
naturali oggetto di una presunta unilaterale azione di tutela ed i
presupposti stessi della democrazia".
Vi è poi qualche riferimento alla trasparenza amministrativa. A
parte la sintassi, la sostanza è certamente chiara. Commenti in
merito a questa sequela di accuse, lanciata da chi, deposta la
doppietta ed abbandonata per un momento la guerra ai passeri e alle
lepri, ha imbracciato la penna per impartire lezioni di democrazia
non ne ho fatti e non ne faccio. Ognuno esprima in merito le
valutazioni che ritiene più opportune.
C'è, però, chi, più addentro del sottoscritto alle segrete cose
del Palazzo, ha voluto malignamente insinuare che dietro quel
comunicato ci sia qualche
"longa manus
", qualche consigliere
(non regionale!) non propriamente disinteressato; un Comitato
caccia che non sarebbe quindi attore, ma strumento. Ecco, io non
oso assolutamente immaginare nulla di simile. Si tratta,
eviden-temente, di dicerie. Comunque, questo aspetto della vicenda,
se di questo si tratta, proprio non mi interessa. Mi preoccuperebbe
invece moltissimo se il quadro di riferimento fosse un altro.
Leggo, infatti, in questi giorni di non meglio identificati
interessi dietro l'area del Mont-Mars. Forse, senza volerlo, come
talvolta capita, penso che sia stato toccato un punto
effettivamente importante. Forse, proprio di interessi si tratta.
Ciò spiegherebbe, almeno in parte, il gran polverone di questi
ultimi giorni. L'area che l'Amministrazione comunale di
Fontainemore e la Giunta regionale intendono salvaguardare è stata
infatti in passato oggetto di interessi di tut'altra natura che non
quelli di tutela e valorizzazione dell'ambiente.
Poco oltre il colle della Barma giungono gli impianti di
risalita del comprensorio di Oropa. Già allora c'era chi aveva
previsto uno sviluppo analogo per questo versante. Proposta
evidentemente non demoniaca, pienamente legittima; ci possono
essere diversi tipi di sviluppo. Ma se di questo e non di caccia si
tratta, è di questo che si deve discutere.
Concludo con un'ultima annotazione.
In questi giorni qualcuno ha coniato un neologismo che ha
trovato subito diffusori solerti, pronti anzi ad amplificarlo:
"ambientopoli". Termine sicuramente suggestivo, frutto di notevole,
pronta e viva inventiva, di cui forse non si era però ben afferrato
il senso. Credo che una certa assonanza con un altro neologismo,
oggi molto in voga, deve aver tratto un po' in inganno.
Mi dicono tuttavia che nell'ultima esternazione vi è stata
un'interpretazione autentica di detto termine. In effetti:
"ambientopoli" dovrebbe essere una parola composta da ambiente più
poli. Il Devoto-Oli, dizionario della lingua italiana, dice che
"poli" è il secondo elemento di composti formati modernamente col
significato di città (tendopoli, megalopoli), dunque "ambientopoli"
dovrebbe essere "città dell'ambiente". Benissimo, sarebbe un
neologismo di cui dovremmo ringraziare l'autore, magari da
utilizzare come bel titolo per la prossima rivista che il Servizio
forestazione ed il Servizio tutela dell'ambiente realizzeranno
congiuntamente.
Ma ci possono essere, evidentemente, anche altre interpretazioni
e, soprattutto, non pare proprio quello il senso che l'autore ed i
suoi adepti hanno voluto attribuirgli. Basta rileggere i giornali
di quei giorni. Qualcuno ha proposto che sia loro fornita la
possibilità di ripetere l'interpretazione autentica nelle
competenti sedi, anche perché di tutto possiamo discutere in questo
Consiglio, ma non della correttezza e dell'onestà.
Alla luce di questa ricostruzione della vicenda e di queste
considerazioni, voglio concludere facendo appello all'onestà
intellettuale ed alla sensibilità in materia di tutela
dell'ambiente dei consiglieri proponenti, chiedendo loro di
ritirare la mozione.
Presidente
Hanno diritto alla parola i consiglieri
proponenti e poi, per dichiarazioni di voto, tutti i
consiglieri.
Ha chiesto la parola il Vicepresidente Trione.
Trione (DC)
Ho chiesto la parola per rispondere ad
alcune affermazioni fatte nel corso della mattinata.
Inizio dall'Assessore Nicco, che ringrazio per l'excursus
filosofico e filologico col quale ha trattato il tema dell'ambiente
e la parola "ambientopoli", che abbiamo scoperto in questi giorni,
ma io mi limito a cogliere il succo della risposta
dell'Assessore.
Per quanto concerne le dimensioni della riserva naturale -
questa affermazione non è stata fatta solo dall'Assessore, ma anche
dai consiglieri Riccarand e Mostacchi - è possibile quindi
considerare i 440 ettari come una dimensione notevole. E' vero che
nell'articolo 4 del testo della legge si aggiunge anche l'avverbio
"generalmente", ma è importante che i 440 non siano considerati uno
scherzo.
L'Assessore ha anche citato alcune aree di riserve naturali
esistenti in Piemonte o in Lombardia, con le relative superficie.
Mi permetto di far notare che le dimensioni di quelle regioni sono
leggermente diverse e quindi le proporzioni di quelle riserve
rispetto alla superficie totale di quelle Regioni incideranno
sicuramente meno della nostra riserva.
Sono poi emerse due altre affermazioni relative alle
considerazioni che noi avevamo fatto. Vorrei precisare che avevamo
presentato questa mozione, come ho già detto nel mio precedente
intervento, circa due mesi e mezzo fa. Allora non eravamo
sicuramente a conoscenza delle dichiarazioni che sono state fatte
solo pochi giorni fa. Infatti la nostra mozione si riferiva alle
due o tre considerazioni sulle competenze dell'Assessorato
all'agricoltura e quelle del Comitato caccia e mi pare in merito
l'Assessore stesso abbia detto: "Va bene, vuol dire che d'ora in
poi parleremo anche con l'Assessorato all'agricoltura...", ma solo
d'ora in poi, il che ci fa pensare che forse in questa prima
occasione tale collaborazione non ci sia stata.
Non mi pare poi che i rapporti con il Comitato caccia siano
particolarmente idilliaci, cosa del resto dichiarata in maniera
molto esplicita dallo stesso Assessore.
A mio parere, però, l'Assessore non può accontentarsi di una
mancata risposta ad una lettera indirizzata al Comitato caccia o al
suo presidente.
Credo infatti che, come già è accaduto in passato, l'Assessore
potrebbe potuto sollecitare un incontro con il presidente del
Comitato per parlare dell'argomento in questione, anche perché, se
ho ben capito, non credo che in quella lettera si parlasse
dell'area del "Mont Mars" e pertanto sarebbe stato il caso di
parlarne in maniera più specifica.
Questi erano i motivi per cui noi avevamo chiesto la revoca
della deliberazione e voglio subito dire che la nostra non era
un'avversione preconcetta alla costituzione di riserve naturali, ma
al modo in cui si era pervenuti a quella proposta, che sicuramente
creava un precedente che io mi permetto di definire pericoloso.
Senza voler togliere alcuna competenza all'Assessorato
all'ambiente, credo di poter dire che quell'Assessorato deve
utilizzare quelle competenze che la legge istitutiva gli ha
assegnato. Spetterà semmai a questo Consiglio ed eventualmente alla
Giunta, sempreché lo ritengano opportuno, allargare, restringere o
modificare tali competenze.
Per questi motivi, quindi, noi chiediamo che la nostra mozione
sia mantenuta e posta in votazione.
Presidente
Il Consigliere Gremmo ha chiesto la
parola per dichiarazione di voto.
Gremmo (UAP)
Il Consigliere Mostacchi è pregato di
non fare troppo l'arrogante, specie quando dice cose inesatte,
perché il Comune, in quanto Consiglio comunale, non ha mai
deliberato alcunché in merito, deve ancora farlo.
Comunque, al di là di questa precisazione, devo fare due
considerazioni sugli interventi dell'Assessore e del suo avvocato
difensore.
Il Consigliere Riccarand fa bene a fare l'avvocato difensore di
questa maggioranza, perché in tema ambientale questa maggioranza
procede sparata contro gli interessi del mondo venatorio con la
creazione di tutta una serie di inghippi burocratici - si chiamino:
parchi, parchini, parchetti, aree protette - che io da sempre non
condivido. Non è un caso che, secondo me, superando anche i limiti
della coscienza democratica, il Consigliere Riccarand si sia
appiattito sulla posizione che sposa queste tesi.
Caro collega Riccarand, se un funzionario, come persona che sa
leggere e scrivere, gode dei diritti civili, è stato vaccinato e
soprattutto ha il senso della responsabilità, dice su La Stampa,
quindi pubblicamente ed assumendosene anche delle responsabilità,
quello che pensa, non è censurabile, anzi è da elogiare.
Meno male che in questa Regione, dove per troppo tempo non si è
parlato, qualcuno ha ora il coraggio di farlo, anche perché rischia
di persona e lo dimostra il tono del tuo intervento, ma soprattutto
il tono dell'intervento di quello che mi sta disturbando adesso...
Presidente, sono disturbato.
Presidente
Non c'è disturbo, non mi provengono
rumori.
Gremmo (UAP)
Presidente, c'è un notevole brusio.
Grazie.
Allora, se un Dirigente responsabile ha avuto il coraggio di
dire a La Stampa - e meno male che la stampa è ancora libera anche
in Valle d'Aosta - delle verità spiacevoli, io credo che tutto ciò
non vada censurato, ma tenuto ben presente.
Arrivo ora all'intervento dell'Assessore Nicco.
Questa è filosofia; ma noi non siamo qui a fare filosofia: se
l'avessi voluta fare, sarei andato da un'altra parte. Io pensavo e
speravo di avere delle risposte nel merito.
Chi se ne frega di filosofia, feudi, campi trincerati, principi,
signorotti! Questa è aria fritta, nel senso che ognuno fa può fare
sfoggio della propria erudizione quando, dove e come crede, ma la
sostanza è molto più semplice e banale.
Gli esempi del Piemonte ricordati dall'Assessore, sono gli
esempi negativi, sono proprio gli esempi che il mondo venatorio -
io, per quel niente che conto sia qui che in Piemonte, gli
Autonomisti che conosco io in Piemonte e la gente - ha sempre
contestato, perché dovunque sono state istituite quelle aree
richiamate dall'Assessore Nicco, la gente, all'inizio, forse perché
aveva una certa aspettativa, era d'accordo; poi, con l'andar del
tempo, quando si è accorta che dietro alle aree protette c'erano i
vincoli - non si poteva neanche più passare, non si poteva andare,
non si poteva far questo e non si poteva far quello - ha frenato i
propri entusiasmi.
Assessore, è questa la sostanza che mi aveva mosso all'inizio,
quando avevo cominciato ad occuparmi di tale questione, perché io
non voglio i parchi o le aree protette. E' una cosa che mi dà
fastidio, perché quell'atteggiamento di decretare per legge ed in
modo astratto le tutele finisce sempre e solo per creare dei
problemi alla gente del posto ed anche se adesso, magari per quello
che ho capito, qualcuno può essere contento - e lo dico senza
adombrare niente - poi alla fine lo sarà sempre di meno.
La sostanza è che mi pare che l'Assessore non abbia detto niente
sulle critiche che sono state fatte successivamente al
provvedimento, che non vengono da uno che non capisce niente, come
può essere un politico che si occupa dell'argomento, ma da un
tecnico.
Non è poi un problema di concorrenza tra assessorati, come
qualcuno ha cercato di farci capire, superabile con un
"embrassons nous"
assieme all'Assessore Perrin. Non è questo
il problema, perché le critiche che sono state fatte ed a cui
l'Assessore non ha minimamente risposto, riguardavano ben altre
cose.
Riguardavano in primo luogo il fatto che "la zona ove si scopre
esservi una rilevanza botanica non coincide con quella proposta dal
Comune per istituire la riserva", e su questo l'Assessore non ha
risposto; ed in secondo luogo: "In caso di istituzione di riserva
naturale, qualora i proprietari del luogo fossero interessati a
vendere i loro terreni alla Regione, verrà sommato al mero valore
merceologico del suolo il valore naturalistico dei terreni, purché
siti all'interno della perimetrazione della riserva naturale".
Il Consigliere Mostacchi dice: "Ma tanto è poco!". E' il
principio che allarma ed è per questo che io ho detto: "Fermiamo la
macchina".
Il Consigliere Mostacchi ha chiesto al Presidente della Giunta
Lanivi di creare una commissione d'inchiesta in merito. Assessore
Nicco, che credo che lei rispondesse a nome della Giunta, ma su
questo ha glissato, forse perché l'intervento era già stato
preparato prima.
Io credo che la richiesta del Consigliere Mostacchi possa essere
tenuta presente, ma ad una condizione. Bene ha fatto il Gruppo
della DC a non ritirare la mozione. Contiamoci, cioè diciamo qui e
adesso, pubblicamente e senza farci portare fuori strada dalle
polemiche nei confronti di chi ha avuto il coraggio di avere
un'opinione.
Ma come: parliamo di democrazia e poi, quando uno ha
un'opinione, la motiva, se ne assume le responsabilità, trova anche
gli agganci reali e forse anche legali per motivarla, lo si
censura?
Ma io censuro le omertà! Io censuro i silenzi, chi abbassa la
testa, chi sta zitto, chi è servo del potere, chi è servile nei
confronti del potere, ma non censuro mai chi ha il coraggio di
mettermi a disposizione degli elementi.
Io non capivo niente di tutta questa materia. Quando il sindaco
ha detto ai giornali...
(...Interruzione...)
Eh allora anche il sindaco stia zitto, parli con le delibere!
No, il sindaco va dai giornali e dice: "Gremmo è un imbecille,
viene qui a rompere le scatole, stia a casa sua!".
Effettivamente, io mi sono sentito bastonato e mi sono detto:
"Di fronte al potere del Comune, di fronte al potere autonomista
che viene dal basso, io che non capisco niente ho sbagliato".
Poi, invece, mi trovo degli elementi che dicono che non avevo
proprio sbagliato tutto e che non ero proprio così cretino. A naso,
tutte le volte che ci si occupa di queste cose, io sento per
definizione timore, perché mi sembra sempre una cosa fuori posto.
Ecco quindi che non avevo fatto proprio male ad occuparmene.
Allora, Presidente Lanivi, lei che è un galantuomo e che è
sempre molto attento a che le cose vadano per il verso giusto, la
facciamo o no la Commissione d'inchiesta, proposta dal Consigliere
Mostacchi?
Facciamola pure questa Commissione, però fermiamo tutto, quindi,
proprio per cautelarci e forse per dimostrare che aveva ragione
l'Assessore Nicco nel dire che certe polemiche erano polveroni
strumentali. Qui, quando non si sa più cosa dire, si dice:
"Sollevano il polverone".
Il discorso del polverone - questo non c'entra nulla - l'ho
sentito giovedì alla Provincia di Torino, dove lo faceva il
Vicepresidente, che l'altro ieri è finito in galera. Egli diceva:
"Eh, ma voi sollevate sempre polveroni!". Poverino, adesso è in
galera! Vuol dire che non c'erano tanti polveroni.
In quell'occasione, però, erano i Verdi, che, essendo molto più
ancorati al territorio di qualcun altro, si occupavano del problema
della cementificazione della Val di Susa.
Non nascondiamoci, quindi, dietro l'accusa dei polveroni o della
campagna elettorale, di cui a me non importa assolutamente niente,
perché non è questo il problema, tanto non sono certamente le
chiacchiere che facciamo qui dentro che influenzano il voto, ma le
dinamiche ormai presenti nella società valdostana, che sono ben
differenti da quelle che pensate voi.
Quindi, polverone o non polverone, io penso che qui, per cautela
e per correttezza, bisogna votare questa mozione, che, venendo dai
Democristiani, è estremamente moderata e pacata; se la facevo io
certamente non sarebbe stata così.
Credo che anche tra i componenti della maggioranza ve ne siano
alcuni - non c'è il Consigliere Rusci, ma c'è il Consigliere Martin
e c'è anche qualche altro Consigliere dell'Union Valdôtaine - che
hanno un sia pur minimo spirito di iniziativa e di capacità.
Io dico che questa mozione va votata, perché ferma una
situazione e lo dico proprio perché mi ha fatto ridere
quell'accenno dell'Assessore Nicco al Comitato caccia: "Noi gli
abbiamo mandato una letterina, dicendo che li avremmo voluti
sentire, ma poi non li abbiamo più convocati".
Così dicendo l'Assessore conferma di non averli convocati nel
merito, quindi la lagnanza era più che giustificata. Poi aggiunge:
"Dopo non si sono più fatti vivi per esaminare un problema che era
in fase avanzata di discussione e di soluzione". Ma non sono venuti
perché lei non gliel'aveva detto.
Voglio dire che c'è da preoccuparsi persino a questo livello,
perché neppure questo è stato fatto e quindi sono state confermate
tutte le lagnanze presenti nella mozione, proprio perché
l'Assessore ha confermato di non essersi neanche attivato nel
merito.
Ci sono state delle dichiarazioni, che io considero autorevoli,
perché i dirigenti della Regione non li ho scelti io, ma sono
venuti fuori da una lunga esperienza di tipo professionale e quindi
io li considero estremamente autorevoli.
Di fronte a tutto questo, credo che il minimo che si possa fare
sia quello di fermare tutto e fare una pausa di riflessione.
E ai colleghi del PDS dico: qui possiamo vedere se tutti quei
discorsi che voi ci avete fatto rimbombare nelle orecchie ("volti
nuovi, metodi nuovi") sono reali o soltanto aria fritta.
Presidente
Ha chiesto la parola l'Assessore
all'Ambiente, territorio e trasporti, Nicco.
Nicco (Ass. tec.)
Credo che su questo tema
potremmo discutere a lungo, mantenendo sempre pareri
divergenti.
Molto onestamente il Consigliere Gremmo ha illustrato fino in
fondo la sua posizione, dichiarandosi comunque contrario ad ogni
tipo di area protetta. È una posizione di principio, sulla quale
evidentemente non ci troviamo d'accordo.
Mi sembra poi che a tutta un'altra serie di obiezioni si sia già
risposto e non solo da parte mia.
Per quanto concerne il valore naturalistico dell'area; è stata
presentata come una proposta magari anche un po' estemporanea di
questo Assessore, il quale un bel giorno si è svegliato ed ha
pensato di proporre questo valore naturalistico.
Invece, c'è un preciso riferimento nell'articolo 28 di una legge
che io non ho né proposto né approvato, in cui si dice esattamente:
"In caso di acquisizione di terreni siti all'interno di aree
naturali protette, la Regione considera ecc. ecc.". Non vedo,
quindi, che cosa ci sia da discutere ulteriormente sulla questione,
se non applicare questo articolo.
Qualcuno ha poi osservato che nel piano paesistico non ci sono
riferimenti a questa area naturale protetta. Probabilmente non lo
si è letto bene, perché sia nella relazione sia nelle norme di
attuazione questo riferimento c'è ed è anche ben preciso.
Nell'articolo 95 ("Aree protette regionali") delle norme di
attuazione c'è un elenco in cui è inserito anche il Mont Mars, che
ritroviamo pure nel paragrafo 7.2.2 della relazione ("Parchi, aree
e risorse di interesse naturalistico").
Invece, per quanto riguarda la questione forse più importante,
cioè l'istituzione o meno di una Commissione d'inchiesta, io penso
che se ne debbano occupare delle sedi diverse da quella del
Consiglio, che è una sede politica che quindi deve pronunciarsi su
quanto attiene all'aspetto politico della questione.
Presidente
Ha chiesto la parola il Presidente della
Giunta, Lanivi.
Lanivi (GM)
Poiché mi pare che la parte finale
dell'intervento dell'Assessore Nicco abbia riportato nei giusti
binari il dibattito sulla mozione, mi limito solo ad alcune
brevissime considerazioni.
A mio parere, il dibattito deve essere valutato positivamente,
perché ha fatto emergere un confronto di posizioni, che sicuramente
è destinato a proseguire, ad ampliarsi e ad approfondirsi.
Pertanto, ben lungi dal considerare il confronto, anche da
posizioni diverse e contrapposte, come negativo, io lo ritengo
utile e positivo.
Per non scendere nella banalità di uno scontro sterile o privo
di contenuti, vorrei sottolineare che l'Assessore Nicco ha detto
che ci sono due aspetti. Il primo concerne il piano politico, nel
senso che queste decisioni esprimono la volontà politica di questa
Giunta rispetto ad una ricchezza unica e fondamentale, quella del
territorio. Al di là delle proposte, è questa la preoccupazione e
l'obiettivo verso il quale si vuole tendere per consentire alla
comunità valdostana di difendere al meglio la sua risorsa
essenziale.
Vi sono poi altri aspetti, che stiamo valutando. Mi riferisco,
ad esempio, alla proposta dell'istituzione di una commissione
d'inchiesta o ad altre cose. Qui mi pare opportuno fare la seguente
dichiarazione.
Vi è una responsabilità politica, che compete a questo Consiglio
e alla Giunta, circa l'indirizzo dell'azione amministrativa su
questo problema.
Vi sono poi altri aspetti, sui quali altre autorità, al di fuori
di questo palazzo, potrebbero intervenire o assumere decisioni,
qualora rilevassero punti non chiari o da chiarire. Noi siamo
rispettosi di questa autonomia, non ne abbiamo paura e cerchiamo di
agire nel modo migliore e più corretto possibile.
Come Giunta abbiamo avviato un approfondimento sugli
atteggiamenti o comportamenti assunti nei confronti del Consiglio o
dell'Esecutivo regionale e, correttamente interpretando e volendo
interpretare ruoli e compiti di ciascuno, fatte le opportune
verifiche sulla liceità di certi interventi, ci riserviamo di
assumere le opportune decisioni, ma solo dopo una seria ed
approfondita analisi, non volendo colpire nessuno, ma avvertendo
nello stesso tempo l'esigenza di difendere gli organi
istituzionalmente preposti a decidere e ad assumere decisioni
politiche.
Questo tema, su cui una prima analisi è già stata effettuata
dalla Giunta regionale e dalla maggioranza, verrà ripreso e portato
avanti al più presto.
Presidente
Credo che a questo punto potremmo passare
alla votazione...
Mostacchi(...fuori microfono:
incomprensibile...)
Bondaz (DC)
Se il Consigliere Mostacchi ha la
possibilità di ritirare la sua proposta, noi abbiamo la possibilità
di ripresentarla.
Presidente
Chiedo scusa, ma siamo stati sempre sul
condizionale, nel senso che nessuno ha avanzato proposte sospensive
nei confronti della mozione, né ha chiesto di rinviare
l'argomento.
Comunque, se il Consigliere Mostacchi vuol meglio precisare la
sua proposta, ha la parola.
Mostacchi (UV)
Io mi ritengo soddisfatto dalle ultime
dichiarazioni del Presidente della Giunta.
Presidente Se nessuno chiede la parola, pongo in votazione la
mozione in oggetto.
Si dà atto che il Consigliere Agnesod non partecipa alla
votazione.
Esito della votazione
Presenti: 28
Votanti: 28
Favorevoli: 11
Contrari: 17
Il Consiglio non approva
