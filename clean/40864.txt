Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Istituzioni scolastiche



Oggetto del Consiglio n. 170 del 17 ottobre 2018 - Resoconto
OGGETTO N. 170/XV - Interrogazione: "Modalità di inoltro agli
istituti scolastici della comunicazione di autorizzazione dei
dirigenti scolastici all'accoglimento delle autocertificazioni
sullo stato vaccinale dei bambini".
Fosson (Presidente) -
Punto 9 all'ordine del giorno, la
parola all'assessore Sammaritani per la risposta.
Sammaritani (LEGA VDA) -
Ringrazio per l'interrogazione
il Movimento 5 Stelle. L'interrogazione riguarda essenzialmente due
punti: 1. quando e con quali modalità è stata inoltrata agli
istituti scolastici la comunicazione che rettificava quella
precedente, autorizzando i dirigenti scolastici all'accoglimento
delle autocertificazioni sullo stato vaccinale dei bambini; 2. se
ci sono state nel frattempo, quindi fra il 12 settembre e il 15
ottobre, ulteriori comunicazioni alle istituzioni scolastiche
relative all'accessibilità dei bambini presso gli istituti
valdostani. Siccome si tratta di una normativa organica, fornirò
una sola risposta perché diventa più semplice comprendere. Ho
cercato di semplificare al massimo, poi semmai farò alcune
precisazioni in coda.
In data 11 settembre da parte della Soprintendenza agli studi è
stata inoltrata a tutte le istituzioni scolastiche la seguente
comunicazione: "Nella nostra regione, essendo istituita l'anagrafe
vaccinale, è necessaria ai fini dell'ammissione ai servizi
scolastici ed educativi per i minori indicati negli elenchi
istituiti dalla ASL con le diciture "non in regola con gli obblighi
vaccinali", "non ricade nelle condizioni di esonero, omissione o
differimento" e "non ha presentato formale richiesta di
vaccinazione", la presentazione da parte dei genitori, dei tutori o
degli affidatari al dirigente scolastico della documentazione
comprovante l'effettuazione delle vaccinazioni ovvero l'esonero,
l'omissione o il differimento delle stesse o la presentazione della
formale richiesta di vaccinazione all'Azienda sanitaria locale
territorialmente competente. Intendendosi per formale richiesta di
prenotazione l'espressa richiesta avanzata all'Azienda, anche
tramite posta elettronica, unitamente alla risposta della stessa
con indicazione della data della seduta vaccinale oppure
l'attestazione ricevuta dall'Azienda con indicazione della data
della seduta vaccinale. Si precisa inoltre che detta
documentazione, ai sensi della normativa sopra richiamata, non può
essere sostituita dall'autocertificazione, ai sensi del DPR n.
445/2000".
Questa comunicazione non è mai stata rettificata né nel periodo
dal 12 settembre al 15 ottobre sono state trasmesse ulteriori
comunicazioni sull'argomento alle scuole. Infatti il decreto
Milleproroghe non ha per la nostra regione innovato la disciplina
previgente essendo istituita in Valle d'Aosta un'anagrafe vaccinale
con conseguente flusso diretto di informazioni tra Azienda ASL e
scuole, senza ulteriore necessità per le famiglie di produrre
autocertificazioni sullo stato vaccinale dei minori.
Nella sostanza abbiamo che nella nostra regione, che ha
un'anagrafe vaccinale perfettamente funzionante, aggiornata in
tempo reale, non c'è stata nessuna modifica normativa, quindi,
siccome la norma dell'articolo 3-bis del decreto prevedeva che per
la semplificazione già dall'anno scolastico 2018/19 potesse entrare
in vigore in quelle regioni la normativa, per noi questo è
accaduto, quindi tutto ciò che riguarda la questione
dell'autocertificazione è sostanzialmente un malinteso nel senso
che nella nostra regione questa non si applica. Quindi non c'è
possibilità di autocertificare. Questo noi l'abbiamo espresso molto
chiaramente con questa comunicazione e nella giornata dell'altro
ieri ha avuto luogo incontro tra me, il Sovrintendente agli studi,
l'Assessore alla sanità e i funzionari dei rispettivi Assessorati,
compresi i funzionari della USL che si occupano di vaccinazione, in
cui per chiarire questo aspetto e quale sia attualmente lo stato
dell'arte abbiamo deciso di fare un comunicato anche più diffuso
con dei dati ancora più precisi, sia normativi che sullo stato di
fatto, dove siamo andati a dire come questa normativa sia
applicabile in Valle d'Aosta e quindi che non c'è la possibilità
dell'autocertificazione, non si deve fare riferimento alla data del
10 marzo, che vale invece per le altre regioni. Abbiamo poi anche
chiarito come ci si debba comportare ? perché chiaramente i
dirigenti chiedevano lumi anche su questo ? per le circostanze un
po' particolari, perché ci sono degli eventi particolari e abbiamo
fatto anche riferimento in questa comunicazione che sarà poi
oggetto anche di un comunicato stampa semplificato proprio a
beneficio di tutta la collettività, come per esempio si debbano
eludere certe condotte che sono elusive nelle norme nel senso che
ci sono state delle sentenze anche molto recenti, per esempio del
TAR Piemonte, che hanno stabilito come condotte di certi genitori ?
che per esempio si presentavano nelle sedute vaccinali senza il
bambino ? fossero in realtà una chiara espressione della non
volontà di vaccinare il minore, perché presentarsi alla seduta
vaccinale senza portarsi dietro il proprio figlio significa voler
eludere la norma e quindi si vorrebbe evitare possibilmente che si
eluda la norma attraverso la presentazione in più sedute di
prenotazioni vaccinali alle quali poi non si dia seguito. Quindi
questa è attualmente la situazione per noi in Valle d'Aosta, che è
già definitiva, salvo che non intervengano ulteriori interventi
normativi
medio tempore
o per l'anno scolastico futuro.
Presidente -
La parola al consigliere Vesan per la
replica.
Vesan (M5S) -
In questa situazione ci troviamo nuovamente
ad affrontare un problema legato all'unità dell'attuale
maggioranza.
Noi abbiamo già posto un quesito relativamente a questo
argomento, di cui questo era solamente il seguito, e in
quell'occasione l'Assessore alla sanità ci ha detto che la
comunicazione che lei così gentilmente ci ha riletta tutta quanta ?
ma era già stata affrontata, quindi forse non ce n'era necessità ?
era stata comunicata in modo tempestivo esattamente alla vigilia
dell'inizio della scuola, perché si era atteso fino all'ultimo
momento l'eventuale approvazione del Milleproroghe. Di fronte a
questa certezza assoluta della nostra maggioranza sulla qualità
della propria anagrafe vaccinale probabilmente si poteva fare una
comunicazione immediata del tipo che il Milleproroghe non aveva
nessuna rilevanza a livello regionale in considerazione del buon
funzionamento dell'anagrafe vaccinale. A questo punto non c'era più
bisogno d'ingenerare confusione, di creare una stessa aspettativa
tra le persone che avevano seguito il consiglio in quell'occasione
e che si aspettavano una modificazione in tal senso a seguito
dell'approvazione del Milleproroghe. Così non è stato.
Entriamo nel merito di questo funzionamento dell'anagrafe
vaccinale. Purtroppo, se l'anagrafe vaccinale contenesse tutte e
tre le indicazioni che consentono ai bambini l'accesso nella scuola
per l'infanzia, allora sì sarebbe sufficiente l'anagrafe vaccinale
per superare qualunque dichiarazione da parte dei genitori, ma
poiché l'anagrafe vaccinale riporta solamente il fatto che sia
avvenuta o meno la vaccinazione e non riporta né la situazione di
esonero né l'eventuale situazione di varicella o morbillo
precedentemente contratti, e quindi l'esenzione dalla vaccinazione,
né riporta naturalmente il dato della prenotazione o meno del
servizio vaccinale, la formale prenotazione. Tutti questi dati che
non sono all'interno dell'anagrafe vaccinale naturalmente sono
autocertificabili, proprio perché la nostra anagrafe vaccinale
regionale non li contempla. A maggior ragione purtroppo in questo
momento ci siamo dovuti incontrare con dei genitori i cui figli
sono stati espulsi dalle scuole, pur avendo in mano un attestato di
prenotazione vaccinale emessa dalla USL; ci siamo scontrati con dei
genitori che si trovano in questo momento iscritti nel registro
degli indagati per falso in autocertificazione, perché i dati
contenuti nella nostra anagrafe vaccinale non corrispondono ai dati
registrati sul libretto sanitario dal medico che ha vaccinato il
figlio.
Sulla scorta di questo, tutta questa sicurezza nella definizione
del valore dell'anagrafe vaccinale regionale ? che quindi non
prende in alcuna considerazione la possibilità
dell'autocertificazione da parte dei genitori prevista dal
Milleproroghe ? ci lascia piuttosto perplessi.
