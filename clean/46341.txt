Classificazione
CONSIGLIO REGIONALE
Attività consiliare d'aula



Oggetto del Consiglio n. 2798 del 11 ottobre 2023 - Resoconto
OBJET N° 2798/XVI - Communications du Président du
Conseil.
Bertin (Presidente) -
Alla presenza di 34 Consiglieri,
possiamo dare avvio ai lavori del Consiglio regionale di oggi.
Punto n. 1 all'ordine del giorno.
In apertura di questo Consiglio, esprimo il cordoglio per la
scomparsa di Fabio Protasoni, Consigliere e Capogruppo di Progetto
Civico Progressista nel Consiglio comunale di Aosta. Un uomo
appassionato di politica, dalla profonda umanità e molto impegnato
nel mondo del volontariato. Alla sua famiglia vanno le nostre più
sentite condoglianze.
Consigliera Minelli ne ha facoltà.
Minelli (PCP) -
Volevo ringraziarla per questo ricordo di
Fabio che, come ha giustamente detto lei Presidente, è stato un
uomo impegnato nel mondo del volontariato - in particolare nel
mondo delle ACLI, di cui è stato uno dei massimi dirigenti a
livello nazionale - e nel mondo politico con diverse esperienze,
l'ultima delle quali è quella di capogruppo di PCP al Consiglio
comunale di Aosta, ma anche come dirigente del movimento a cui
faccio riferimento, a Rete Civica.
È stata sottolineata da lei, Presidente, la profonda umanità di
Fabio ed è l'aspetto su cui mi voglio principalmente soffermare;
un'umanità che è stata espressa a vari livelli, soprattutto nella
sua appassionata ricerca della difesa dei diritti degli ultimi, dei
più deboli, un'umanità che è anche stato possibile sperimentare da
parte di chi lo ha conosciuto da vicino. In particolare, per quello
che mi riguarda, sarà molto difficile continuare anche
quest'impegno politico e istituzionale, perché Fabio è stato per
tutti questi anni, da quando io sono entrata in Consiglio
regionale, un costante punto di riferimento, un sostegno, un aiuto
nella discussione degli argomenti importanti che poi vengono
portati in Consiglio regionale, ma anche nella scelta di tante
posizioni, decisioni che sono state prese.
Non potrò mai dimenticare il suo appoggio totale nei confronti
della mia persona, oltre che del nostro movimento. Sarà molto
difficile per noi, ma lo faremo proprio perché sappiamo che Fabio
ci direbbe di agire così, continuare a tessere quella rete civica
di cui lui è stato un instancabile operaio.
Presidente -
Consigliere Cretier ne ha facoltà.
Cretier (FP-PD) -
Anch'io volevo ricordare Fabio, l'ho
conosciuto quando era ancora nel Partito Democratico e l'ho
apprezzato soprattutto per la sua pacatezza nel pensiero politico e
nel confronto umano. Si è sempre impegnato nel terzo settore e
credo che la dimostrazione di affetto dimostrato, anche nella
partecipazione alle sue esequie, sia stato un momento in cui la sua
personalità è stata portata alla luce.
Alla famiglia vadano le nostre sentite condoglianze, come gruppo
consiliare.
Presidente -
Consigliere Chatrian, ne ha facoltà.
Chatrian (AV-VdA Unie) -
Grazie al Presidente del
Consiglio, che ha voluto ricordare Fabio. A nome del nostro gruppo,
"Alliance e VdA Unie", per salutare la famiglia, Nathalie. Abbiamo
avuto modo di conoscere bene Fabio e abbiamo avuto la possibilità
di raccogliere tante firme insieme, proprio per sollecitare dal
basso le istituzioni, le necessità di una comunità e soprattutto,
vorrei ricordarlo così, insieme a voi: la voglia e la
determinazione di aiutare sicuramente i più fragili e soprattutto
battersi per le pari opportunità, per chi ha di meno, per chi ha
meno chance e per chi soprattutto deve avere, da parte delle
istituzioni, tutte le possibilità per poter proseguire con una
certa dignità. Mi unisco al ricordo del Presidente del Consiglio e
lo ringrazio.
Presidente -
Presidente Testolin, ne ha facoltà.
Testolin (UV) -
Per accomunarci al ricordo e al cordoglio
nei confronti della famiglia da parte del Governo, lo abbiamo già
fatto in forma privata, ricordiamo anche noi un politico, un
amministratore, una persona a disposizione delle istituzioni, con
il quale ci siamo trovati molte volte a confrontarci, magari in
maniera anche molto dura, in confronti che non ci vedevano
esattamente allineati ma con una schiettezza e una possibilità di
dialogo che fa sempre onore a chi vuole portare avanti le sue
opinioni e le sue idee.
In questo contesto credo che vadano ricordate soprattutto le
doti umane e di disponibilità che nulla hanno a che vedere con
delle divergenze a livello filosofico o di politica. Per questo
riproponiamo le nostre condoglianze e la nostra vicinanza
all'intera famiglia.
Presidente -
Prima di passare al resto delle
comunicazioni, lasciatemi anche dire qualcosa di meno triste, anzi,
di positivo e bello. Esprimo, a nome anche del Consiglio, le
felicitazioni al consigliere Padovani che recentemente è diventato
papà. Auguri al piccolo Enrico.
Il 29 settembre, la Giunta regionale ha presentato l'atto di
razionalizzazione periodica al 31 dicembre 2022 delle
partecipazioni pubbliche, assegnato alla II Commissione.
Il 27 settembre, sempre la Giunta ha depositato un disegno di
legge che contiene disposizioni in materia di tutela delle acque
dall'inquinamento. L'atto è stato assegnato alla III
Commissione.
Dal 2 al 4 ottobre abbiamo partecipato - insieme ai colleghi
dell'Ufficio di Presidenza e con il Governo regionale - alle
celebrazioni di San Francesco, che quest'anno avevano per ospite la
Valle d'Aosta.
A pochi giorni dal 14-15 ottobre, che videro nel 2000
l'alluvione travolgere la Valle d'Aosta, voglio ricordare qui le
vittime di 23 anni fa.
Desidero ricordare, inoltre, che venerdì 13 ottobre, alle 14.30,
l'Aula magna dell'UniVdA ospiterà il convegno "Rappresentanza e
processi decisionali: uno sguardo dalle Assemblee regionali verso
l'Unione europea", organizzato dal Consiglio, con il patrocinio
della Conferenza dei Presidenti delle Assemblee legislative delle
Regioni e delle Province autonome e dell'Università della Valle
d'Aosta.
A seguito del Festival delle Regioni di Torino, durante il quale
è stata consegnata alla presidente Meloni una bozza del disegno di
legge costituzionale sugli Statuti speciali, sono pervenute diverse
richieste di accesso agli atti da parte dei Consiglieri regionali
ai quali ho trasmesso la nota di riscontro del Presidente della
Regione. È stata inoltre richiesta la convocazione della I
Commissione sull'argomento.
In ultimo, ho ricevuto una lettera da parte dei Capigruppo di
RV, PCP, Lega VdA e Gruppo Misto con cui hanno evidenziato come un
tema di tale rilievo istituzionale dovesse essere affrontato a
priori con il Consiglio regionale.
Su questa questione interverrà il Presidente della Regione
nell'ambito delle sue comunicazioni e i Consiglieri che lo
riterranno potranno esprimersi.
Consigliere Restano, a lei la parola.
Restano (GM) -
Prendiamo atto che sul tema della lettera
interverrà successivamente il Presidente della Regione. Da parte
mia intervengo adesso perché la lettera l'avevamo rivolta a
lei.
Abbiamo preso atto da quest'articolo, su un periodico locale, di
quanto si è svolto a Torino in sede di riunione e riteniamo che
l'articolo, molto dettagliato, che ci illustra addirittura il
contenuto della proposta da parte della Valle d'Aosta - vale a dire
un intervento sugli articoli 2,31, 48bis e 50 dello Statuto - fosse
un argomento di pertinenza del Consiglio.
Vero è che in sede di capigruppo il presidente Testolin, anche
con una lettera, ha avuto modo di spiegarci come siano avvenute le
cose e si è reso disponibile a intervenire anche in riunioni
successive. Resta il fatto, già come detto anche dal presidente
Testolin, che si tratta di un argomento politico, non
amministrativo, e ricordo a tutta l'Aula che il presidente Testolin
è votato dal Consiglio, non è ancora votato direttamente dalla
popolazione e, come tale, deve rispettare determinate regole
politiche che vogliono vedere coinvolgere il Consiglio quando gli
argomenti sono di notevole rilievo.
Non è la prima volta che il Consiglio viene calpestato nelle
proprie prerogative, i propri doveri di rappresentanza e il proprio
compito di portare le opinioni, diverse da quelle della Giunta o
della maggioranza, all'attenzione del Governo regionale. Il
Presidente della Regione è il Presidente di tutti, e quindi ha dei
doveri, soprattutto quando si parla di Conferenza delle Regioni, e
ritorno su quanto già detto una volta: il Consiglio non ha avuto
riscontro da parte del presidente Testolin.
Dobbiamo essere quantomeno informati periodicamente per poter
portare le nostre suggestioni. Potrebbe essere che siamo tutti
d'accordo su quanto portato avanti dalla Regione, ma, siccome non è
eletto direttamente, bisognerebbe interessare i Consiglieri e la
società civile quando si tratta di argomenti di primaria importanza
per il futuro della nostra regione.
Così facendo, veniamo continuamente calpestati ed umiliati
politicamente, umiliata la comunità valdostana e umiliato questo
Consiglio.
Io le chiedo, Presidente del Consiglio, di farsi sentire, di far
valere il suo ruolo e di non subire costantemente il ruolo di un
altro Presidente, che è molto importante e strategico, ma a volte
tende a prevaricare le sue competenze.
La ringrazio, se avrà la forza ed il coraggio
d'intervenire...
Presidente -
Consigliere Lavy.
Lavy (LEGA VDA) -
Anche il gruppo della Lega, tramite il
capogruppo Manfrin, ha firmato la lettera del collega e
quest'intervento serve a denunciare un clima fantozziano, perché su
un tema così delicato, sulla riforma dello Statuto speciale, vige
il silenzio. Da un lato si può anche capire, se ci fosse una sorta
di vincolo di segretezza - essendo che si è andati con le altre
Speciali dietro al Presidente del Sudtirol, Kompatscher - poteva
dire: "No, scusateci ma avendo elaborato questa bozza con altre
Regioni a Statuto speciale, non possiamo riferire", ma questo non è
stato detto, questo non è assolutamente stato detto. Anzi,
apprendiamo - appunto, da notizie di stampa - che ci sono dei
dettagli molto precisi riguardo a questa bozza fantomatica. Poi
quell'articolo non si capisce bene se sia firmato o meno, però la
persona, e ha la firma sopra, si sa chi è e qualche dubbio viene
fuori, perché su un tema così delicato, il Consiglio, che è
l'organo delegato a discutere tramite la I commissione temi così
delicati, non è stato minimamente coinvolto.
Io sono stato uno di coloro che hanno ricevuto ieri sera la
lettera di risposta alla richiesta di accesso agli atti e si dice
chiaramente che questa bozza di documento non è depositata agli
atti dell'Amministrazione regionale.
Cos'è? Una corrispondenza privata? Lo Statuto speciale è ridotto
a essere un
pour parler
? Ce lo si spieghi. Se dopo
l'incontro dell'altra settimana al Festival della Regione fosse
stato detto al Presidente: "Non posso dire niente perché è qualcosa
che riguarda solamente le Regioni a Statuto speciale e non solo la
Valle d'Aosta", un concerto tra Regioni e Governo centrale, avrei
potuto capire, e credo che tutti avremmo potuto capire il fatto che
questo tema non era stato portato in quest'aula. Questo, purtroppo,
non è stato fatto, quindi è una gravissima mancanza di rispetto
verso quest'Aula.
Presidente del Consiglio Bertin, la invito da qui in avanti a
intervenire, in questo caso, perché non stiamo parlando di una
legge come le altre, che comunque sono importanti, da riferire in
quest'Assise, ma stiamo parlando dello Statuto speciale che, per
fortuna, dovrebbe essere rimaneggiato in positivo, introducendo il
principio dell'intesa e altre competenze in più, ma fosse successo
il contrario, per cui magari avrebbe potuto esserci un attacco
addirittura alle competenze valdostane, quello sì che sarebbe stato
molto pericoloso.
Quest'atteggiamento purtroppo non deve più esserci e lei,
presidente Bertin, è garante di quest'Aula ed è garante che queste
dinamiche siano trasparenti al massimo.
Presidente -
Consigliere Aggravi, a lei la parola.
Aggravi (RV) -
Intervengo anch'io sul punto per
rappresentare il contenuto del comunicato stampa dell'altro giorno
del mio gruppo, di Rassemblement Valdôtain, di uno stupore della
notizia appresa martedì 3 ottobre per il fatto che i Presidenti
delle Speciali hanno consegnato al presidente Giorgia Meloni una
bozza di disegno di legge costituzionale.
Sottolineo questo passaggio perché, oltre allo stupore, noi
abbiamo chiesto una convocazione urgente al presidente Lavevaz,
Presidente della I commissione, per poter saperne di più e
soprattutto esaminare quello che appunto viene descritto dagli
organi di stampa e viene anche rappresentato - come i colleghi che
sono già intervenuti hanno detto -  cioè una bozza di disegno
di legge costituzionale; ieri, invece, nel corso della capigruppo,
il presidente Testolin ci ha parlato di suggestioni di natura
politica.
Sicuramente - come lo descrive il noto giornale, come lo
descrive tra l'altro una notizia dell'ufficio stampa della
Provincia Autonoma di Bolzano - c'è stata una regia che viene dalle
terre dolomitiche, ma al di là di questo c'è una stranezza rispetto
a quello che è successo in Valle d'Aosta.
Il 26 settembre Bolzano dice che la Giunta provinciale ha preso
atto dell'adeguamento degli Statuti e soprattutto c'è un passaggio
in cui si dice: "La Giunta provinciale ha dato mandato al
Presidente della Provincia di consegnare, ovvero di fare quello che
è successo ad ottobre".
Io non ho capito - e lo chiedo anche ai membri della Giunta qui
presenti - se hanno dato questo mandato al Presidente, perché
avrebbe avuto un valore ben diverso, come ho cercato ieri di
rappresentare, un mandato della Giunta o, perché no, anche un
mandato informale del Consiglio, della I commissione, sulla materia
forse più importante che questo Consiglio tratti.
Su questo, collega Restano, io non sono d'accordo, non è la
questione di come viene eletto il Presidente che fa la differenza,
ma il fatto che, comunque sia, il Consiglio regionale tutto, sia
eletto direttamente, indirettamente, per ragioni di sangue o
monastiche o di dinastie... comunque se c'è un Parlamento, è il
Parlamento che decide sulle leggi, in particolare anche le leggi
più importanti.
L'iniziativa politica è una cosa, l'iniziativa di un'istituzione
è un'altra. Il Presidente Testolin rappresenta tutta l'istituzione,
non solo la Giunta, e soprattutto nei confronti del Presidente del
Consiglio italiano.
C'è anche un'altra notizia: la Sardegna, che è un'altra
firmataria, ha annunciato di aver richiesto la parificazione in
Sardegna del sardo con l'italiano all'interno delle modifiche
statutarie, quindi mi viene da dire: "Gli altri erano informati,
noi no".
Ripeto, non è neanche una questione di offesa o di quant'altro,
di questo se ne dovrebbe occupare il presidente Bertin che è
garante non soltanto dell'istituzione consiliare ma anche e
soprattutto di quello che avviene nelle Commissioni, perché mi
spiace, e qui lo ribadisco, non deve essere una Capigruppo che
discute di questo, deve essere la I commissione.
C'è un'altra stranezza su cui voglio concludere: l'ha detto il
collega Lavy: chi ha fatto degli accessi agli atti... noi
Capigruppo l'abbiamo saputo ieri: in Amministrazione non c'è nulla.
Qualche volta si è detto che l'Amministrazione parla per atti,
allora mi chiedo perché organizzare una Capigruppo dove partecipano
dei tecnici che hanno lavorato a queste suggestioni o bozze.
Io penso che ci sia grandissima confusione. Io chiedo a
quest'Aula, lo chiedo ai tre Presidenti, anche al Presidente della
I commissione, che, per uscire da quest'impasse, ci sia una
convocazione urgente della I commissione che discuta e valuti
questa bozza di legge, sia essa una bozza di legge, delle
suggestioni, delle proposte o quant'altro, perché io e il mio
gruppo riteniamo che quello che è successo sia estremamente
grave.
Presidente -
Consigliera Erika Guichardaz ne ha
facoltà.
Guichardaz E. (PCP) -
Come hanno giustamente detto gli
altri colleghi, abbiamo appreso dalle notizie di stampa che il
presidente Testolin ha consegnato, insieme agli altri Presidenti
delle Regioni a Statuto speciale e alla presidente Meloni, una
bozza di disegno di legge costituzionale in materia di autonomia e
competenze della Regione.
Come Consigliera ma poi come gruppo avevamo chiesto quest'atto e
la risposta che, molto probabilmente, illustrerà il presidente
Testolin, ci lascia piuttosto interdetti, come detto prima dal
consigliere Aggravi.
Non si capisce, e non l'abbiamo compreso nemmeno ieri nella
Capigruppo, a che titolo sia stato depositato quel disegno di
legge: come abbiamo espresso in diversi comunicati, né il Consiglio
né le Commissioni erano stati minimamente coinvolti in questo
processo, nemmeno nel dirgli "Lo faremo", senza dire nulla di più,
ma per lo meno essere coinvolti in qualche modo.
Poi non abbiamo compreso - e spero che il presidente Testolin lo
dica nel suo intervento - chi abbia deciso il contenuto del disegno
di legge perché - come è stato anticipato dal consigliere Aggravi -
nella risposta fornitaci ieri è stato detto che non è depositato
agli atti dell'Amministrazione regionale nessun documento, però ci
sembra di aver compreso che i tecnici dell'Amministrazione
regionale vi abbiano lavorato, quindi, anche sotto questo punto di
vista, spero che il presidente Testolin possa fare chiarezza.
Non abbiamo poi - come dicevo - compreso chi abbia deciso quel
contenuto, se il Presidente in quanto tale, se l'Union Valdôtaine,
o se la maggioranza regionale, ma anche su questo le dichiarazioni
del dormiente segretario del PD fanno un po' luce, perché lo stesso
dice: "Ci voleva una condivisione", quindi evidentemente questa
condivisione non c'è stata. Sicuramente un pezzo della maggioranza
regionale non è stata coinvolta.
Quello che ci preme sottolineare è che ancora una volta si pone
uno sprezzo nei confronti della democrazia e soprattutto nei
confronti di questo Consiglio regionale dove, in qualche modo,
tutti noi facciamo parte e tutti noi rappresentiamo parte di quella
popolazione.
Anch'io non condivido le parole del consigliere Restano:
indipendentemente dalla modalità di elezione, rispetto a una
riforma di queste dimensioni sicuramente tutto il Consiglio
regionale deve essere coinvolto.
Nella lettera si dice che è più un documento politico, allora,
se è un documento politico, immagino che debba essere discusso fra
forze politiche, quindi non dovrebbe essere il presidente Testolin
ma la segretaria Machet a dialogare insieme agli altri segretari di
partito.
Poi, come dicevano gli altri Consiglieri, apprendiamo anche, da
notizie di stampa locale, alcuni passaggi riportati su una bozza
che si dice essere in mano agli addetti ai lavori.
Anche su questo... sarebbe interessante capire chi sono gli
addetti ai lavori.
Infine permettetemi, né Deputato né Senatrice sono pervenuti,
quindi anche sotto questo punto di vista chissà se da Roma qualcuno
batta un colpo.
Presidente -
Ricordo che il Consiglio regionale è
comunque chiamato ad esprimersi su ogni modifica allo Statuto che
venga presentata in Parlamento. In questo momento c'è una fase di
interlocuzione governativa, ma ovviamente il Consiglio regionale
non può essere escluso dalla fase decisionale rispetto a quelle che
sono delle modifiche allo Statuto, come peraltro prevede l'iter in
questione relativo alle modifiche allo Statuto.
Consigliere Restano, è già intervenuto...
Restano (GM) -
Solamente per dirle che è una questione
politica e di metodo, perché se lei ci porta in votazione un
accordo già fatto e viene bocciato, probabilmente non fa una bella
figura, quindi faccia lei. Se vuole capirlo, lo capisce, se non
vuole capirlo pazienza, andremo avanti lo stesso, ma ci
rifletta.
Presidente -
Consigliere Lucianaz ne ha facoltà.
Lucianaz (RV) -
Solamente per ricordare al Presidente del
Consiglio che - mi si accusi pure di abilismo - non sta riflettendo
il suo ruolo di Presidente del Consiglio, ma di Presidente di
questa maggioranza.
Io capisco che lei debba tutelare tutti gli equilibri interni di
questa maggioranza, ma assolutamente è indegna la difesa che lei fa
di quest'istituzione.
Presidente -
Consigliere Manfrin, ne ha facoltà.
Manfrin (LEGA VDA) -
Io mi unisco a quanto ha detto il
collega Lucianaz che mi ha preceduto. Vede, Presidente, quella che
le è giunta da più parti e con forme differenti ha un unico filo
conduttore che dice: "Lei è il garante di quest'Aula ed è garante
di tutte le parti politiche, di tutti i gruppi, di tutti i
componenti che fanno parte di questo Consiglio".
È comprensibile che vi sia un'iniziativa legislativa da parte di
alcune parti, c'è la maggioranza che fa le sue iniziative, c'è il
Consiglio e tendenzialmente l'opposizione che fa le sue e questa è
la nostra funzione.
Quando si parla di Statuto, si parla però di modifiche che
devono coinvolgere tutte le parti di questo Consiglio, perché lo
Statuto è patrimonio di tutti, e non soltanto: Lei sa benissimo che
lo Statuto, per essere modificato, ha necessità di essere votato
con una maggioranza qualificata che a oggi non è nella
disponibilità di questa maggioranza.
Se noi andiamo nella direzione, anche soltanto di parlare di
modifiche di Statuto, vi è la necessità di fornire tempestivamente
tutti gli elementi ai colleghi che rappresentano l'istituzione
Consiglio al di fuori e all'interno di quest'Aula e discutono di
eventuali modifiche; è esiziale non farlo.
Lei, Presidente, come le hanno sottolineato più colleghi - a
fronte del fatto che se viene chiesto al Presidente della Regione
una bozza di cui si è discusso, di cui si è parlato, che è stata
consegnata - non può semplicemente limitarsi a dire che ci si
accontenti della risposta "Ah no, va beh, ma il documento non è
nella disponibilità dell'Amministrazione". Un conto è la lista
della spesa che sta nella tasca di ognuno, quindi io devo comprare
degli oggetti di uso comune e questo non è il documento in
disponibilità dell'Amministrazione, ma sono affari privati. Un
conto è una bozza che, per quanto sia rivedibile, discutibile, in
pieno iter di modifica, è comunque qualcosa che è stato
sottoscritto e condiviso da parte del Presidente della Regione, e
lei non può accettare e fare il bolso funzionario che ci dice: "Sì,
va beh, ma tanto l'iter lo esamineremo in quest'aula, vedremo come
succederà, tanto è imprescindibile che venga coinvolta".
Sì, grazie Presidente, ma se noi chiediamo un documento che
esiste e che viene anticipato addirittura dagli organi
d'informazione, di cui però i colleghi non sono in possesso, lei
deve farsi da garante del diritto di poter accedere a questi
documenti. Lei sa che la questione che riguarda l'accesso ad alcuni
documenti è una vexata quaestio all'interno di quest'aula. Ne
abbiamo parlato anche nell'ultima Capigruppo, ma lei, Presidente,
deve garantire la possibilità a tutti di poter avere la
disponibilità dei documenti che vengono richiesti e non
accontentarsi del fatto che venga risposto che questo non era nella
disponibilità e quindi tanto basta, perché non esiste.
Allora lei mi deve spiegare se c'è un elenco di documenti nella
disponibilità e un altro che non è disponibile e come si
qualificano questi documenti.
Se un documento c'è, viene discusso e viene presentato, esiste,
è nella disponibilità e va consegnato, e lei deve farsi garante di
questo.
Presidente -
Nel merito della questione, è del tutto
evidente la richiesta fatta di convocazione della I commissione,
penso che verrà fatta a breve, credo che il presidente Lavevaz non
abbia, in questo senso, difficoltà a convocare la Commissione, come
si fa sempre, quando vi sono delle richieste riguardanti gli
aspetti diversi, tanto più questi. Per quel che riguarda il merito,
se ne discuterà in quell'occasione; il Consiglio è coinvolto in
quel contesto. Consigliera Minelli, ne ha facoltà.
Minelli (PCP) -
Credo d'interpretare il pensiero che
avrebbe voluto esprimere la collega Guichardaz: è curioso che il
Presidente adesso proponga al Presidente della I commissione di
convocare quella commissione che, peraltro, è già stata richiesta
da qualcun altro, mentre ci risulta invece che ieri alla Capigruppo
è stato proposto di fare una riunione dei Capigruppo da parte del
Presidente della Regione.
C'è qualche cosa che non torna anche nell'organizzazione, ma è
la conferma che qui c'è stato un bel pasticcio e credo che sia
emerso abbastanza bene da tutti gli interventi.
