Classificazione
CASA DA GIOCO
FINANZA REGIONALE E LOCALE
Finaosta



Oggetto del Consiglio n. 1019 del 15 dicembre 2004 - Resoconto
OGGETTO N. 1019/XII - Risultanze dell'approfondimento giuridico
affidato alla Finaosta sulla possibilità di acquisto dei beni
costituenti l'accerchiamento del Casinò. (Interpellanza)
Interpellanza
Richiamato il dibattito intervenuto in occasione della
discussione del punto 19 dell'ordine del giorno del Consiglio
regionale del 17/11/2004 (interpellanza titolata: "Stato delle
trattative per l'acquisizione dei beni costituenti l'accerchiamento
del Casinò di Saint-Vincent");
Preso atto della risposta dell'Assessore competente circa le
ulteriori valutazioni richieste alla FINAOSTA S.p.a., il cui esito
dovrebbe essere portato a conoscenza dell'Amministrazione nei
prossimi giorni;
Ritenuto dunque inevitabile ritornare sulla vicenda;
il sottoscritto Consigliere regionale
Interpella
Il Presidente della Regione e l'Assessore competente per
sapere:
1) quali sono le risultanze dell'approfondimento di carattere
giuridico affidato a FINAOSTA S.p.a., in riferimento alla
possibilità di acquisto dei beni costituenti l'accerchiamento del
Casinò de la Vallée;
2) se l'Amministrazione regionale abbia ora (o meno) tutti
gli elementi necessari per decidere se acquistare o meno tali
beni;
3) che cosa intende quindi fare il governo regionale.
F.t: Curtaz
Presidente - Non vi è illustrazione.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - L'interpellanza mi pare un po' datata, ma
sempre attuale, come dice il Consigliere Curtaz... al di là...
(interruzione della Consigliera Squarzino Secondina, fuori
microfono)
... devo dire la verità, sono felice, però sa la felicità,
Consigliera Squarzino, ha varia natura, quindi, quando lei vede un
sorriso, o vi è un fatto divertente, oppure vi è una semplicità
d'animo: decida lei!
Questa interpellanza è datata 17 novembre; relativamente
all'approfondimento, per evitare di fare interventi "alluvionali",
mi atterrei a quanto comunicato dal Presidente di "Finaosta",
leggo:
"Facciamo seguito alla nostra del 19 novembre per informarvi
che, nel corso della riunione tenutasi in data 22 novembre, il
consiglio di amministrazione ha preso atto che, in data 18
novembre, l'Alta Corte di giustizia inglese ha emesso un
provvedimento che annulla il precedente dell'8 maggio in merito al
sequestro conservativo delle proprietà facenti capo ai Signori
Manfredi e Antonio Lefebvre d'Ovidio. Ricordiamo che il predetto
provvedimento dell'8 maggio 2004 dell'Alta Corte di giustizia
inglese, nonché il procedimento di ispezione giudiziale sulla
società "SITAV", disposto in data 21 giugno 2004 dal Tribunale di
Torino, sono stati oggetto di esame da parte di codesta
amministrazione, della società scrivente e dell'Avvocato Tasco
nella riunione del 2 settembre 2004, nel corso della quale
"Finaosta" aveva illustrato le criticità che tali provvedimenti
comportavano anche in base ad un primo parere legale acquisito nel
mese di luglio. Pur prendendo atto del provvedimento di revoca
sopra ricordato, si ritiene al momento di non poter sciogliere
comunque le riserve già a suo tempo espresse e confermate anche da
un successivo parere legale, acquisito nei mesi di ottobre e
novembre, in quanto contro il provvedimento dell'Alta Corte di
giustizia inglese può essere promosso ricorso, mentre non si è
ancora conclusa l'ispezione giudiziale disposta dal Tribunale di
Torino sulla società "SITAV". Riteniamo che un giudizio conclusivo
potrà essere espresso solo nel momento in cui si potranno conoscere
gli esiti definitivi dei sopra ricordati procedimenti
giudiziali"
.
Se la situazione - e non vorrei sentirmi di nuovo recitare la
solita "filippica" che "qui nulla si muove", perché questo tipo di
discorso non dipende da noi -, ha un intreccio giuridico-legale
così complesso, non dipende dalla Giunta, né dall'Assessore, ma è
una "palude" che ci sta fermando. Detto questo, e con il beneficio
di inventario delle ultime dichiarazioni che farò, sembra che ieri
vi sia stata un'udienza relativa all'ispezione giudiziale sulla
"SITAV" che voleva essere superata con un cambio di amministratori,
ispezione ai sensi dell'articolo 2409... e questa ispezione poteva
in teoria essere superata con una modifica dell'assetto del
consiglio di amministrazione, udienza che sembra non aver avuto
buon esito o comunque non aver risolto il problema rispetto a tale
tipo di ispezione. Questa è una notizia di ieri, le date purtroppo
si rincorrono in tal senso, ma così è. Circa l'approfondimento e la
situazione che può dare delle certezze per acquistare, "Finaosta"
ha dato queste indicazioni e quindi non siamo nella condizione di
poter acquistare.
Ciò detto, il Presidente e il sottoscritto a fine novembre hanno
sollecitato la "Casinò" ad affrontare l'argomento con la proprietà
per verificare quali fossero le sue intenzioni in merito alla
prosecuzione dell'attività riguardo all'offerta dei servizi che
potrebbero interessare la società del Casinò, nelle misure e nelle
forme compatibili al calendario delle manifestazioni e alle
esigenze commerciali ed aziendali della "Casinò S.p.a.". A fronte
di questo scriviamo alla "Casinò S.p.a." di procedere alle
verifiche, perché il quadro nel breve non cambierà, quindi non
siamo nella condizione di comprare, compreremo solo se vi saranno
due condizioni: la certezza dell'operazione e la congruenza del
prezzo; ad oggi, non vi sono queste condizioni e quindi non siamo
nella condizione di concludere, come ha detto il Presidente di
"Finaosta". Per quanto riguarda invece le esigenze aziendali, la
"Casino" dovrà procedere alle verifiche relativamente a questo
imprenditore che sembra voler costruire e ampliare le sue
strutture.
Presidente - La parola al Consigliere Curtaz.
Curtaz (Arc-VA) - Mi pare che dalla risposta dell'Assessore
emerga un fatto abbastanza rilevante rispetto ai fatti che avevamo
appreso attraverso le iniziative che fin dall'inizio della
legislatura il nostro gruppo, insieme ad altri gruppi, aveva
avviato per seguire questa trattativa infinita, il dato più
significativo che emerge dall'intervento dell'Assessore è la
dichiarazione finale rispetto al fatto che nel breve periodo il
quadro non cambierà e, se il quadro non cambierà, la Regione non
acquista; questo è il dato finale. Credo che si debbano fare due
tipi di ragionamento. Un tipo di ragionamento è cosa intende fare a
questo punto l'Amministrazione regionale - una domanda che era
contenuta nell'interpellanza -, l'Assessore mi ha detto, se non ho
capito male, che si cercava di attivare la "Casinò S.p.a.", per
trovare insieme una soluzione per quanto riguarda l'utilizzo delle
strutture in riferimento particolare al "Billia"; questa è ancora
una soluzione temporanea, può essere meglio di niente, ma è una
soluzione che per definizione non può che essere temporanea.
Seconda osservazione. In attesa di un approfondimento che deve
avvenire su questa vicenda... perché paradossalmente, per quanto
tale vicenda sia stata ripresa, discussa più volte, vi è sempre un
qualcosa di non comprensibile per chi sta da questa parte, cioè vi
è sempre stato un atteggiamento "ad elastico" fra le parti, con dei
momenti in cui l'intesa sembrava imminente ed altri in cui la
"distanza" sembrava più lunga, come adesso... è pur vero che tale
situazione è determinata prevalentemente dallo stato confuso della
vicenda giuridica e delle criticità che ne emergono, però è anche
vero - e credo che la Giunta e la maggioranza nel suo insieme
debbano fare un'autocritica a questo proposito - che spesso si è
"spinto sull'acceleratore", si sono fatti dei proclami, degli
studi, si è detto che la soluzione era vicina, quando tutti gli
elementi oggettivi che erano già sul tavolo facevano capire che
questa "cosa" sarebbe stata molto più difficile del previsto; in
sostanza ritengo che in tale vicenda la Giunta abbia peccato di
mancanza di umiltà e di ragionevolezza nell'affrontare questo
argomento. Adesso credo che il confronto debba spostarsi sul
"terreno" del cosa fare e sotto questo profilo ci aspettiamo delle
risposte al quesito da parte del Governo regionale.
Certo che ad un certo punto non sarebbe sbagliato chiedere al
Governo regionale e a "Finaosta" il conto dei costi di queste
trattative... mi riferisco ad un conto di tipo economico
finanziario e anche ad un conto di carattere politico, perché sono
anni che si spendono dei soldi, delle energie, dell'attività
politica, amministrativa per delle trattative che non hanno mai
portato a nulla. Non vorrei che paradossalmente il costo delle
trattative superasse la posta in gioco, perché forse, se facciamo
una somma, non solo per quanto riguarda l'attività affidata a
terzi, quindi quella che è più visibile, ma anche il costo delle
energie che si sono mobilitate ovunque per questa trattativa, si
capisce che questa "cosa" non può andare avanti. Noi ci aspettiamo
dal Governo regionale una risposta; oggi vi è una risposta che è
ancora interlocutoria, cioè si fa capire che sembra sconveniente
continuare la trattativa e che bisognerà immaginare delle altre
soluzioni. Siamo in attesa che la Giunta, dopo aver "pigiato
sull'acceleratore" e annunciato mille volte che la decisione
dell'acquisizione era imminente, trovi un'alternativa, perché
quella che oggi ha fatto l'Assessore mi è sembrata un'inevitabile
marcia indietro.
