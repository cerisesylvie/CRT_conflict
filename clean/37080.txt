Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 951 del 14 gennaio 2015 - Resoconto
OGGETTO N. 951/XIV - Interpellanza: "Revisione
dell'organizzazione dei servizi di prevenzione e dell'estinzione
degli incendi, nonché dei servizi di soccorso pubblico della Valle
d'Aosta".
Presidente
- La parola al collega Ferrero.
Ferrero (M5S)
- Grazie Presidente.
Penso che ormai dal 1999 ad oggi si possa fare una specie di
bilancio di quello che è stato il passaggio della gestione dei
vigili del fuoco alla Regione rispetto a quella che era la
situazione previgente con lo Stato e, se andiamo a vedere, questo
bilancio appare decisamente negativo e appare negativo per tutta
una serie di cose, perché, invece di migliorare le condizioni di
operatività dei vigili del fuoco e anche, diciamo, il livello di
soddisfazione di chi opera, la motivazione, ora ci troviamo di
fronte in pratica a...e do i dati che erano i dati di fine anno:
148 vigili del fuoco su 177 chiedono di ritornare sotto il Corpo
nazionale. Io penso che questo implichi una riflessione su quello
che è stato...su il sostanziale fallimento dell'operazione di
acquisizione del Corpo nazionale dei vigili del fuoco da parte
della Regione. Operazione che ha generato una serie di questioni e
di problematiche continue: non c'è stato innanzitutto un
riconoscimento della specificità delle funzioni del Corpo dei
vigili del fuoco. Se andate a vedere quello che è successo a
Trento...ecco, potevamo prenderlo ad esempio, è andata meglio, ma
noi abbiamo fatto decisamente peggio. C'è una questione di
assimilazioni al contratto dei regionali, ma non si può assimilare
quello che prima era un qualcosa di quasi militarizzato e far
diventare i vigili del fuoco semplicemente degli impiegati
regionali, metterli alla stregua dei dipendenti del comparto unico;
questa, secondo noi, è una violazione anche delle prerogative,
perché poi abbiamo gente che comunque rischia la vita. È un lavoro
che è tutt'altro che facile da svolgere, che dovrebbe comportare
una costante formazione professionale; formazione professionale
che, a quanto pare, alle volte viene tralasciata. Ci troviamo ad
avere una specie di Corpo dei vigili del fuoco che è avulso da
tutta l'altra realtà italiana. Alcuni vigili che hanno poi delle
competenze specifiche non sono più stati chiamati neanche per gli
eventi calamitosi, nell'ambito di tragedie che hanno coinvolto
comunque altre regioni nella Nazione, stanno perdendo la loro
professionalità. C'è una questione che riguarda poi il mancato
adeguamento della situazione previdenziale, quella che era
disciplinata dall'articolo 3 del decreto legislativo n. 165/1997,
che sanava anche il pregresso. Ci troviamo quindi di fronte ad una
situazione del comando che è paradossale: una parte del personale,
quello che è transitato al Corpo nazionale nel 2000, ha un sistema
previdenziale, la restante parte ha un altro sistema previdenziale
e abbiamo qui tra i colleghi in Consiglio due esempi di questo
sfasamento che c'è stato, perché abbiamo il collega Borrello che
rientra nella nuova...e, come succede per tutte le categorie che
rientrano nelle nuove normative...sono penalizzate; il collega
Gerandin rientra invece nella vecchia categoria che, dal punto di
vista pensionistico, ha ancora fruito del vecchio regime, quindi
abbiamo comunque dei trattamenti che sono dei trattamenti diversi
per fattispecie che sono sostanzialmente le medesime. C'è un
mancato adeguamento...l'adozione di un contratto di lavoro, come
dicevo appunto è successo per quanto riguarda il Corpo provinciale
di Trento, lì sono riusciti a risolvere buona parte delle
problematiche.
Un altro problema - per citarne solo alcuni -: l'adozione delle
tutele per i familiari dei vigili del fuoco deceduti in servizio,
come previsto dall'articolo 5
del decreto legislativo n. 217
del 2005. C'è comunque una discrepanza: in caso di morte durante
interventi che sono fatti in operazioni di soccorso, per il
personale che opera in Valle d'Aosta ci sono dei diritti che sono
dei diritti inferiori rispetto ai colleghi che operano a livello
nazionale. Qui non si tratta di privilegi: qui si tratta di persone
che muoiono in servizio e che si trovano delle tutele inferiori
rispetto ai colleghi che operano in Piemonte. Non parliamo poi di
tutta un serie di questioni che riguardano materiali, la colonna
mobile che giace in quel di Chavonne ormai inutilizzata dall'ultimo
terremoto, quindi c'è tutta una serie di questioni che dovrebbero
essere affrontate.
La richiesta quindi che è giunta dal CONAPO, che è uno dei
sindacati e che qui è il più rappresentativo in Valle d'Aosta dei
vigili del fuoco, è quella di dire: "rimettiamoci al lavoro per
tornare nel Corpo nazionale". Così facendo in questo periodo si
potrebbe anche avere un alleggerimento di spese nei confronti
dell'Amministrazione regionale, che si toglie un servizio, che
evidentemente per una serie di problematiche...adesso non stiamo ad
andare a vedere le responsabilità, però non è stato gestito come
doveva essere gestito, perché sennò 148 persone su 177 non
vorrebbero andarsene. È il caso quindi di esaminare bene la
questione e di calendarizzare anche...al di là dei tavoli di
lavoro, al di là delle
task force
e di tutte queste
cose...di dire che cosa vogliamo fare. Se la Giunta continua ad
essere incagliata sulla questione del mantenimento o se
effettivamente c'è la volontà di vedere e trovare una soluzione che
riporti semplicemente al Corpo nazionale dei vigili del fuoco i
vigili del fuoco valdostani.
Si dà atto che dalle ore 15,42 assume la presidenza il
Vicepresidente Follien.
Follien (Presidente)
- Grazie. Per la risposta da parte
della Giunta, la parola al Presidente Rollandin.
Rollandin (UV)
- Sì, grazie Presidente.
Le affermazioni riferite al tema dei vigili del fuoco...credo
che su quello che è stato l'
iter
dal 1999 ad oggi mi
permetto di dire...sono un po' azzardate, nel senso che da nessuna
parte come in Valle c'è stata la disponibilità di mezzi, di fondi.
Forse l'ultimo periodo, l'ultimo anno-anno e mezzo, ci sono stati
dei disguidi per quanto riguarda alcuni finanziamenti che non sono
arrivati nei tempi giusti, ma credo che non ci sia mai stato
nessuno che si è in qualche modo lamentato per una non
disponibilità e la non operatività del servizio. Diverso invece è
quello che lei ricorda: il fatto che ci siano dei problemi non
risolti nei confronti del Servizio nazionale. Ora, se tutto si
concentra sul fatto del servizio previdenziale e di alcuni servizi
e di riconoscimenti, allora io capisco l'azione di dire:
"proponiamo di essere di nuovo nel Corpo nazionale".
Vorrei solo ricordare che questa lettera che è stata mandata
dalla CONAPO nazionale, voglio ricordarlo, con degli accenti
sicuramente non molto corretti, per essere molto...come dire?
sfumato rispetto alla lettera che hanno mandato in giro, che
francamente non fa onore al Corpo e nemmeno ai vigili che lavorano
ad Aosta, con cui abbiamo un rapporto continuativo al di là della
presenza qui di due persone che uno ha lavorato e l'altro fa ancora
parte del servizio, come lei ha ricordato. Credo che nell'insieme
il Corpo dei vigili del fuoco, che è stato inquadrato dopo la legge
che lei conosce a livello regionale, è sempre stato un Corpo che ha
saputo affrontare al meglio le situazioni anche di emergenza, non
solo le azioni quotidiane. Credo quindi che abbia sempre reso un
servizio ottimale, che ha dimostrato che quel passaggio non ha
comportato, salvo quei due o tre problemi che obiettivamente sono
da risolvere, delle situazioni difficili. Voglio anche ricordare
che il confronto dei vigili del fuoco regionali con le altre
Regioni a Statuto speciale è continuo. Vi è un rapporto anche molto
positivo nei raccordi tra questi.
Ora, sicuramente le competenze che la Regione esercita sul
servizio antincendio che è stato trasferito, voglio ricordare, con
la legge n. 196 del 1978. In tale ambito, con la legge poi n. 38
del 1983 è istituito il Corpo dei vigili del fuoco volontari. Alla
fine degli anni '90 è stato previsto questo passaggio che lei ha
ricordato. Ora, oggi noi, comprendendo quelle che sono le obiettive
problematiche che sono state poste...su alcune ci stiamo già
ragionando, abbiamo già fatto degli incontri per vedere come
risolvere il discorso delle pensioni... Lei ha ricordato questa
discrasia tra quello che era il prima e chi è entrato
successivamente, per cui si trova con un sistema previdenziale
diverso, che questo dev'essere assolutamente sanato. Ci sono poi
altri problemi che obiettivamente devono essere visti in termini di
competenza e in termini di corrispettivo che questo comporta, sono
problemi un po' più delicati che vanno affrontati. Riconosco però
che queste tematiche noi le vogliamo affrontare in modo da togliere
questa difficoltà che obiettivamente c'è nelle persone che lavorano
nel non avere alcuni riconoscimenti che altri hanno, quindi su
questo c'è l'intenzione di lavorare. Chiaramente noi non pensiamo
che...alla fine di questo ragionando...ci sia l'intenzione anche da
parte dei vigili stessi di tornare al sistema, che era sicuramente
diverso, dei vigili del fuoco nazionali, quindi faremo di
tutto...
Questa è, credo, la seconda domanda
:
le intenzioni del
Governo
..."riconoscendone la specificità lavorativa...nonché
estendere le speciali tutele previdenziali..."
. È quello che
sto dicendo: c'è quest'intenzione di fare il possibile per riuscire
a contemplare nell'ambito della legge, quindi uscendo un po' dai
parametri del pubblico impiego in senso generale, perché il Corpo
ha una sua specificità che deve essere garantita e che deve essere
riconosciuta. I termini del problema quindi sono da riportare in
questa direzione tenendo conto che noi riteniamo che il Corpo dei
vigili del fuoco debba rimanere come un corpo valdostano, anche se,
come lei ricordava, ha il suo costo, ma noi riteniamo che siano
soldi ben spesi, perché è una professionalità che in qualche modo
ha fatto da
pendant
anche e ha in qualche modo rafforzato
anche quello che è il Corpo dei vigili volontari, perché non
dimentichiamo che ci deve essere anche un raccordo in base
all'ultima legge che è stata approvata e una formazione che avviene
in continuo tra i vigili di ferma e i vigili volontari.
Credo quindi che nell'insieme il sistema possa funzionare, con
soddisfazione di chi ci lavora, quindi degli operatori, risolvendo
questi problemi che sicuramente sono importanti e che devono essere
affrontati, ultimo compreso quello che lei ha ricordato, anche nel
caso in cui ci siano dei decessi da parte di componenti, come
purtroppo è successo ultimamente, su cui siamo intervenuti perché
c'è una legge non specifica per i vigili del fuoco, ma che prevede
che ci siano interventi in caso di morte in servizio. Ecco, queste
quindi sono le intenzioni che confermo a lei, che giustamente ha
voluto sottoporre questo problema in termini molto corretti.
Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Al di là delle polemiche, io voglio comunque che sia chiara una
cosa per i colloqui che ho avuto con queste persone, non è una
provocazione quella di dire:
fateci tornare al Corpo
nazionale
, cioè io vorrei che questo fosse chiarissimo: questa
è una proposta che è stata valutata, è stata ponderata, non è che
la spariamo grossa e ci danno qualcosa. Non vorrei che si avesse
quest'impressione, perché è un'impressione decisamente sbagliata.
Adesso qui abbiamo affrontato alcune dinamiche che non funzionano
nell'ambito del Corpo valdostano, però poi le questioni da
affrontare sono tantissime - e alcune le abbiamo già anche
affrontate parzialmente qui -, ma il rapporto tra i vigili del
fuoco professionisti e i vigili del fuoco volontari è un rapporto
che è ancora confuso. È anche una distribuzione di risorse che è
discutibile in alcuni casi, quindi anche a livello organizzativo
l'impiego dei vigili del fuoco in casi particolari di soccorso,
laddove si ricorre alla guida alpina, che comunque è un qualcosa di
oneroso e si potrebbe invece utilizzare il vigile del fuoco, questo
vale anche per l'unità cinofila che c'è, ma queste sono tantissime
cose. Allora, se si mette assieme tutto quanto, dopo una decina di
anni qualsiasi persona auspicherebbe che i problemi siano stati
affrontati e risolti, invece ci troviamo di fronte a questi nodi
che non sono ancora stati affrontati. È per quello che io
ribadisco...poi ci saranno ovviamente anche le iniziative da parte
dei lavoratori, ma io vi invito nuovamente ad affrontare e a
valutare la questione del fatto di far rientrare i vigili del fuoco
valdostani nel Corpo nazionale, perché così come vanno le cose e
così come procederanno anche a livello di risorse di certo non
potranno dare grandi soddisfazioni per quella che sarà la
prospettiva futura del Corpo regionale dei vigili del fuoco.
Presidente
- Punto 19 all'ordine del giorno.
