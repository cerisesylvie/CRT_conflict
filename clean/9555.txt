Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 635 del 4 luglio 1989 - Resoconto
OGGETTO N. 635/IX - DISAGI DETERMINATI DALLE FREQUENTI
INTERRUZIONI DEL SERVIZIO FERROVIARIO SULLA LINEA
CHIVASSO-IVREA-AOSTA. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 9 dell'ordine del
giorno.
INTERPELLANZA
E' pervenuta, recentemente, a tutti i Capigruppo del Consiglio
regionale una petizione di lavoratori e studenti pendolari che
denunciano il grave disagio determinato dalle frequenti
interruzioni del servizio ferroviario sulle linee
Chivasso-Ivrea-Aosta.
Come è noto, questa linea ferroviaria è gestita da personale
militare che viene trasferito in altri compartimenti quando si
verificano episodi di sciopero dei ferrovieri.
I firmatari della petizione lamentano, giustamente, che le corse
sostitutive con pullman non riescono a garantire un servizio
regolare e determinano notevoli ritardi. In particolare viene
sottolineato che crea grossi disagi la soppressione del treno n.
4229 in partenza da Ivrea alle ore 6,42 con arrivo ad Aosta alle
ore 7,49.
Tutto ciò premesso, e ricordato che più volte il Consiglio
regionale ha sollecitato la Giunta regionale ad una incisiva azione
per il potenziamento del servizio ferroviario in Valle d'Aosta;
il sottoscritto Consigliere regionale
INTERPELLA l'Assessore regionale ai Trasporti per conoscere:
1) quali e quanti episodi di soppressione di treni si sono
verificati sulla linea Chivasso-Aosta dall'inizio dell'anno ad
oggi;
2) quali risultati hanno dato gli incontri con le autorità
militari ed i dirigenti delle Ferrovie dello Stato per evitare il
periodico trasferimento di personale in altri compartimenti;
3) in che modo intende operare per giungere alla
smilitarizzazione nella gestione della linea ferroviaria.
PRESIDENTE: Ha chiesto la parola il Consigliere Riccarand; ne ha
facoltà.
RICCARAND (NS):
E' pervenuta, recentemente, a tutti i
Capigruppo del Consiglio regionale una petizione di lavoratori e di
studenti pendolari che protestano per i continui disservizi dovuti
al trasferimento dei militari, che gestiscono la linea
Chivasso-Aosta, quando si verificano scioperi, anche limitatamente
ad alcuni altri compartimenti in Italia. E' una questione che
avevamo già affrontato più volte in Consiglio regionale, però il
problema non è stato ancora risolto.
I firmatari di questa petizione lamentano in particolare gli
inconvenienti che si verificano col treno del mattino che parte da
Ivrea alle 6,42 e giunge ad Aosta alle 7,49; ma non è sicuramente
questo l'unico episodio o l'unico fattore di disagio.
In precedenti occasioni l'Assessore ai Trasporti ci aveva detto
che era in corso una trattativa con le Ferrovie dello Stato e con
le Autorità militari per trovare una soluzione. Nel corso di
quest'anno abbiamo visto che, purtroppo, questi inconvenienti si
sono verificati frequentemente e noi con un'interpellanza abbiamo
chiesto di avere anche dei dati rispetto alla frequenza con cui si
erano verificate queste interruzioni nel servizio. Sicuramente
questo disagio, che si verifica periodicamente, non consente certo
ai pendolari di fare affidamento sulla ferrovia e quindi di
potenziare l'utenza ferroviaria, perché scoraggia questo tipo di
utenza che magari preferisce il trasporto con automobile privata
oppure quello su pullman, con una conseguente ulteriore
penalizzazione del traffico su ferrovia, che invece credo che tutti
vogliamo potenziare.
Con questa interpellanza, quindi, vogliamo intanto avere notizie
sull'entità degli episodi di soppressione di treni che si sono
verificati dall'inizio dell'anno ad oggi, sull'evoluzione delle
trattative in corso con le autorità militari e con i dirigenti
delle FF.SS. e poi vogliamo avere notizie sulle prospettive di una
definitiva smilitarizzazione della gestione della linea
ferroviaria.
PRESIDENTE: Ha chiesto la parola l'Assessore all'Industria,
Commercio, Artigianato e Trasporti, Lanivi; ne ha facoltà.
LANIVI (ADP):
Confermo innanzitutto di essere
perfettamente d'accordo sulle obiezioni e sui rilievi
dell'interpellanza. In effetti, la militarizzazione della nostra
linea comporta per l'utenza un sovraccarico di disagio, in quanto,
ai disagi che si manifestano su tutto il territorio nazionale, si
sono aggiunti, specie nell'ultima fase, anche quelli dovuti alla
ristrutturazione dell'Ente Ferrovie dello Stato, ai suoi rapporti
con il Ministero e ai tentativi di rendere più efficiente e
razionale il trasporto ferroviario.
Questi ultimi tentativi hanno dato origine ad una serie di
scioperi che hanno arrecato alla Valle un duplice disagio:
- il primo, come su tutta la rete nazionale, dovuto alla
soppressione e quindi all'annullamento del servizio;
- il secondo, quello dell'utilizzazione del personale militare
su altre linee. Ciò è ancora più grave, perché questo personale non
è utilizzato soltanto in caso di scioperi generali che investono
l'intero territorio nazionale, ma anche in occasione di scioperi
che interessano solo alcuni compartimenti ferroviari.
Veniamo ai dati della situazione. Nel corso del 1989 le
interruzioni sono state 12, 8 delle quali causate da scioperi
generali e 4 da scioperi intercompartimentali e quindi non
generali. Le giornate complessive di carenza di servizio
ferroviario sono state piuttosto consistenti, pari a circa 52.
L'Amministrazione regionale è intervenuta più volte su questo
argomento, così come sono intervenuti anche i nostri Parlamentari a
Roma. Vorrei ricordare che, in occasione del rinnovo della
convenzione tra Ministero della Difesa ed Ente Ferrovie dello
Stato, è stato inserito un articolo suppletivo, voluto dalla
Regione, che impegna i contraenti a studiare il problema sotto il
profilo tecnico, economico e gestionale ed a presentare una
proposta per il trasferimento di questa linea-scuola per militari
in altre Regioni italiane. La risposta a questo inserimento è stata
negativa.
In un incontro con l'allora Commissario, oggi Presidente
dell'Ente Ferrovie dello Stato, dott. Schimberni, è stato
riaffrontato e quindi ripresentato in sede parlamentare il problema
della smilitarizzazione della linea.
Ancora recentemente ho avuto due incontri con il Ministro
Santuz. In entrambi abbiamo risottolineato i disagi che derivano
all'utenza valdostana dalla militarizzazione della linea
ferroviaria e abbiamo chiesto che almeno in caso di scioperi non
generali sia evitato il trasferimento del personale conducente in
altre reti italiane. Abbiamo ottenuto risposte interlocutorie ed
impegni vari, che però allo stato attuale non si sono ancora
tradotti in fatti concreti.
Per accennare alla difficoltà di riuscire a trovare degli
interlocutori. devo anche sottolineare come, soltanto negli ultimi
mesi, nel compartimento di Torino sono cambiati ben tre direttori
generali. L'ultimo, in ordine di tempo, è stato nominato alcuni
giorni fa, perché i precedenti, l'ing. Caprio ed il dott. Laganà,
sono stati chiamati dal Presidente Schimberni a svolgere funzioni
direttive in sede centrale.
Proporrei di predisporre un ordine del giorno, magari anche in
questi due o tre giorni di Consiglio regionale, che raccolga le
giuste proteste degli utenti ferroviari ed esprima anche la
protesta del Consiglio regionale nei confronti di tali
atteggiamenti e dei disagi che la popolazione valdostana ha da
subire.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Prendo atto dei dati forniti
dall'Assessore, che effettivamente confermano l'aspetto
estremamente negativo delle 52 giornate in cui si sono verificate
soppressioni di treni. Ciò, ovviamente, è indice di una grave
carenza nel servizio, che non può non ripercuotersi negativamente
su tutto il sistema dei trasporti in Valle d'Aosta. Credo pertanto
che l'ordine del giorno ipotizzato dall'Assessore sia quanto mai
opportuno per ribadire con forza che questa situazione è
intollerabile.
Se il trasferimento di personale può essere comprensibile in
presenza di uno sciopero generale a livello nazionale, non ha però
nessuna giustificazione e diventa veramente punitivo per la Valle
d'Aosta quando avviene in presenza di uno sciopero o di una
agitazione in un altro compartimento. Credo quindi che questo sia
il primo punto su cui ottenere un risultato positivo, ma credo
anche che bisognerebbe assumere un impegno deciso in sede
parlamentare ed altrove per arrivare al più presto alla
smilitarizzazione della linea. Sappiamo che questo comporterebbe
dei risvolti interessanti per l'occupazione in Valle d'Aosta e
sicuramente permetterebbe di ovviare a determinati limiti che ci
sono stati finora.
Concordo, quindi, con la proposta dell'Assessore di approvare
nel corso dei lavori di questo Consiglio un ordine del giorno in
cui si ribadiscano questi punti.
