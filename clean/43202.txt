Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 630 del 27 maggio 2021 - Resoconto
OGGETTO N. 630/XVI - Interpellanza: "Risoluzione delle
problematiche inerenti la retribuzione di dipendenti di una società
affidataria del trasporto pubblico per disabili".
Bertin (Presidente) -
Punto n. 40 dell'ordine del giorno.
Per l'illustrazione il consigliere Manfrin, ne ha facoltà.
Manfrin (LEGA VDA) -
Prima di affrontare questa
interpellanza è bene fare una premessa. Come sapete, il servizio di
cui stiamo parlando è quello rivolto ai disabili, quindi
sicuramente molto delicato per la tipologia di utenza e per le
necessità che questa utenza richiede. Un secondo particolare sono
le modalità che gli autisti devono osservare per erogare un buon
servizio. Queste modalità possiamo riassumerle nei seguenti punti:
tutti i pulmini sono provvisti di un sistema di monitoraggio corse
utenti, chiamato in gergo "computerino", provvisto di timbratura
digitale. Prima di iniziare il servizio l'autista deve timbrare il
computerino con una sua tessera personale fornita dal SIT. Gli
autisti ricevono il programma del giorno dopo la sera precedente, a
volte anche a tarda notte. Il contratto dei lavoratori Tundo
prevede il pagamento il 20 del mese successivo e nella Tundo di
solito la consistenza numerica degli operatori era di otto unità
più una utilizzata come jolly. Di questi, tre con contratto a tempo
indeterminato e cinque con contratto a tempo determinato, che
solitamente seguono l'andamento scolastico. Quest'anno, causa
Covid, la scadenza era stata anticipata all'inizio delle vacanze di
Natale, invece il jolly aveva la durata del contratto secondo le
necessità del servizio.
Cosa accade ai lavoratori di questo servizio? Ripartiamo da
quanto esposto in Commissione: l'ultimo pagamento di stipendio
degli autisti è stato ricevuto a luglio 2020. Per questo motivo,
verso la metà di ottobre alcuni dipendenti si sono rivolti ai
sindacati. A seguito di questa iniziativa il collega Aggravi ha
presentato un'interrogazione che è stata discussa il 18 novembre
2020, nella quale l'assessore ha fornito generiche rassicurazioni
nel merito; spiace di non poter rivolgermi direttamente
all'interessata. A dispetto dell'assicurazione ricevuta però nulla
si è mosso e allo scadere dei sei contratti a termine per la fine
di dicembre nessuno viene rinnovato, rimangono quindi a lavorare
solo le tre unità con il contratto a tempo indeterminato.
A fronte del permanere di questa situazione critica abbiamo
chiesto un incontro di Commissione, la IV e la V congiunta, con il
rappresentante dei lavoratori, con l'assessore Minelli e con la
ditta Tundo. Il 21 gennaio 2021, quindi con una fretta
straordinaria, si riunisce la commissione trasporti in cui
l'amministratore delegato dell'azienda Tundo ammette di non poter
pagare e si rende disponibile a mandare entro quindici giorni le
buste paga. Il 5 di febbraio, esattamente quindici giorni dopo,
cioè allo scadere dei quindici giorni che venivano dati, vengono
caricate sulla piattaforma aziendale
online
le buste paga
che vanno da agosto fino a dicembre 2020, compresa la tredicesima.
Quindi il giorno 8 febbraio il sindacato le raccoglie e le porta in
assessorato per procedere direttamente ai pagamenti. Il pagamento
della Regione avviene il 18 di febbraio, ma con stupore di tutti è
inferiore rispetto ai conteggi delle buste paga. Quando l'avvocato
chiede lumi in assessorato, quest'ultimo risponde che si sono
basati sul PMR. Nonostante le trasmissioni, quindi, non sono
arrivate le spettanze promesse dall'assessore durante l'audizione e
a seguito del mancato pagamento gli autisti hanno dato incarico al
legale per iniziare la causa di lavoro con udienza fissata a metà
marzo 2021.
Dal 16 al 28 marzo i tre pulmini della Tundo sono quindi fermi a
causa della mancanza di erogazione del gasolio, poiché al benzinaio
di riferimento non sono arrivati i bonifici da parte della Tundo.
Il giorno 12 aprile arriva la sentenza che condanna l'azienda in
contumacia al pagamento delle mensilità che vanno da agosto 2020 a
febbraio 2021, tredicesima compresa, e alla consegna delle buste
paga. Per via delle varie vicissitudini anche i tre lavoratori
rimasti cominciano a valutare l'opzione del licenziamento. La
stessa criticità ovviamente si presenta nelle altre realtà in cui
la Tundo è aggiudicataria dell'appalto, ma nelle altre realtà le
percentuali di pagamento risultano nettamente più alte del 25-30
percento erogato dal nostro parsimoniosissimo Assessorato ai
trasporti.
Questa era la situazione sulla base della quale noi abbiamo
presentato l'interpellanza che avrebbe dovuto essere discussa nello
scorso Consiglio. Rispetto a quanto però segnalato e a quanto
riassunto ci sono due aggiornamenti: uno che risale al Consiglio
scorso, uno invece che risale a quello odierno. Prima dello scorso
Consiglio, in cui questa iniziativa è stata presentata ma non
discussa, pare che l'azienda abbia mandato di recente le buste paga
mancanti, cioè febbraio e marzo 2021, e al momento mancherebbero
solo quelle di aprile, ci scrivono i lavoratori, ovviamente senza
accrediti. Due autisti sui tre rimasti hanno dato le dimissioni per
giusta causa il 30 aprile 2021 e dal primo maggio è rimasta
un'unica unità su una forza lavoro teorica della Tundo di otto
autisti.
Vista la penuria di autisti, tutti i giorni le corse vengono
compresse. Ad esempio, due punti diversi nello stesso momento,
troppi utenti per lo stesso pulmino nonostante le direttive sul
trasporto pubblico Covid e quant'altro, sia l'autista rimasto che i
colleghi delle altre ditte, quindi Avita, Arriva e le altre
componenti dell'ATI.
Alla data del 10 maggio è stato effettuato l'ultimo rifornimento
di gasolio e il benzinaio ha informato la ditta che ha terminato il
credito e aspetta quindi bonifico. Molto probabilmente, e questa
era la segnalazione che avrei dato nello scorso Consiglio, nel
momento in cui parliamo l'unico mezzo rimasto è fermo a causa della
mancanza di gasolio; quest'ultima circostanza era già avvenuta i
primi di gennaio durante la seconda settimana di febbraio e durante
le ultime due settimane di marzo. L'avvocato degli autisti, alla
data dello scorso Consiglio, riferisce di essere in contatto con
l'Avvocatura regionale per arrivare al pagamento, ma ad oggi non ci
sono state conferme. Ricordo che le spettanze mancanti risalgono da
agosto 2020 fino ad oggi e c'è stato un piccolo accredito,
2500-3000 euro, a fine gennaio 2021 per tutti gli autisti, nulla di
più. Ricordo inoltre che l'attuale appalto scade il 30 di agosto e
che la nuova gara è stata appena indetta con la consueta modalità
decennale, cinque più cinque, che sta mostrando le trame
esattamente nella maniera che ho descritto.
Poi arriva l'aggiornamento odierno, perché pare che proprio oggi
in cui si discute questa interpellanza siano stati accreditati i
pagamenti. Mi è venuto da esclamare: "Eh che caso!!". Che caso che
proprio il giorno in cui si discute l'interpellanza i pagamenti
vengono accreditati. Allora io voglio pensare che il collega Ganis
abbia delle proprietà taumaturgiche, cioè è sufficiente che lui
presenti l'interpellanza e il castello dei sogni si illumina
magicamente, è sufficiente che firmi l'iniziativa e arrivano i
pagamenti; probabilmente magari gli si può dare un incarico esterno
per risolvere i vari problemi della Regione, perché è sufficiente
presentare l'iniziativa e guarda il caso proprio quando si discute
arrivano le risposte. Di questo ovviamente non possiamo che essere
felici, però evidentemente i problemi rimangono, nel senso che
siamo felici che questi pagamenti arrivino e poi ovviamente
attendiamo le sue conferme, Presidente, ma il problema rimane. Il
problema che si è scaricato sul servizio non si cancella con il
pagamento di oggi, quindi ci sono state chiaramente delle criticità
che vanno affrontate e il metodo era quello di affrontare nella
maniera corretta il nuovo appalto che evidentemente ha mostrato,
come le ho già detto, le trame.
Presidente -
Per i restanti minuti il consigliere
Ganis.
Ganis (LEGA VDA) -
Ringrazio il collega Andrea Manfrin.
Il nostro intervento è finalizzato ad aggiornare il Consiglio sulla
situazione attuale della ditta Tundo e dei suoi dipendenti. A oggi
l'azienda ha inviato le buste paga relative ai mesi di marzo e
aprile, ma a quanto pare non rispecchiano le giuste competenze.
A lavorare nell'azienda, come ha detto il collega, rimane un
solo dipendente, gli altri due che erano rimasti hanno dato le
dimissioni per giusta causa il 30 aprile. Il solo dipendente ha
continuato a coprire il servizio di navetta tra mille difficoltà,
tanto che in questi giorni ha dovuto fermare il mezzo, perché
l'azienda non ha più provveduto a pagare le fatture del gasolio,
circostanza già avvenuta nei mesi precedenti. Abbiamo appreso dal
dipendente rimasto che l'avvocato difensore dei dipendenti Tundo è
in contatto con l'Avvocatura regionale. Occorre sottolineare che le
spettanze mancanti risalgono ad agosto 2020 e fino a oggi i
dipendenti hanno ricevuto solamente piccoli acconti.
Come sappiamo l'appalto con la ditta Tundo scade il 30 agosto
prossimo e i dipendenti che ancora aspettano lo stipendio temono
che, con l'eventuale cambio della ditta appaltatrice, nulla verrà
loro pagato. Attualmente questa è la situazione.
Presidente -
Per la risposta il presidente della Regione
Lavevaz.
Lavevaz (UV) -
Confesso che non sono aggiornato sulle
ultime questioni di questa mattina e ovviamente non sono a
conoscenza diretta della vicenda, quindi riporterò quanto mi è
stato riferito dagli uffici competenti.
Si chiede se le situazioni sopra riportate corrispondano al
vero. Per quanto riguarda l'Amministrazione regionale quanto
riportato nell'interpellanza corrisponde al vero. Per fornire
qualche informazione ulteriore si comunica anche che le buste paga
dei dipendenti di cui trattasi sono state consegnate al
Dipartimento trasporti e mobilità sostenibile nel seguente modo:
con nota del 10 febbraio 2021, protocollo 1445, la segreteria
regionale della UIL Trasporti Valle d'Aosta ha consegnato a mano le
buste paga degli autisti assistiti dall'avvocato Motta. Con nota in
data 8 febbraio 2021 l'avvocato Silvia Caveri ha trasmesso le buste
paga dei propri assistiti, precisando che mancavano ancora le buste
paga del TFR.
Gli avvocati di cui sopra si sono entrambi rivolti al giudice
del lavoro, per vedere riconosciuti i diritti dei propri assistiti,
ma con tempistiche e modalità diverse. L'avvocato Motta ha citato
in giudizio la sola Tundo e ha già ottenuto dal giudice una
sentenza di condanna per il pagamento dell'intero importo delle
buste paghe, non contestato dalla Tundo contumace in udienza.
L'avvocato Caveri, per le due posizioni, ha citato in giudizio la
Tundo insieme alla Regione. La Regione si è costituita in entrambi
i giudizi per il tramite della propria Avvocatura. L'ultima udienza
si è svolta il 12 maggio. In data 26 maggio 2021 per il primo
giudizio la posizione della Regione verrà stralciata sulla base
dell'accordo intervenuto tra le parti, di cui si dirà appresso.
L'udienza per lo stralcio della posizione della Regione sul secondo
giudizio è invece fissata al prossimo 24 giugno.
Si chiede poi quali azioni intenda intraprendere
l'Amministrazione regionale per farsi carico del pagamento
incompleto delle buste paga sino a ora erogate e se sussistano le
motivazioni della differenza di pagamento dei diversi dipendenti.
Per rispondere alla seconda e alla terza domanda si comunica che il
contratto di servizio firmato in data 10 ottobre 2011 non prevede
alcun vincolo di esclusiva in favore della Regione e la flotta del
gestore può essere destinata anche all'esecuzione di servizi di
altri committenti, a condizione che nel corso dell'espletamento del
servizio regionale siano trasportati solo soggetti autorizzati
dall'amministrazione aggiudicatrice. Pertanto, la giornata
lavorativa del singolo autista, e questo spiega le differenze di
pagamento, può anche prevedere ore rese per servizi non svolti per
l'Amministrazione regionale. È stato quindi approvato il pagamento
agli autisti di un acconto stimato dagli uffici competenti sulla
base delle ore effettivamente lavorate per la Regione, ricavate dal
sistema informatizzato di gestione del servizio stesso.
Si chiede poi quali azioni intenda intraprendere
l'Amministrazione regionale nei confronti della ditta
summenzionata, affinché consegni le buste paga dei relativi primi
mesi del 2021 per il relativo pagamento. Gli uffici
dell'Assessorato segnalano che l'importo delle fatture trattenute
dalla Regione non sarà verosimilmente sufficiente per il pagamento
degli stipendi finora maturati da tutti gli autisti, questo perché
il numero di servizi che la società svolge nell'ambito del servizio
regionale, e quindi il relativo fatturato, si è ridotto
sensibilmente negli ultimi mesi per problemi organizzativi della
ditta stessa, quale ad esempio il mancato pagamento del gasolio per
i mezzi di cui faceva cenno lei, che pertanto non riescono a
circolare. Consapevoli dell'insufficienza delle somme a
disposizione della Regione, in data 4 maggio scorso in
rappresentanza di tutti gli autisti interessati, i due avvocati di
cui sopra hanno formulato una richiesta di pagamento congiunta
dell'importo nella disponibilità della Regione, diviso
proporzionalmente tra tutti i lavoratori. Gli avvocati in buona
sostanza propongono di pagare il 90 percento di quanto loro dovuto,
percentuale calcolata utilizzando tutte le somme trattenute a
Tundo. Ciò comporterà una decurtazione del 10 percento circa delle
somme dovute, senza implicare ovviamente la rinuncia al pagamento
integrale di quanto dovuto della Tundo, che andrà richiesto
direttamente dai lavoratori all'azienda.
È stato inoltre chiesto l'accantonamento delle eventuali
ulteriori somme che la Regione dovesse corrispondere in futuro alla
Tundo relativamente alle eventuali fatture dei prossimi mesi, anche
se è vero che i relativi importi stanno diminuendo. La Regione ha
quindi provveduto al pagamento di quanto richiesto nei limiti delle
somme della sua disponibilità e cioè per fatture della Tundo S.p.A.
non ancora pagate.
Si ribadisce che il totale degli stipendi dovuti agli autisti è
maggiore delle somme trattenute dalla Regione, ma ovviamente la
Regione non può essere chiamata a pagare importi superiori a quelli
dovuti alla società per il servizio affidato.
Presidente -
Per replica il consigliere Manfrin.
Manfrin (LEGA VDA) -
Sono felice di avere degli
aggiornamenti in più rispetto a quelli che ha lei: vuol dire che
abbiamo un servizio più efficace noi e me ne rallegro. Ovviamente
andremo poi a verificare l'entità degli importi, ma indicativamente
ci hanno comunicato che effettivamente dovrebbero assommare a circa
il 90 percento delle cifre dovute, quindi trasferiremo queste
informazioni e quindi la necessità che da questo punto in poi ci
sia una causa con la Tundo per il pagamento della quota di
rimanenza.
Quello che però ritengo sia opportuno segnalare è quanto avevamo
già segnalato in Commissione sulla questione dell'appalto del
trasporto disabili. Io oggettivamente non riesco a capire. Avevamo
segnalato in Commissione e a più riprese anche in quest'aula che
una delle criticità di questo appalto era proprio la durata
decennale iniziale che è stata confermata nel nuovo appalto di
trasporti. Ora, io so che lei nulla può perché ha appena assunto
l'
interim
, però questo lo avevo segnalato evidentemente ai
tempi anche all'assessore competente. Qual è il problema? Come
sappiamo tutti, su un appalto decennale si comincia con dovizia di
mezzi e di personale, dopodiché dopo dieci anni chiaramente
l'appalto tende a mostrare le trame.
I segnali non verbali che mi arrivano dall'altra parte dell'aula
dicono e fanno il segno con la manina di cinque, in realtà lei ex
Assessore sa benissimo che ha firmato un bando che prevede cinque
più cinque e sa benissimo che non succederà che l'appalto cambi
dopo cinque anni, perché se vogliamo prenderci in giro, possiamo
dirci che dopo cinque anni si farà una valutazione e quant'altro,
se invece vogliamo essere seri sappiamo benissimo che questo
appalto arriverà fino alla fine e tra gli otto, i sette anni e il
decimo rivedremo esattamente queste caratteristiche, anche perché i
mezzi si evolvono nel tempo, i corsi per gli autisti migliorano nel
tempo, noi ci troviamo ad avere a che fare oggi con personale che
in larga parte non è formato, con dei mezzi che come abbiamo avuto
modo di evidenziare, per esempio, non sono adatti, non hanno la
piattaforma per larga parte, oppure hanno messo degli sgabellini di
plastica per far salire un disabile o un non vedente sul ghiaccio
in pieno inverno su un mezzo che non era adatto; queste scene le
rivedremo anche fra sei-sette anni.
Il problema è questo qui, ex Assessore, ed è inutile che lei
provi ad accampare scuse. Lei ha sbagliato, questo appalto è
sbagliato, secondo noi, non soltanto in questa parte ma avremo modo
di evidenziare anche altri errori, quindi evidentemente questo per
noi non è accettabile e quelli che vediamo adesso sono gli effetti
della decennalità di questa appalto.
Presidente -
Vista l'ora, sospenderei per il cambio di
aria. Al rientro, dovrò assentarmi per partecipare a una riunione
in videoconferenza nell'ambito delle attività del Coordinamento
antimafia e legalità della Conferenza dei Presidenti delle
assemblee legislative delle Regioni e Province autonome.
Sospendiamo dieci minuti.
La seduta è sospesa dalle ore 10:58 alle ore 11:22 e alla
ripresa dei lavori assume la Presidenza il vicepresidente
Sammaritani.
