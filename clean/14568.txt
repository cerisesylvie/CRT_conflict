Classificazione
ISTRUZIONE PUBBLICA
LINGUA FRANCESE


Resoconto integrale del dibattito dell'aula
Oggetto del Consiglio n. 317 del 17 dicembre 1998 - Resoconto
SÉANCE DU 17 DÉCEMBRE 1998 (APRÈS-MIDI)
OGGETTO N. 317/XI Ritiro della proposta di legge: "Disciplina
dello svolgimento della quarta prova scritta di francese agli esami
di Stato in Valle d'Aosta".
Articolo 1 (Finalità)
1. La presente legge disciplina tipologia, modalità di
svolgimento e di certificazione di una quarta prova scritta di
lingua francese, in aggiunta alle altre prove scritte previste
dalla legge 10 dicembre 1997, n. 425 (Disposizioni per la riforma
degli esami di Stato conclusivi dei corsi di studio di istruzione
secondaria superiore), come indicato dall'articolo 21, comma 20
bis, della legge 15 marzo 1997, n. 59 (Delega al Governo per il
conferimento di funzioni e compiti alle regioni ed enti locali, per
la riforma della Pubblica Amministrazione e per la semplificazione
amministrativa), introdotto dall'articolo 1, comma 22, della legge
16 giugno 1998, n. 191 (Modifiche ed integrazioni alle leggi 15
marzo 1997, n. 59 e 15 maggio 1997, n. 127, nonché norme in materia
di formazione del personale dipendente e di lavoro a distanza nelle
pubbliche amministrazioni. Disposizioni in materia di edilizia
scolastica).
2. La materia dell'autonomia delle istituzioni scolastiche,
prevista dal comma 20 dell'articolo 21 della legge 59/97, sarà
disciplinata con ulteriore provvedimento e comunque non oltre 180
giorni dall'approvazione della presente legge.
Articolo 2 (Finalità della prova scritta di lingua francese)
1. La prova scritta di lingua francese è preordinata ad
accertare la padronanza, le capacità espressive,
logico-linguistiche e critiche dei candidati, rispetto alle
conoscenze disciplinari relative al programma di francese svolto
nell'ultimo anno.
Articolo 3 (Tipologia e modalità di svolgimento della prova
scritta di lingua francese)
1. La prova scritta di lingua francese si svolge il primo giorno
utile successivo a quello della terza prova; essa consiste nella
produzione di uno scritto scelto dal candidato tra più proposte di
varie tipologie, individuate, anche in relazione agli indirizzi di
studio, con ordinanza dell'Assessore regionale competente in
materia di istruzione, da emanarsi entro il mese di agosto di ogni
anno scolastico.
2. I testi delle proposte sono scelti dall'Assessore regionale
competente in materia di istruzione e contengono l'indicazione dei
tempi massimi e delle modalità per il loro svolgimento.
Articolo 4 (Candidati provenienti da altre Regioni)
1. I candidati provenienti da istituti situati al di fuori del
territorio regionale e che si iscrivono per la prima volta alle
ultime due classi di un corso di studi in Valle d'Aosta, fermo
restando l'obbligo per gli stessi di frequentare le ore di lezione
di francese, possono decidere se svolgere o meno la quarta prova
scritta di lingua francese.
Articolo 5 (Certificazione)
1. Il diploma rilasciato in esito al superamento dell'esame di
Stato svolto in Valle d'Aosta riporta, oltre agli elementi di cui
all'articolo 13 del D.P.R. 23 luglio 1998, n. 323 (Regolamento
recante disciplina degli esami di Stato conclusivi dei corsi di
studi di istruzione secondaria superiore, a norma dell'articolo 1
della legge 10 dicembre 1997, n. 425), la dicitura "comprensivo di
una quarta prova scritta di lingua francese".
2. Per coloro che si avvolgono della facoltà di cui all'articolo
4 e decidono di non sostenere la quarta prova scritta di francese,
la certificazione è rilasciata ai sensi dell'articolo 13 del D.P.R.
323/1998.
Articolo 6 (Utilizzo della certificazione per l'accesso
all'impiego)
1. Il possesso della certificazione di cui al comma 1,
dell'articolo 5 esonera dalle prove di accertamento della
conoscenza della lingua francese, previste dalle normative vigenti,
per l'accesso alle qualifiche funzionali, docenti ed educative, per
le quali sono richiesti una laurea, un diploma di laurea, un
diploma di istruzione secondaria di secondo grado o un titolo di
studio inferiore.
2. Entro sei mesi dall'entrata in vigore della presente legge,
devono essere modificate le norme regionali attualmente in vigore,
relative all'accertamento della conoscenza della lingua
francese.
Articolo 7 (Norma transitoria)
1. Nell'anno scolastico 1998/99, l'ordinanza dell'Assessore
regionale competente in materia di istruzione deve essere emessa
entro il 31 dicembre 1998.
Presidente La parola al Consigliere Beneforti.
Beneforti (PVA-cU) Questo disegno di legge è stato messo
all'ordine del giorno di questo Consiglio regionale in applicazione
del Regolamento del Consiglio stesso.
Quando fu presentato, in occasione della vertenza aperta a
seguito della proposta di legge della Giunta sulle modalità
concernenti lo svolgimento della quarta prova di francese agli
esami di Stato in Valle d'Aosta, non fu portato all'ordine del
giorno perché i rappresentanti della maggioranza in commissione,
astenendosi, non permisero che fosse espresso il parere, di
conseguenza il disegno di legge non poté essere iscritto all'ordine
del giorno per essere discusso e confrontato unitamente a quello
della Giunta.
Questo disegno di legge non aveva altro scopo che tentare una
mediazione fra quanto la Giunta sosteneva e cercava di imporre,
come ha imposto, e le richieste degli studenti, dei genitori, degli
operatori della scuola valdostana.
Pertanto nel riconfermare il parere contrario a quanto è stato
deciso dalla maggioranza, ritiriamo questo disegno di legge
riservandoci di perseguire ogni tentativo possibile affinché anche
nel tempo futuro quanto è stato approvato venga modificato
nell'interesse della scuola e dell'intera Comunità valdostana.
Président Nous prenons acte du retrait du projet de loi en
question qui a été inscrit à l'ordre du jour par expiration du
délai prévu par le Règlement interne du Conseil.
M. Marguerettaz, vous n'avez plus la parole puisque la loi n'a
été retirée mais, je vous donne quand même la parole, M. le
Conseiller.
Marguerettaz (Aut) Molto brevemente, anche per soddisfare alcune
mal celate fra l'altro curiosità da parte dei colleghi e per
chiedere, se ci fosse l'occasione, ai mezzi di informazione di
precisare, ma non lo pretendo perché mi rendo conto che la portata
non è tale. Siccome quando è apparso l'ordine del giorno, così come
riportato, anche sugli organi di informazione, qualcuno mi ha
telefonato a casa per dirmi: "Hai presentato un disegno di legge
con l'Ulivo?" e siccome credo sia notoria la mia distanza in
politica dai simpatici colleghi dell'Ulivo, volevo precisare come è
avvenuta la cosa.
La mia nomina a relatore di questa legge è stata semplicemente
di un atto di cortesia nei confronti della collega Squarzino
perché, quando questo disegno di legge è giunto alla discussione
della V Commissione, il sottoscritto era l'unico Consigliere di
opposizione facente parte della Commissione; evidentemente nessun
Consigliere di maggioranza si prestava a fare il relatore come è
logico di questo disegno di legge per cui su richiesta cortese
della collega Squarzino ho accettato di fare il relatore di questo
disegno di legge e immediatamente dopo - e questa è la cosa a cui
tengo di più e che vorrei dire - mi sono astenuto dal votare il
disegno di legge.
(ilarità dell'Assemblea)
