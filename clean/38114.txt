Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Presidio ospedaliero



Oggetto del Consiglio n. 1721 del 20 gennaio 2016 - Resoconto
OGGETTO N. 1721/XIV - Interrogazione: "Notizie su un
eventuale mancato rinnovo della convenzione tra l'Azienda USL e
l'Azienda Pubblici Servizi del Comune di Aosta per l'utilizzo del
parcheggio dell'ospedale regionale da parte del personale
sanitario".
Viérin M. (Presidente) -
Punto 8 dell'ordine del giorno.
La parola all'Assessore Fosson.
Fosson (UV) -
Grazie.
Per quanto riguarda il quesito n. 1: "qual era l'onere sostenuto
dall'azienda in relazione a questa convenzione con l'Azienda
Pubblici Servizi del Comune per il parcheggio...", la convenzione
per l'anno 2014 prevedeva un importo complessivo di 5 mila euro
mensili più il 22 percento di IVA, per un costo totale della spesa
di 73.200 euro all'anno per una disponibilità di 125 posti. Questi
posti come erano distribuiti? Le tessere messe a disposizione dei
dipendenti non erano nominative e quindi assegnate a dipendenti
individualmente. Sulla base di un regolamento aziendale, erano
assegnate a tutti i dipartimenti ospedalieri e alla struttura
complessa tecnica, in modo che venissero utilizzate a seconda delle
esigenze dei servizi.
"Se risponde al vero che la convenzione non verrà rinnovata": è
vero, la convenzione non è stata rinnovata, soprattutto per la
riduzione delle risorse e per la riorganizzazione. È chiaro che 73
mila euro possono essere impiegati nell'assunzione di un infermiere
e di un OSS in più, e questa spesa quindi è stata tagliata.
L'azienda si è fatta comunque promotrice di un intervento presso
l'azienda dei parcheggi e ha ottenuto, consapevole delle necessità
dei dipendenti, delle condizioni economiche sicuramente più
favorevoli rispetto al normale costo del parcheggio. L'abbonamento
mensile di 24 ore non nominativo per i dipendenti dell'USL sarà di
50 euro al mese; l'abbonamento mensile con una sosta massima di 9
ore al giorno sarà di 35 euro e quello mensile valido dal lunedì al
venerdì con sosta massima consentita di 8 ore nell'arco delle 24
ore di ciascuna giornata (era un'esigenza di alcuni dipendenti) di
30 euro. La convenzione quindi non c'è più, però l'Azienda si è
mossa per ottenere e contrattare delle condizioni favorevoli.
Sicuramente è una spesa maggiore per i dipendenti, ce ne rendiamo
conto, in un momento di difficoltà dei trasporti. Oltre a questo,
chiaramente rimangono all'interno del parcheggio vari posti
gratuiti per certe categorie di utenti (nefropatici, oncologici) e
rimane all'interno anche un parcheggio gratuito per le chiamate
d'urgenza.
Ci rendiamo conto che stiamo chiedendo di più a tutti i nostri
dipendenti: si pensi, per esempio, alle variazioni della turnistica
imposta con la disciplina europea dell'orario rispetto a chi aveva
organizzato la sua vita su orari di 12 ore e che ora ha dovuto
modificare. Siamo convinti - e lo stiamo spiegando a tutti - che
sono cambiate tante cose e speriamo che i nostri dipendenti, che
sono la nostra forza, lo capiscano.
Presidente -
Grazie. La parola al collega Ferrero.
Ferrero (M5S) -
Grazie Presidente.
Io spero veramente che dipendenti capiscano lo sforzo che gli
viene richiesto, sforzo che non viene richiesto però ai parenti
della Giunta regionale, comunque questa è una vostra scelta.
La cosa che più di questa in questione infastidisce, è che, dai
dati pervenutemi, il famigerato parcheggio dell'ospedale per tutte
le ore del giorno ha delle percentuali di vuoto del 30-40 percento.
Dato che la Giunta regionale e la Giunta comunale hanno la stessa
maggioranza e l'APS (Azienda Pubblici Servizi) del Comune è
comunque una società partecipata del Comune, qui viene normale un
interrogativo: anche per l'APS è più conveniente lasciare dei posti
vuoti e non prendere neanche un centesimo, oppure sedersi al tavolo
con l'Amministrazione regionale e dire: "tenuto conto che abbiamo
comunque costantemente un
tot
di posti vuoti, ci venisse
anche la metà, un terzo di quello che era previsto dalla
convenzione, perché non li riempiamo". A me pare una cosa logica,
piuttosto di tenere vuoto...uno stallo nel famoso parcheggio, ci
metto comunque qualcuno, tenuto conto che poi è personale
sanitario. Se io dipendente amministrativo arrivo in ritardo al
lavoro, è grave perché ho comunque violato una disposizione, ma se
arriva un infermiere che deve cambiare il turno o un medico che
deve comunque andarsi a cercare un parcheggio in zona, io vi posso
dire che, da quando non c'è più la convenzione, in via Monte Vodice
nella parte vicino a Piazza della Repubblica non si trova più
posto, perché al mattino, quando ci sono i cambi dei turni,
ovviamente i dipendenti dell'USL cercano un parcheggio vicino e man
mano sempre più lontano, possibilmente non a pagamento, per
riuscire a sistemare la macchina.
Anche in questo caso, coscienti del fatto che bisogna ridurre i
costi, perché la Regione ha dato in gestione al Comune il
parcheggio? Era meglio che se lo tenesse se non riuscite a parlarvi
con il Comune, perché qui si tratta semplicemente di alzare il
telefono e parlare. È possibile che si debbano perdere anche in
Comune dei giorni a fare dei discorsi sulle nomine? Sempre le
poltrone. Quando qui c'è un parcheggio mezzo vuoto, l'APS potrebbe
guadagnare di più e nessuno fa nulla. Qui è sempre una questione di
buon senso, non c'è nessuna legge che lo dice, ma è una situazione
così evidente che si potrebbe risolvere e andare incontro anche
alle esigenze dei lavoratori della sanità, perché poi 50 euro al
mese o comunque 35 euro al mese alla fine dell'anno cubano, non
sono proprio un'inezia. È ovvio che poi al mattino la gente corre e
cerca un parcheggio non a pagamento, anche lontano, poi magari
arriva in ritardo e ha dei problemi. Io penso che lei possa
tranquillamente prendere un contatto, o sollecitare qualcuno
dell'USL a prendere un contatto. Non è che in Comune c'è al governo
il Movimento Cinque Stelle che è pronto ad additarvi, ci sono i
vostri, si tratta di parlare tra persone delle stesse forze
politiche, per cui non vedo tutta questa difficoltà. Io quindi
semplicemente solleciterei affinché si trovi una soluzione e che si
riducano queste tariffe ad un qualcosa di più sostenibile. Per dare
anche un'idea, io direi che potrebbero essere i 20 o i 25 euro e
penso che in ogni caso riempiendo una parte del parcheggio ne
avrebbero un beneficio sia le casse del Comune che l'USL, con i
dipendenti che arrivano più in orario e che sono comunque
facilitati anche in un pagamento più sostenibile.
