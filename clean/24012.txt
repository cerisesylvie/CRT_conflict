Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 2998 del 3 ottobre 2007 - Resoconto
OGGETTO N. 2998/XII - Realizzazione di una pista agonistica
internazionale di sci nel Comune di Gressoney-St-Jean.
(Interrogazione)
Interrogazione
Premesso che
·
il 20 settembre 1999 la Giunta regionale ha approvato il
progetto esecutivo per la realizzazione della pista agonistica
internazionale "Leonardo David" a Gressoney-Saint-Jean per un
importo di poco più di 2 miliardi di vecchie lire;
·
per il completamento dell'opera sono stati successivamente
stanziati 6.378.000 €, equivalenti a ben 12,350 miliardi di vecchie
lire;
·
ad oggi l'opera non è ancora ultimata, malgrado l'allora
Assessore regionale Caveri annunciava (rispondendo a un'analoga
interrogazione del nostro gruppo consiliare, giugno 2004) che la
struttura sarebbe stata pronta per la stagione invernale
2006-2007;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1) a che punto sono i lavori di realizzazione dell'opera di
cui in premessa;
2) quali sono le ragioni della notevole lievitazione dei
costi e della dilatazione dei tempi di esecuzione;
3) se e quando il tracciato sarà disponibile per eventuali
competizioni sciistiche e con quale livello di
omologazione;
4) se ritiene che tale pista - una volta completata - possa
costituire, insieme a quella di La Thuile, sede di eventuali gare
di coppa del mondo di sci alpino alla Valle d'Aosta: in caso
affermativo, quando.
F.to: Tibaldi - Lattanzi - Frassy
Presidente
- La parola all'Assessore al territorio,
ambiente e opere pubbliche, Cerise.
Cerise (UV) -
Con la prima domanda gli interroganti
chiedono
"a che punto sono i lavori di realizzazione
dell'opera".
È stato emesso lo scorso agosto il 2° stato di
avanzamento della seconda fase per un totale di lavori effettuati
di euro 2.009.350 corrispondente ad una percentuale del 48,60% su
un costo complessivo presunto di euro 4.134.000. È prevista a breve
l'emissione del 3° saldo che prevede il pagamento delle torri-faro
già posate e che hanno un'incidenza del 30% e per il completamento
dei lavori si rende ancora necessario il perfezionamento
dell'impianto di illuminazione - cablaggio e proiettori - relativo
alle torri e la posa del ponte in legno lamellare che dovrebbe
essere portata a termine entro il 20 ottobre di quest'anno. Non si
prevedono quindi ritardi nel termine per l'esecuzione dei lavori
consentendo il rispetto dei termini per l'apertura della stagione
invernale 2007/2008.
Per quanto riguarda la questione dei costi, bisogna tenere conto
che la pista "Leonardo David" si è articolata in due fasi che hanno
generato due appalti diversi: la prima fase è consistita nel
rimodellamento del percorso della pista mediante consistenti
movimenti di terra, canalizzazioni e inerbimento del tracciato per
un importo di 1.150.000 euro; la seconda fase, attualmente in corso
di esecuzione e che dovrebbe essere ultimata entro ottobre, in
tempo utile per aprirla alla stagione in corso, prevedeva
l'installazione di un impianto di illuminazione, sostenuto da
torri-faro di importante rilevanza funzionale, per riprese
televisive nel tratto dello slalom speciale e di un impianto di
innevamento artificiale a caduta. Il secondo intervento prevedeva,
possiamo anche chiamarlo lotto, ma in realtà si tratta di un
progetto che è nato prima per fare una cosa e poi si è detto, dal
momento che ci sono certe caratteristiche, "facciamo l'altra,
perché avremo degli sviluppi più favorevoli". Per quanto riguarda
la seconda fase, la cui spesa è di 4.134.000 euro, non va fatto un
confronto, ma va considerato che si sono fatte due operazioni fra
loro complementari in quanto sono 2 lotti a sé stanti. È successo
che quando ci siamo trovati di fronte a questo progetto, che era un
progetto piuttosto sostenuto, perché sono 4 milioni e passa di
euro, e siccome sul progetto erano state fatte delle valutazioni,
come succede, piuttosto critiche sia per l'onerosità, sia per la
fattibilità, la Giunta ha fatto un'operazione di validazione del
progetto. Questa operazione ha richiesto quasi un anno di tempo fra
fare le verifiche, chiedere gli approfondimenti; da qui, questo
slittamento dei tempi di realizzazione della seconda fase, non
dell'intervento, tanto che il progetto di valutazione iniziato nel
novembre 2004 si è concluso nel 2005 con esito positivo. Credo che
questa sia stata un'operazione molto corta, tanto che questo ci ha
consentito di avere questa validazione, di mettere in evidenza
eventuali criticità e, soprattutto, ha dimostrato che il progetto
teneva, cosa che poi abbiamo ritrovata in sede di esecuzione dei
lavori, infatti non ci sono state grosse varianti: questo è il
motivo per il quale c'è stato questo slittamento dei tempi per
quanto riguarda la seconda fase.
Il collega Pastoret mi ha mandato gli elementi di risposta per
quanto riguarda la terza e quarta domanda. Quel sera le niveau
d'homologation de la piste, une fois achevée cette piste avec celle
de La Thuile permettra-elle à la Région d'être habilitée à
organiser des compétitions de Coupe de Monde de ski de piste. Si
oui... à partir de quand? La réponse c'est que, vu les
caractéristiques techniques de la piste en question, nous
demanderons son homologation afin de pouvoir y organiser des
compétitions internationales de slalom spécial et de slalom géant.
Dès que le dossier des demandes d'homologation sera constitué, la
Région proposera sa candidature pour accueillir ces compétitions
internationales, comme nous l'avons déjà fait formellement en ce
qui concerne la piste technique de La Thuile, au sujet de laquelle
la Région a présentée sa candidature pour organiser une compétition
de Coupe du Monde de descente libre masculine durant la période
2008-2011.
Presidente
- La parola al Vicepresidente Tibaldi.
Tibaldi (CdL)
- Mi sono recato recentemente in quel di
Gressoney e ho avuto l'opportunità di fare un giro sulla pista,
lungo la seggiovia, per verificare con i miei occhi lo stato dei
lavori. Ho visto un ammasso di pali di illuminazione, presumo che
sono depositati sul piazzale antistante la pista; ho visto degli
escavatori specie nella parte alta ancora in opera; ho visto delle
strutture che erano posizionate - immagino - in attesa di essere
collocate nei loro insediamenti.
Devo dire che ho sentito anche delle persone, in particolare
operatori economici, che esprimono alcuni disagi per la lentezza
con la quale questi lavori sono stati eseguiti. Ho ascoltato, ieri,
il suo intervento a Verrès, quando ha presentato la struttura della
"Brambilla", e faceva riferimento al 7 come numero particolare. Qui
potremmo fare riferimento al n. 8 per quanto riguarda la pista di
Leo David di Gressoney, perché nel 1998 sono cominciati i primi
incarichi professionali per realizzarla, nel 2008 auspichiamo che
dalle sue parole si possa trarre una nota positiva e che la pista
sia effettivamente fruibile, altrimenti il disagio di questa gente
e anche il disagio nostro, come amministratori, è comprensibile,
perché sono passati 10 anni, con una proliferazione di incarichi
fra i quali quello che lei ha citato, alla "Inarcheck" di Milano
per validare la pista e creare una pista di livello internazionale
per ospitare delle gare ed è auspicabile che questa pista venga
conclusa.
Leggo alcuni passaggi di una risposta che mi diede l'allora
Assessore Caveri nel 2004, quando diceva che la struttura sarebbe
stata pronta per la stagione invernale 2006-2007, appena conclusa;
un altro anno è slittato, queste sono frasi ufficiali tratte dai
resoconti. Siamo arrivati ormai alla soglia dei 10 anni per un
impegno di spesa che si aggira sui 6 milioni di euro stanziati fra
il 1° lotto e il 2° lotto, lei la chiama la seconda fase... io, sui
provvedimenti dirigenziali, leggo
"2° lotto"
. Un 2° lotto
che è stato affidato ad una ditta di Agrigento... io, scorrendo le
pagine dei provvedimenti dirigenziali, vedevo che si sono
presentate all'appalto 37 ditte, solo una valdostana, quella di
Hérésaz Aurelio di Verrès, mentre tutte le altre sono di fuori
Valle: questo è significativo, sul fatto che i lavori difficilmente
possono essere affidati a imprese locali, e questa ditta di
Agrigento si sta occupando di questi lavori di completamento della
pista di sci.
L'auspicio è che questi lavori vengano conclusi, soprattutto in
seconda analisi non per importanza, che ci sia una certezza - se
non immediata - prossima, di ospitare gare di Coppa del Mondo,
perché questo impegno, le torrette per le postazioni televisive,
l'illuminazione, l'invaso che si fa a monte per permettere un
innevamento artificiale coerente ed omogeneo lungo tutto il
tracciato, sono tutti lavori di una notevole importanza e di
notevole importo, che auspichiamo vengano conclusi al più presto
per rendere questa pista agibile, e che questa agibilità si
concretizzi per il bene di Gressoney e della Valle d'Aosta in
termini di immagine, per l'ospitalità di gare di livello
internazionale.
Prendiamo atto di questa ulteriore dilazione dei tempi... lei
dice che non c'è ritardo... noi, invece, il ritardo glielo possiamo
testare, anzi lei lo può rilevare vedendo tutte le deliberazioni
che sono state via via approvate, e vede che c'è stato uno
slittamento continuo. Da qualche parte c'è stata qualche falla
nella procedura, non è la prima volta che accade, perché è uno dei
mali della nostra burocrazia regionale, dove di fatto
l'accelerazione della costruzione delle opere spesso si incaglia e
cozza con delle procedure assolutamente anomali. Ribadisco
l'auspicio; verificheremo cosa accadrà in questi ultimi mesi.
