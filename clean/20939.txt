Classificazione
ASSISTENZA SANITARIA E OSPEDALIERA



Oggetto del Consiglio n. 923 del 3 novembre 2004 - Resoconto
OGGETTO N. 923/XII - Soppressione del servizio di continuità
assistenziale in Comune di Cogne. (Interpellanze)
Interpellanza
Appreso che l'Amministrazione regionale e l'USL della Valle
d'Aosta hanno deciso di chiudere definitivamente la Sede di
Continuità Assistenziale di Cogne, con conseguente utilizzo, per
gli abitanti della località turistica, della sede di
Saint-Pierre;
Osservato che tale decisione è giustamente contestata dalla
popolazione di Cogne, che ha inviato agli organi competenti una
petizione sottoscritta da oltre 1000 cittadini;
Ritenuto che il provvedimento di chiusura appare del tutto
inopportuno, togliendo un servizio di primaria importanza ad una
comunità di montagna, disagiata geograficamente;
Creduto che non possa essere condivisa la scelta di
alternativa fra l'apertura di una sede a Morgex e di un'altra a
Cogne, visto che entrambe le comunità interessate necessitano del
servizio di "guardia medica";
Sottolineato che è compito della pubblica amministrazione
assicurare i servizi primari, specie quelli di natura sanitaria, a
tutti i cittadini e ai turisti presenti nella nostra
regione;
i sottoscritti Consiglieri regionali
Interpellano
l'Assessore competente per sapere:
1) quali sono le ragioni che hanno determinato l'inopportuna
soppressione del servizio di "guardia medica" a Cogne;
2) cosa pensa delle osservazioni critiche contenute nella
petizione popolare consegnata alle autorità competenti dai
cittadini di Cogne penalizzati dal provvedimento;
3) se non intenda rivedere le proprie posizioni, disponendo
il mantenimento della Sede di Continuità Assistenziale a
Cogne.
F.to: Curtaz - Riccarand
Interpellanza
Considerata la decisione che prevede la chiusura definitiva
della sede di Continuità Assistenziale di Cogne, mediante
l'utilizzo della sede di Saint-Pierre;
Evidenziata la disagiata posizione geografica della comunità
di Cogne che vede nella sola strada regionale n. 47 l'unica via di
comunicazione con il fondo valle e il suo alto indice di
pericolosità per caduta massi e valanghe;
Considerato che la comunità di Cogne fa del turismo la
propria attività principale ed è quindi indispensabile garantire
alle molte migliaia di turisti presenti nella stagione invernale ed
estiva un adeguato servizio di assistenza medica
continuativa;
Preso atto della petizione contro la chiusura definitiva di
tale sede presentata agli organi istituzionali in data 18/10/2004
per mano del Comitato per la Difesa del Mantenimento della sede di
Continuità Assistenziale di Cogne;
il sottoscritto Consigliere regionale
Interpella
l'Assessore competente per conoscere gli intendimenti
risolutivi di tale grave problematica.
F.to: Lattanzi
Presidente - La parola al Consigliere Curtaz.
Curtaz (Arc-VA) - Direi che il fatto è noto, anche perché ne
hanno parlato diffusamente gli organi di stampa. L'Amministrazione
e l'USL della Valle d'Aosta avrebbero deciso di chiudere
definitivamente la sede di continuità assistenziale di Cogne -
dietro questo nome un po' burocratico vi è l'istituzione della
cosiddetta "guardia medica" -, con conseguente utilizzo per gli
abitanti di Cogne della sede di Saint-Pierre. Questo è il fatto che
ha originato una protesta piuttosto dura e solidale da parte della
popolazione di Cogne, la quale ha diffuso una petizione firmata da
1.040 residenti nella località. Un primo dato da sottolineare è
quello di una presa di posizione molto condivisa ed è un fatto che
mi fa piacere: non c'entra niente né l'Assessore Fosson, né la
vicenda in sé ma, dopo le vicende note dell'omicidio del bambino a
Cogne e delle conseguenze che ha avuto questo episodio sulla tenuta
sociale della comunità, mi sembra che involontariamente l'USL e
l'Amministrazione regionale abbiano contribuito a rinsaldare questa
comunità, facendo prevalere lo spirito del Dr. Grappein rispetto a
quello dell'Avvocato Taormina (tanto per parlare di personaggi
noti).
La petizione contiene una serie di osservazioni che ad un
lettore non esperto della materia, ma che cerca di essere sensibile
sia alle problematiche della montagna, sia a quelle delle
popolazioni che in montagna devono vivere, popolazioni disagiate
dal punto di vista geografico... tali osservazioni appaiono
piuttosto convincenti, perché vi sono delle argomentazioni di
carattere politico generale che mi sembrano condivisibili,
soprattutto laddove si sottolinea come, dal punto di vista politico
generale, questa decisione sia in contraddizione con una politica
dell'Amministrazione regionale che vorrebbe essere attenta al
territorio, in particolare al territorio montano, attenta alle
popolazioni che vivono in montagna. Aggiungerei: attenta
all'offerta turistica, perché possiamo discutere - e lo facciamo
spesso con l'Assessore competente - di servizi per i turisti, di
qualità dell'offerta, auspicando che vi siano altri servizi di
qualità per il cliente, ma il fatto che poi manchi la guardia
medica mi sembra anche questa una contraddizione da
sottolineare.
Con tutta umiltà, quindi, il nostro approccio a questa vicenda è
quello di capire quali sono le ragioni che hanno indotto l'USL e la
Giunta regionale ad assumere una decisione che appare a quasi tutti
gli abitanti di Cogne - per non dire a tutti - non condivisibile. A
questo proposito, voglio dire che non voglio entrare - l'ho anche
scritto - nel "gioco" ... dell'alternativa Morgex-Cogne... perché
mi sembra una questione mal posta: credo che, se ci deve essere un
servizio che deve raggiungere tutte le popolazioni che hanno
necessità di averlo, la pubblica amministrazione - uso tale
accezione in senso lato - debba garantire le strutture, le risorse
professionali, umane ed economiche per far arrivare il servizio
laddove esso è necessario.
Credo di aver esaurito questa breve presentazione
dell'interpellanza. Vorremmo capire dall'intervento dell'Assessore:
"quali sono le ragioni che hanno determinato l'inopportuna
soppressione del servizio di "guardia medica" a Cogne
;
cosa
pensa delle osservazioni critiche..."
- e anche piuttosto
pesanti -
"... contenute nella petizione popolare consegnata
alle autorità competenti dai cittadini di Cogne..."
e poi
"se non intenda rivedere..."
- alla luce di queste
osservazioni e delle proteste -
"... le proprie posizioni,
disponendo il mantenimento della sede di continuità assistenziale a
Cogne"
.
Ieri abbiamo ricevuto una lettera - e l'avrà ricevuta prima di
noi l'Assessore - in cui si comunica un'ulteriore presa di
posizione da parte di un gruppo di abitanti di Cogne: i
rappresentanti dell'Associazione dei volontari del soccorso, i
quali garantivano comunque un'attività forse essenziale per il
trasporto dei malati attraverso un'ambulanza. Costoro si associano
alla richiesta, in occasione dell'assemblea che hanno svolto il 26
ottobre 2004 hanno approvato un documento in cui esprimono il loro
dissenso alla soppressione della guardia medica e comunicano di
sospendere il servizio dei volontari del soccorso del "118" il
giorno stesso in cui verrà chiusa definitivamente la sede di
continuità assistenziale di Cogne. Direi quindi che anche questa
presa di posizione così decisa, così rilevante sottolinea bene
quale sia lo stato d'animo di una comunità che si sente privata di
un servizio che, secondo le loro stesse affermazioni, durava
ininterrottamente da circa 80 anni.
Presidente - La parola al Consigliere Lattanzi.
Lattanzi (CdL) - Le argomentazioni, evidentemente, sono comuni
nella presentazione dell'interpellanza, cioè la preoccupazione
espressa anche dagli abitanti di Cogne, oltre che dai firmatari
anche da quelli che non hanno firmato - magari per motivi
contingenti -, che condividono la preoccupazione della venuta meno
di un servizio esistente su quel territorio da 80 anni. Volevo
aggiungere una considerazione nella presentazione di tale
iniziativa, anche perché, per quanto ci riguarda, la domanda è
molto semplice: "quali sono gli intendimenti risolutivi della
problematica", perché possiamo immaginare che l'Assessore abbia
preso questa decisione avendo delle soluzioni alternative, che
vorremmo conoscere per capire se Cogne può trarre da esse una
soddisfazione alle proprie esigenze di continuità assistenziale e
sanitaria.
La riflessione era tutta politica, mi permetto di aggiungerla a
quelle che possono essere considerazioni meramente tecniche, perché
il primo firmatario di questa petizione, che ha trascinato un po'
tutti i cittadini che l'hanno sottoscritta, è l'ex Sindaco Ruffier,
nonché adesso Presidente del "Centro Sviluppo", nonché autorevole
esponente dell'"Union Valdôtaine", che si presuppone abbia
approvato il programma sanitario dell'Assessore Fosson e anche che
non solo lo condivida, ma lo sostenga.
Mi rendo conto che a distanza delle elezioni comunali, che si
terranno la prossima primavera, possano nascere delle situazioni
anomale in questo senso, però una critica così dura ad un programma
di legislatura - che non credo si sia inventato l'Assessore Fosson
- mi è parsa politicamente strana, perché se l'avessero
sottoscritta dei semplici cittadini, uno potrebbe dedurne che vi è
il malessere di una comunità, ma qui vi è anche un fatto politico,
perché, oltre all'ex Sindaco Ruffier, nonché Presidente del "Centro
Sviluppo", nonché autorevole esponente dell'"Union Valdôtaine",
anche il Sindaco dell'"Union Valdôtaine" sottoscrive questa
petizione. I casi allora sono due: o l'"Union Valdôtaine" ha perso
una parte di comunità - e questo potrebbe essere anche ai nostri
occhi un fatto positivo -, oppure su tale questione, che potrebbe
sembrare un problema tecnico-sanitario di riorganizzazione del
servizio sanitario sul territorio geografico della Valle d'Aosta,
si sta innescando un'operazione politica.
Mi sono permesso, conoscendo la comunità di Cogne, di sollevare
alcune perplessità rispetto a questa petizione, non tanto perché
non ne condivida i contenuti - perché ho detto sinceramente che
l'avrei sottoscritta (non ero però presente) e probabilmente
l'avrebbe fatto anche l'Assessore, perché non è facile non
sottoscrivere una petizione di questo tipo -, ma perché è evidente
che su tale questione si sta innescando un gioco politico, sul
quale ho espresso una serie di perplessità alla comunità di Cogne.
Non vorrei che un fatto contingente pienamente condiviso venisse da
qualcuno invece utilizzato "pro domo sua" in proiezioni comunali.
Lo dico perché conosco la buona fede di chi ha firmato immaginando
di vedersi privare di un servizio importante - pensate al cittadino
che alle 3,00 del mattino ha un problema cardiocircolatorio e che
non può immediatamente vedere soddisfatto il suo servizio di
assistenza sanitaria immediata - e non vorrei che su questa "cosa"
invece si "cavalcasse" una situazione anomala. Lo dico per il bene
della comunità di Cogne, perché è condivisibile la battaglia per
mantenere un servizio, non è condivisibile che questo servizio
diventi il campo di battaglia di un'operazione politica che con
Cogne ha poco a che vedere, perché ha più a che vedere con fatti
personali. Vorrei che l'Assessore fosse tranquillizzante anche
sotto tale punto di vista, perché mi aspetto che egli rappresenti
non solo sé stesso e le decisioni che lui e la Giunta stanno
prendendo, ma anche chi lo ha votato e il partito che lo ha votato
per realizzare un programma di questo tipo.
Altra problematica: è veramente disdicevole che la questione sia
stata posta in malo modo, perché è quanto mai sbagliato mettere
comunità valdostane diverse contro per un singolo fatto, nel senso
che è profondamente non condivisibile dire che la riorganizzazione
- e quindi la soppressione di un servizio a Cogne - deve essere
utilizzata per favorire un'altra comunità dell'alta Valle, cioè
quella della Valdigne. Lo trovo profondamente sbagliato perché, pur
essendo bacini geografici che si possono anche compensare, vi sono
realtà ed esigenze sul territorio che si devono tenere in
considerazione, perché se fosse solo il numero degli abitanti da
tenere in considerazione, immagino che la Valle d'Aosta avrebbe
poco da pretendere dallo Stato italiano, ma sappiamo che così non
è. Trovo quindi la motivazione che la riorganizzazione debba andare
a favore di una comunità più numerosa profondamente in
contraddizione con quello che da sempre l'"Union Valdôtaine"
sostiene e cioè che il particolarismo e il numero degli abitanti
non è un criterio oggettivo.
Mi aspetto quindi dall'Assessore delle risposte che possano dare
serenità alla comunità di Cogne, ma che chiariscano anche sotto
l'aspetto politico se lui sta governando la sanità della Valle
d'Aosta con l'appoggio politico della Giunta - questo mi pare ovvio
-, ma anche della maggioranza non solo dei consiglieri regionali,
ma anche dell'"Union Valdôtaine".
Presidente - La parola all'Assessore alla sanità, salute e
politiche sociali, Fosson.
Fosson (UV) - Sicuramente è un'interpellanza giusta, anche
perché il fatto è noto, però forse non è stato posto nei termini
giusti e tecnicamente, se uno non studia l'argomento, può darsi che
le sensazioni arrivino in modo strano e diverso. Non dico quindi di
essere un esperto in materia, però in questi 6 mesi - perché la
"cosa" non è improvvisa né è stata fatta per mettere una comunità
contro l'altra - abbiamo ragionato, pertanto darò una risposta con
tutta umiltà seguendo la logica da noi tenuta.
Questa interpellanza si presta ad un poco di demagogia dei fatti
politici: "siamo sotto le elezioni comunali"... vorrei dire che,
quando ci siamo prestati a riorganizzare la sanità insieme alla
Giunta, non lo abbiamo fatto secondo il criterio - che può essere
di qualcuno - di dare tutto a quelli che ci votavano e niente a
quelli che non ci votavano, abbiamo cercato di seguire un criterio
di equità. Di fronte a questi fatti che obbligano a una
riorganizzazione, è necessario avere una responsabilità... che è di
tutti, la Consigliera Squarzino l'altra volta diceva come su certi
argomenti occorra governare insieme... non voglio richiedervi
un'adesione su cose da noi proposte con un lavoro e con una logica,
però è chiaro che queste scelte difficili si prestano a
strumentalizzazioni che nessuno vorrebbe fare, ma che è tentato di
fare.
Questa scelta di ottimizzare un rapporto non è e non sarà la
prima: se vogliamo riorganizzare la Valle d'Aosta dovremo operare
delle scelte in alcune cose, per cui forse in tale interpellanza vi
dovrebbe essere la seguente domanda: "con premesse logiche si può
cambiare qualcosa in Valle d'Aosta? Esistono interessi
sovracomunali, indipendentemente da chi sia sindaco e
dall'orientamento politico, che sono prioritari?".
Quando vogliamo riorganizzare... vorremmo dire due cose: in
primo luogo ottimizzare non nel senso di mettere delle "bandierine"
un po' dappertutto, perché è vero che siamo una realtà di montagna,
ma è anche vero che una realtà di montagna esige qualità; per cui
possiamo fare una medicazione con un giro di cerotto, oppure
possiamo fare qualcosa di più. Con i mezzi di trasporto che abbiamo
a disposizione, riteniamo di dover dare anche sul territorio dei
servizi efficienti, non delle "bandierine", e in questo va tutto il
nostro lavoro: non solo mio, ma della Giunta. Il punto di partenza
è proprio questo: la continuità assistenziale di Cogne era la meno
utilizzata di tutta la Valle d'Aosta, era un servizio così
importante per la comunità di Cogne che veniva utilizzato 2 o 3
volte la settimana, ripeto: 2 o 3 volte la settimana! Attraverso
questo tentativo di riorganizzarla, soprattutto vorremmo rendere la
sanità più equa, perché non è giusto dare a 16.500 abitanti lo
stesso servizio che da un'altra parte viene dato a 1.400 abitanti,
cioè la sproporzione è evidente! Questo da cosa è partito? È un
fatto conosciuto da 7-8 anni, ma il tutto è partito da una lettera
inviatami nel mese di ottobre 2003 dal servizio della Direzione del
"118", che mi segnalava una distribuzione anomala della guardia
medica dell'alta Valle, cioè tale guardia medica aveva 2
postazioni: una a Saint-Pierre che serve Saint-Pierre, Val di
Rhêmes, Valgrisenche, Valsavarenche, Pré-Saint-Didier, La Salle,
Morgex, Courmayeur, La Thuile: 16.500 abitanti; un'altra che serve
Cogne: 1.400 abitanti. La guardia medica di Saint-Pierre viene
chiamata con una media... e io parlo di medie prima di questo
periodo, perché è chiaro che nell'ultimo periodo si è avuto un
aumento enorme delle chiamate della continuità assistenziale di
Cogne; prima, quando non eravamo in "tempi sospetti", la guardia
medica di Saint-Pierre usciva 6-7 volte per notte e quella di Cogne
2-3 volte la settimana. È da questa osservazione che siamo partiti,
perché la continuità assistenziale di Cogne era la meno utilizzata
di tutta la Valle d'Aosta.
I chilometri di percorrenza da Saint-Pierre a La Thuile sono 36,
da Saint-Pierre a Cogne sono 20. Mi si parla di una realtà
turistica di Cogne, avete ragione, ma mi sembra che la realtà
turistica di La Thuile o di Courmayeur sia una realtà maggiore. Mi
si dice che la strada è la peggiore, questa è una motivazione che
può essere accettata, però l'analisi che studia tale "discorso" è
del 1996, dopodiché sulla strada di Cogne sono stati spesi tanti
soldi, avete visto ieri che è stata chiusa la strada di Gressoney,
non quella di Cogne...
(interruzione della Consigliera Squarzino Secondina, fuori
microfono)
... nel senso che anche le altre strade presentano un pericolo,
poi esiste l'elicottero, fra un anno avremo il trenino, cioè sarà
il comune della Valle d'Aosta raggiungibile in auto, in treno e in
elicottero, quindi sarà il più servito. Proprio per questa
situazione di Cogne e della strada, abbiamo "percorso" tutto un
itinerario con il sindaco e il comune, itinerario che prevedeva dei
servizi sostitutivi. Il servizio sostitutivo che era previsto - e
ve lo spiegherò dopo - si chiamava "MediCogne" e poteva consentire
un aumento di qualità del servizio sanitario di Cogne - ricordatevi
che il servizio di continuità assistenziale a Cogne veniva
richiesto 2 volte la settimana -; per cui il nostro progetto non è
la chiusura del servizio di continuità assistenziale a Cogne, ma è
lo spostamento dello stesso da Cogne a Saint-Pierre e da
Saint-Pierre a Morgex: la Valle d'Aosta veniva divisa in 2 gruppi
di circa 8.000 abitanti l'uno, il servizio diventava più equo,
tutti i cittadini avevano lo stesso servizio.
Permettetemi però di precisare cos'è la continuità
assistenziale, perché l'evoluzione di questo servizio nel tempo è
stata notevole. Da un decreto ministeriale del 2000 la continuità
assistenziale non ha più alcuna funzione di emergenza, in varie
regioni - e noi lo prevediamo nel nostro Piano sanitario - la
continuità assistenziale è un servizio territoriale, è la
continuità assistenziale con il medico di famiglia, cioè il medico
di famiglia che non fa più servizio dalle 8,00 di sera alle 8,00
del mattino e il sabato e la domenica. Mi permetto poi di dire che
la continuità assistenziale è stata penalizzata dagli ultimi
contratti, perché prima aveva un accesso prioritario alle
graduatorie del medico di famiglia: quando facevo la guardia
medica, avevo dei punteggi per diventare il medico di famiglia, con
il nuovo contratto le 2 strade sono state separate completamente,
per cui chi fa la continuità assistenziale non ha un accesso
privilegiato per essere il medico di famiglia. Su questa ultima
figura farei solo un appunto: l'anomalia di Cogne è proprio quella
che 2 dei 3 medici in funzione nella comunità di Cogne non sono
residenti lì; con il prossimo contratto nazionale e con il
contratto regionale si imporrà la residenza a Cogne, perché si
tratta di un servizio da avere in sede. Lei ha parlato del Dr.
Grappein, io parlerei del Dr. Merlot, tradizione di un medico
presente lì che risolveva tutte le situazioni medicali che si
presentavano in quella regione.
La continuità assistenziale pertanto non serve all'emergenza, ma
a dare continuità al servizio del medico di famiglia; questo, anche
per i motivi contrattuali che vi ho detto, rende poco appetibile
fare la guardia medica. Il 70% dei medici che vengono a fare
continuità assistenziale in Valle arriva da lontano, fa diversi
turni, lo scorso anno 35-36 turni di 12 ore nello stesso mese. Fra
l'altro, non vi è rapporto fra il medico di famiglia e chi fa la
continuità assistenziale; ecco perché - a mio avviso molto
giustamente - il Ministro Sirchia, nell'ultimo incontro di
presentazione del nuovo accordo con i medici di famiglia, ha
proposto che la continuità assistenziale tornasse nelle mani del
medico di famiglia e, quando noi gli abbiamo chiesto se si sarebbe
ritornati al vecchio medico condotto, ha risposto che si deve
responsabilizzare i medici di famiglia, è questa la grande "cosa"
che dobbiamo "giocare" nella nostra realtà. Lui invita - e noi
abbiamo già iniziato - a promuovere la medicina di gruppo, le
cooperative, infatti adesso nell'alta Valle è nato un
associazionismo fra medici, perché il contratto prevede che alla
continuità assistenziale possano accedere i medici di famiglia. Il
medico di famiglia formando lui delle cooperative dovrà prevedere
nel suo gruppo una continuità assistenziale, il medico di famiglia
ha un contatto sul territorio... per cui noi andiamo in questo
senso. Apro solo una parentesi: il medico di famiglia che
attualmente non è residente a Cogne deve essere disponibile, come
da contratto nazionale, il sabato mattina dalle 8,00 alle 10,00 e,
se viene chiamato, deve andare: non si può pensare a un servizio
sostitutivo di un servizio non effettuato... questa è la grossa
anomalia.
Ho fatto questo discorso per la continuità assistenziale perché
voi mi dite: "siamo in un paese ricco, mettiamo una postazione in
più, cosa contano i numeri!". Giusto, però purtroppo noi non
troviamo medici per la continuità assistenziale: il 70-75% dei
medici che fanno continuità assistenziale vengono da lontano e
questo nonostante gli importanti incentivi regionali; dal punto di
vista contrattuale, tali figure non si trovano. Sapete quanti turni
scoperti di continuità assistenziale abbiamo avuto lo scorso anno
perché il medico deve venire da lontano, si ammala e non viene?
Ecco perché non si può fare una terza continuità assistenziale,
sarebbe ovvio... avrei dei discorsi sulla qualità, perché
preferirei sicuramente che in un paese di montagna vi fosse il
medico di famiglia che mi garantisce una reperibilità la notte, il
sabato e la domenica, perché mi dà una qualità maggiore, ma non
potendo fare questo... non si riescono a trovare degli altri medici
per la continuità assistenziale. I Valdostani, che "fanno
specialità" per entrare in Ospedale, durante la settimana lavorano,
per cui danno disponibilità per la continuità assistenziale solo il
sabato e la domenica; gli altri medici per i discorsi contrattuali
sopraesposti non vogliono entrare in tale circuito della continuità
assistenziale, per cui in questo momento non riusciamo a coprire i
turni. Gaby, ad esempio, che è una delle sedi di continuità
assistenziale, è stata 10 giorni senza un turno perché non vi era
un medico.
Volevo solo rispondere ad un'osservazione giusta fatta dal
Consigliere Lattanzi, che ha detto: "non era il caso mettere contro
delle comunità". Lei ha previsto che vi fosse un itinerario
politico in questo, su cui non vorrei addentrarmi, però volevo
descrivere l'itinerario che è stato fatto: quando ho ricevuto
questa lettera ad ottobre dello scorso anno, non siamo "partiti"
subito, ma abbiamo convocato l'attuale sindaco, ne abbiamo parlato;
ho convocato i medici di famiglia per sapere se erano disposti con
un incentivo a fare questo... mi hanno risposto: "assolutamente no,
per questo e per quest'altro motivo". Non solo, abbiamo fatto un
"passaggio" - vi è il verbale che lo attesta - con la Comunità
montana del Grand Paradis a Villeneuve, dove si è discusso di tutto
questo ed è stata offerta a Cogne la possibilità di fare quello che
succede fra Antey e Cervinia, cioè di posizionare la continuità
assistenziale a Saint-Pierre 5 giorni la settimana e i giorni
festivi a Cogne, come avviene fra Antey e Cervinia. Cervinia non ha
continuità assistenziale durante la settimana, ce l'ha solo il
sabato e la domenica; questo è stato rifiutato, ci è stato detto:
"no, noi la continuità assistenziale la vogliamo sempre". Siamo
andati avanti, avevamo previsto un servizio sperimentale - da
discutere quindi - che si chiama "MediCogne"; questo servizio
andava proprio nell'ottica di dare qualcosa in più ai comuni e
prevedeva l'assunzione di 3 medici, di cui uno addirittura di
Cogne, uno specializzando di Torino che avrebbe lavorato a Cogne e
avrebbe garantito la reperibilità nel periodo di neve, di turismo -
fra l'altro, vi è anche la guardia turistica d'estate che è
un'altra figura medica -, comunque questo servizio prevedeva 3
medici pagati da noi che facevano 3 giorni di reperibilità e
un'attività di piccolo ambulatorio, cosa che non esiste perché la
continuità assistenziale - ripeto - continua a fare quello che fa
il medico di famiglia. Tutto questo non è stato discusso, perché
questa raccolta di firme è partita indipendentemente da noi, è
stato detto a me e all'azienda riunita con il Consiglio comunale di
Cogne che era meglio sperimentare questo servizio di "MediCogne" in
altre zone per vedere come andava. È partita questa raccolta di
firme, che avrà delle implicazioni politiche che non riesco a
vedere... ma avviene durante tutto un itinerario che si era
percorso. Era chiaro che l'abitante di Cogne avrebbe firmato... la
mia considerazione è che, di fronte a un problema che è sì di
Cogne, ma anche della Valle d'Aosta, si può ragionare in altri
termini, perché se continuiamo a ragionare solo nel termine del mio
"campanile", forse non sappiamo fare qualche passo avanti. È vero
che molti si sono dissociati da queste firme e ci hanno telefonato
per dare la loro solidarietà; mi permetto di dire - e lo giudicherà
anche lei - che attraverso queste motivazioni, alcune giuste, vi
erano riferimenti a filosofi, cioè mi sono sembrate perfino
eccessive, però non credo che la sanità in Valle venga
"distribuita" attraverso raccolte di firme, cioè che non venga dato
un presidio a chi raccoglie più firme... altrimenti giustamente i
sindaci di altre zone sono stati molto più responsabili... non si
può dare a chi raccoglie firme, è vero che è un segno di unità del
paese, ma unità per cosa? Perché mi vogliono portare via una parte
di "qualcosa" e rendere il servizio più equo?
Per quanto riguarda il vicesindaco - che sta facendo la sua
campagna, ed è anche Presidente dei volontari del "118" -, che mi
ha detto: "se ci togli la guardia medica, non facciamo più servizio
di emergenza", preciso che il "118" è tutto un altro "piano":
quello è un servizio di emergenza. Egli ci ha minacciato affermando
che, se gli togliamo la guardia medica, lui toglierà il servizio di
emergenza; ora, io non so cosa volesse dire, ma tutti i centri di
volontari del "118" firmano una convenzione con la federazione con
cui si rendono disponibili a fare un servizio. Cosa voglia dire lui
con "se mi togli la guardia medica, non faccio più servizio di
emergenza"... mi lascia perplesso, perché dal punto di vista del
volontariato del "118" che è disponibile a trasporti... porsi in
una posizione di questo genere non mi sembra giusto.
Mi permetto di fare ancora solo due considerazioni, che sono
quelle per cui avevo chiesto non dico un consenso, ma un governare
insieme. In Valle d'Aosta vi sono due logiche: una logica della
maggior parte dei sindaci, la Giunta ha appena ricevuto i Sindaci
della "Plaine" che parlano di viabilità e di trasporti non in
un'ottica del proprio comune e la logica di altri sindaci, con a
capofila il mitico Sig. Ruffier, che dice: "no, tutto a Cogne".
Credo che, per promuovere Cogne, la Val d'Ayas o La Thuile, prima
bisogna promuovere la Valle d'Aosta, altrimenti possiamo richiedere
tanti servizi, come è stato fatto a Cogne, ma poi non li riusciamo
a gestire. Togliere non è sempre facile; l'altra volta, quando
parlavamo di personale infermieristico, il Consigliere Frassy mi
diceva che si doveva togliere del personale ad alcuni primari - ed
ha ragione in un certo senso -, ma questi ultimi non sono contenti,
magari sono anche Unionisti... però obiettivamente bisogna
ridistribuire la cosa... oppure no? Qui non si tratta di togliere,
ma di cercare di cambiare per rendere più equo un servizio,
pensando sicuramente alle difficoltà che questo paese può
incontrare; però non è ristabilendo lì una continuità assistenziale
- che veniva utilizzata 2 volte alla settimana - e rinunciando ad
un servizio come "MediCogne", che gli dava, dal punto di vista
qualitativo, molto di più... non penalizziamo nessun cittadino.
Come agiremo? Non è nostra intenzione fare battaglie "testa contro
testa", perché non servono a niente, cerchiamo invece di ragionare
e mi sembra importante un passaggio in questo caso: dobbiamo
rivedere non solo il problema della continuità assistenziale,
pensate a cosa sono le microcomunità per anziani, sta emergendo il
discorso che i numeri devono essere cambiati, che la qualità deve
essere cambiata, quindi che qualche microcomunità deve chiudere e
qualcun'altra deve essere aumentata di numero, ma chi lo deve
decidere: io? No, noi possiamo dare i nostri indirizzi e i soldi,
però non siamo noi a dover decidere se farla a La Thuile o a
Pré-Saint-Didier. Così i consultori: vi sono dei consultori che
sono aperti una volta la settimana, bisognerà chiuderne qualcuno e
aprire l'altro... non si può aprire un consultorio per un giorno la
settimana in tutti i comuni. In questa riorganizzazione, che
vogliamo fare in termini seri, penso che il CELVA, con cui
collaboriamo, sia un "passaggio" fondamentale, affinché il gruppo
di sindaci si esprimano su scelte e su localizzazioni sanitarie,
perché crediamo che tutti i cittadini, non solo quelli di Cogne,
abbiano diritto a un servizio; per cui siano loro, che conoscono il
territorio meglio di noi, ad indicarci dove posizionare un
servizio. In conclusione credo sia necessario riorganizzare i
presidi sanitari e la sanità e riorganizzare non per togliere, ma
per ottimizzare e non togliere per dire: "a te non lo do più", ma
per dire: "te lo darò magari da un'altra parte, ma ti do un
servizio migliore". Questo è un procedimento non facile, che si
presta a diverse influenze e a diverse possibilità di intervento,
però richiede da parte di tutti una responsabilità maggiore.
Presidente - La parola al Consigliere Curtaz.
Curtaz (Arc-VA) - Ho apprezzato lo sforzo dell'Assessore
nell'argomentare questa decisione ma, per quanto mi riguarda, non
mi è sembrato molto convincente e cercherò di spiegarlo...
l'Assessore ha impiegato una buona parte del suo tempo a cercare di
dimostrare che tale decisione si basa su valutazioni
tecnico-organizzative; questo tipo di discorso svia l'oggetto della
nostra iniziativa perché, a nostro giudizio, si tratta di esaminare
tale vicenda da un punto di vista politico. Non mi riferisco alla
"politichetta", a cui si è fatto cenno con riferimento alle
elezioni del 2005, tutte cose di cui non mi può importare di meno e
che personalmente penso abbiano poco a che fare con questa vicenda;
capisco di più il fatto che, di fronte a una petizione in cui il
cittadino viene chiamato a dire la sua sulla soppressione di un
servizio che ha da 80 anni, questi manifesti la propria protesta
indipendentemente da chi è in quel momento Assessore...
(interruzione dell'Assessore Fosson, fuori microfono)
... non voglio neanche addentrarmi su questo, perché sono
questioni vostre, tenetevele all'interno del vostro partito, me ne
sto volentieri fuori! Il problema è politico sotto due profili: un
profilo generale, e qui riprendo quello che ho detto nella mia
introduzione, ovvero questa Regione fa degli sforzi per garantire
certi servizi in montagna, per mettere le persone in condizione di
vivere in media montagna, nelle zone più disagiate, e in alta
montagna. Qui i riferimenti sono facili, pensiamo agli esempi della
scuola o dell'agricoltura: abbiamo tutta una serie di
incentivazioni di carattere economico-finanziario e sociale per
permettere che la gente resti in montagna. La decisione su Cogne,
che l'Assessore lo voglia o no, è in totale controtendenza rispetto
a questa esigenza, e si fa scudo con lo "slogan"
dell'ottimizzazione. Vengo al caso specifico. Capisco il discorso
dell'Assessore quando dice: "noi abbiamo due risorse e quindi non
va bene impiegare una risorsa per 16 mila persone e un'altra
risorsa per 1.400 persone", però il problema non è di distribuire
due risorse in questo modo; il problema, probabilmente, è di
istituire una terza risorsa...
(nuova interruzione dell'Assessore Fosson, fuori
microfono)
... non si può? È che non si vuole politicamente adottare le
misure che consentano... non si può probabilmente con la normativa
attuale, perché sono state fatte scelte certe politiche inerenti a
questo servizio, ma nulla vieta che tale servizio venga
riorganizzato in maniera diversa e che venga aggiunta una
risorsa.
Non ho altro da dire, se non che le giustificazioni addotte
possono essere anche teoricamente valide sotto certi profili; ad
esempio, accolgo volentieri l'appello di un Assessore che invita a
superare il "campanilismo", ma non vorrei vi fosse un duplice
atteggiamento, nell'incentivare queste cose quando fa comodo...,
scaricando invece al CELVA le decisioni, che peraltro non competono
a questo organismo. Il Consorzio degli Enti locali potrà pure dare
dei suggerimenti e fare delle proposte, ma mi sembra che la
responsabilità politica di una decisione del genere sia tutta
dell'Amministrazione regionale! Accolgo quindi con perplessità le
argomentazioni, a mio giudizio non convincenti, che l'Assessore ha
dato. Prendiamo atto che su questa posizione l'Assessore è allo
stato abbastanza rigido, avendo indicato che vi sarà comunque il
confronto per verificare se vi sono soluzioni. Mi pare però, visto
lo stato di cose, che le posizioni ad oggi - forse è auspicabile
una minore rigidità da parte di tutti - siano lontane. Forse altri
più di me saprebbero dire come le soluzioni prospettate non sono
ritenute adeguate dalla comunità di Cogne; certo che dietro la
sperimentalità di un progetto vi è l'incertezza, vi è l'esito non
scontato dell'esperimento, quindi soluzioni non definitive
potrebbero sembrare una parentesi per "tacconare" un'assenza di
servizio, per poi abbandonarla definitivamente. Credo siano queste
le ragioni che hanno indotto la comunità di Cogne a dire: "no, se
molliamo su questo punto fra tre anni siamo di nuovo a "zero" e
avremo fatto sulla nostra "pelle" un esperimento che non ha risolto
i problemi". Domando all'Assessore su questa vicenda una minore
rigidità, chiedo di attivarsi affinché, laddove necessario, siano
predisposti gli strumenti normativi adeguati, affinché vengano
messe a disposizione delle collettività delle maggiori risorse.
Mi sembra poco convincente il discorso che non si trovano
persone disponibili a fare questo servizio, perché è fatto notorio
che l'Italia pullula di medici disoccupati; sulla proposta
sperimentale vi erano addirittura tre medici disponibili ad
attivarsi. Credo, in definitiva, sia compito dell'Assessore cercare
una soluzione di carattere normativo e professionale, affinché si
possa rispondere ad un'esigenza che non è solo della comunità di
Cogne, perché oggi stiamo decidendo per Cogne ma, per quanto ci
riguarda, diremmo le stesse cose se la comunità interessata fosse
quella di Gressoney, o di Valtournenche, o di La Thuile.
L'importante è garantire ai cittadini valdostani, proprio per
quella equità da lei evocata all'inizio del suo intervento, una
qualità dei servizi primari che sia ugualmente beneficiabile da
parte di tutti i cittadini.
Presidente - La parola al Consigliere Lattanzi.
Lattanzi (CdL) - Mi dispiace che il Consiglio non segua con
attenzione questa vicenda e le spiego perché: credo che, malgrado
la propria intenzione, l'Assessore Fosson stia diventando,
inconsapevolmente, il protagonista di un momento importante della
politica valdostana e lo dico perché io sono qui dal 1998 e più di
una volta, parlando di bilanci, di capitoli di spesa, di scelte di
priorità, la nostra parte politica aveva sollevato la questione che
prima o poi la "coperta" sarebbe diventata corta e che prima o poi
sarebbe arrivato il momento delle scelte. Credo che, suo malgrado,
l'Assessore Fosson oggi "paghi lo scotto" di essere il primo a
dover operare questa scelta; anche se devo dire che è imbarazzante,
altresì in un certo modo strano, dover discutere una vicenda che
solleva sostanzialmente due tematiche: la prima, quella di una
ragionevole ottimizzazione di un servizio, che ha tutta una sua
logica assolutamente razionale - e, per certi versi, anche
condivisibile - se si ragiona come cittadino della Valle d'Aosta,
perché non ha grande incoerenza... sentir parlare del fatto che,
dovendo scegliere, si debba garantire al più alto numero di
cittadini valdostani il miglior servizio, quello più ottimale...
credo che su questo ogni consigliere non abbia alcun "imbarazzo",
però contestualmente l'"emozione" nasce dal fastidio di dover fare
delle scelte che, in un certo modo, diventano quasi incoerenti con
lo stesso modello di società che noi ci siamo costruiti, anzi mi
permetto di dire che "voi" ci avete costruito. Perché, quando sento
parlare della logica della razionalizzazione rispetto ai numeri, è
il tracollo di un'ideologia: quella che avete sostenuto per 40
anni, cioè che una "minoranza di numeri" di popolazione non doveva
essere strettamente "legata" alla quantità di denaro consegnata;
per cui stride sentir dire per la prima volta: "vi è la necessità
di fare delle scelte geografiche per bacino d'utenza", ma non
stride perché lo faccio io, che sono della "Casa delle Libertà",
perché il mio Ministro qualcosa ha detto in questi tempi - e fa
bene l'Assessore Fosson a citarlo -, ma vi è un aspetto che lo
differenzia da lei, Assessore: il Ministro Sirchia deve fare i
conti con un bilancio italiano della sanità in rosso, che chiude
con spaventosi "baratri" di assenza di denaro, cosa che a lei non
è... o non è stato fino ad oggi... e non è stato fino ad oggi...
noi spendiamo per la sanità più di qualunque altra regione di
Italia, noi riceviamo dallo Stato per la sanità, l'assistenza
sociale più di chiunque in Italia, pro capite, eppure oggi siamo
qui con la "coperta" che è diventata troppo corta. Io allora mi
permetto di fare tre riflessioni sulle tre questioni che ho
percepito essere emerse: la prima, una situazione esclusivamente
pragmatica, si parla di continuità assistenziale che deve far posto
ad un nuovo modello di assistenza sanitaria sul territorio, un
medico di famiglia che torna ad essere importante e una soluzione
sperimentale che è stata proposta e non accettata del "MediCogne".
Io allora mi permetto - non di entrare nel merito di tale
tecnicità, perché non ne sono all'altezza - di dire che, se questo
è il tema, come minimo lei ha sbagliato a comunicare, perché se
1.000 persone - e io invece lo sottolineo - strumentalizzate
politicamente - e non da "politichetta", ma da politica pesante -
vanno a firmare in buona fede... la previsione di un'assenza di
servizio... il percepito è che, chiuso il centro assistenziale
sanitario, vi è un'assenza di servizio. Assessore, se così non è,
lei ha sbagliato a comunicare e allora vada a parlare con la
comunità di Cogne, tolga di mezzo gli "avvoltoi" della politica!
Parli con la comunità e spieghi che razionalizzare il sistema
sanitario in Valle d'Aosta non significa far venire meno il
servizio, perché questo non è stato percepito. Qui vi è un problema
di comunicazione, siete bravi a fare, come l'USL, delle grandi
conferenze stampa, scrivete giornali, fate di tutto per comunicare
e poi, quando vi sono delle decisioni importanti... mi permetta di
suggerirle una comunicazione maggiore.
Secondo aspetto: se inizia la logica dei bacini di utenza...
attenzione a come ci comportiamo, perché allora questo vale per
tutto: per l'agricoltura, per il Casinò, per il turismo, per gli
investimenti per quanto riguarda l'industria; attenzione a questa
logica, perché vale per la nostra autonomia.
Terzo aspetto: lei non è stato poco convincente, lei è stato
incoerente, totalmente incoerente! Non per colpa sua, ma perché lei
lì rappresenta un movimento politico - e un programma politico -
che non aveva detto queste cose quando si è candidato, anzi avete
sostenuto: "vota "Union" che, diventando più grandi noi, sarete più
sentiti voi". Questa è l'incoerenza politica, non mi citi il
Ministro Sirchia, perché il Ministro dice le stesse cose che dice
lei, ma da un punto di vista totalmente, politicamente, diverso;
"mi consenta!" direbbe qualcun altro. Stiamo entrando in una fase
nuova della politica; è da 10 anni che noi stiamo dicendo che
saremmo entrati prima o poi nella fase della "coperta corta" e
delle scelte delle priorità.
In una società, quella del nord, e in maniera più puntuale
quella della Valle d'Aosta, che sta invecchiando più degli altri,
fortunatamente, che ha un'età media più elevata degli altri e che
ha delle necessità forti... vi sono due cose a cui la popolazione
italiana e valdostana non vuole rinunciare, non vi sono
abbassamenti e tagli di tassi che tengano: l'assistenza sanitaria e
l'assistenza sociale per gli anziani e per i bambini, scuole nido
per le donne che vanno a lavorare. Vi sono delle priorità nella
società che bisogna saper cogliere oggi, perché i soldi non bastano
più e in futuro saranno ancora meno!
Bisogna dare una risposta agli abitanti di Cogne, non gli si può
dire: "io ti mando l'assistenza da Saint-Pierre", perché non è una
risposta! Ci vuole un programma che possa permettere ai cittadini
della montagna... e il Senatore Rollandin, venerdì, in quel
bellissimo convegno sulla montagna si è "riempito la bocca"
un'ennesima volta dicendo che la comunità di montagna ha bisogno
assolutamente che non vengano minacciati i servizi: dalle poste
alle assicurazioni, dalle banche ai servizi primari,
dall'assistenza agli anziani all'assistenza ai bambini e, guarda
caso, ha citato - non so se vi siete parlati - l'assistenza
sanitaria, che non può venire meno nelle valli! Bisogna allora fare
una scelta di programma, è chiaro che questo magari poi significa
tagliare qualche consulenza, che a "Finaosta" 1.000 miliardi non si
tengono per fare gli "affari propri", ma si mettono a disposizione
della comunità; che le consulenze per il Casinò - e spendere
centinaia di miliardi per avere consulenti che ci dicono che il
Casinò deve essere rilanciato - non si fanno più! Assessore,
significa che in Giunta bisogna battersi per quelli che si
considerano dei valori assoluti, cosa che il suo partito non sta
facendo, tutto per tutti non c'è più! Non si possono avere liste di
centinaia di geometri che aspettano di poter avere una consulenza
per poter vivere nella nostra Regione! Perché questa è la logica
dell'assistenzialismo che voi avete generato e che oggi permette
alla gente di non accettare queste riforme, perché vi sono valori
su cui la gente non è disposta a fare economia! La sanità, gli
anziani e i bambini sono intoccabili! Certo, in una Regione che
spende 4.000 miliardi delle vecchie lire per 120.000 abitanti è un
insulto fare questa discussione oggi in Consiglio, perché se vi
fosse una scelta coerente, politica: di politica a favore della
montagna, noi non staremmo discutendo di questo: "o" La Thuile "o"
Cogne. "E" La Thuile "e" Cogne, Antey, Cervinia, perché noi
scegliamo un modello di sviluppo... ma voi volete scegliere un
modello di sviluppo montano che però dia soldi anche a tutte le
industrie che vengono a venderci qualcosa... che fallisce
regolarmente, un modello di assistenzialismo elettorale per cui
tutte le consulenze che voi portate avanti servono per "portare a
casa" i voti. La festa è finita Signori!
Stamattina abbiamo parlato di corsi di formazione, Fondo sociale
europeo; la "festa" sta finendo anche su quello! L'"ammortizzatore
sociale mascherato" è finito! Dovete fare un modello di sviluppo
economico sostenibile in montagna! Questa è l'incoerenza Assessore,
lei non è fuori tema, lei è perfettamente in tema con quello che
succede in Europa, in Italia, però è nel partito sbagliato, mi
consenta! Perché dice delle cose che sono fuori dalla logica del
suo partito, che è l'assistenzialismo elettorale! Qui non vi è
nessuna scelta, ha ragione lei: questa non è una scelta di
assistenzialismo elettorale, anzi è una scelta che la penalizza
pure sotto l'aspetto elettorale, ma è una scelta! Il problema è che
forse prima di tagliare alla sanità avremmo dovuto guardare nei
"portafogli" dei suoi Assessori e vedere se vi erano dei soldi da
tirar via, e ve ne sono! Basta andare a vedere il conto alle
Finanze, basta andar a vedere quello dei Lavori pubblici, dove
facciamo chilometri di strade inutili! Cementifichiamo mezza Valle
d'Aosta inutilmente, sono vent'anni che non si fanno le grandi
opere, ma di piccole quante ne abbiamo fatte! Ne abbiamo fatte per
centinaia di miliardi e poi non abbiamo i soldi per tenere in piedi
2 medici a Cogne, 2 ad Antey e 1 a Cervinia? Ma state
scherzando!
Lei è solo in una battaglia che ha già perso, perché non ha
l'"esercito" dietro questa politica! Lei non ha una squadra dietro
tale politica! Io non so come il Presidente abbia potuto permettere
una situazione di disequilibrio di questo tipo, perché egli
dovrebbe essere garante di un programma; non mi sembrava che nel
vostro programma alla parola "sanità" vi fosse: "razionalizzazione
dei servizi sanitari territoriali di montagna"! Non mi è sembrato
di vederlo, perché "con il cavolo" che a Cogne prendevate i
voti!
La "coperta", purtroppo, è corta, addirittura si sta
sfilacciando e sta finendo! Noi diciamo da mesi ormai che dobbiamo
saper fare delle scelte di investimento strategico, di assistenza
strategica, che sostengano un progetto di sviluppo della montagna
coerente! Lei è nel posto sbagliato e al momento sbagliato, ma a
Cogne lei deve dare una risposta, che sia "MedCon" o qualche
cosa... lassù da soli di notte non si può stare... con 8.000
persone! Se a un bambino viene una crisi asmatica, si deve chiamare
l'elicottero, ma di notte l'elicottero non viene, Assessore!
