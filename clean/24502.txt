Classificazione
CONSIGLIO REGIONALE
Attività consiliare d'aula



Oggetto del Consiglio n. 3406 del 2 aprile 2008 - Resoconto
OBJET N° 3406/XII - Communications du Président de la
Région.
Président
- La parole au Président de la Région,
Caveri.
Caveri (UV)
- J'aurais voulu limiter mes déclarations en
tenant compte du fait qu'il y a eu très peu de temps entre un
Conseil et l'autre, à un passage qui à mon avis est nécessaire,
c'est-à-dire on est au dernier Conseil de la Vallée, donc c'était
l'occasion pour remercier le Conseil et ses membres au-delà des
polémiques et des divisions, qui sont une chose normale. Je
voudrais remercier chacune et chacun avec ses valeurs et ses
défauts de majorité comme d'opposition pour le travail qui a été
accompli.
Je dois dire que j'ai eu juste il y a quelques minutes une
nouvelle qui m'a troublé, dont je dois parler au Conseil. La
notizia di ieri pomeriggio è una decisione assunta dal Consiglio di
amministrazione del Traforo del Monte Bianco, un Consiglio di
amministrazione che ieri ha deciso - con l'astensione dei 2 membri
di parte regionale, come sapete la Regione ha nel traforo una
partecipazione del 10,63% - sotto la presidenza dell'Ambasciatore
Giovanni Dominedò, e del Vicepresidente commercialista aostano, ma
che non rappresenta la Valle d'Aosta, Giuseppe Piaggio, di dare
mandato ad un professore di diritto amministrativo per impugnare in
sede amministrativa la decisione assunta dal Consiglio regionale di
limitazione dei TIR lungo l'asse del Monte Bianco: questa è una
decisione particolarmente grave, perché nel Consiglio di
amministrazione siedono autorevoli rappresentanti dei Ministeri, ci
sono Capi di Gabinetto, rappresentanti dell'"ANAS", quindi esprimo
qui il mio stupore. La decisione di fissare a 1.600 era parsa per
alcune forze che reggono il "Governo Prodi" come una scelta
minimalista, avremmo dovuto attestarci su numeri molto più bassi,
invece potrei leggervi uno ad uno i rappresentanti del Ministero
delle infrastrutture, del Ministero dell'economia che ieri hanno
deciso di impugnare con il loro voto favorevole questa decisione
assunta dal Consiglio regionale. Evidentemente ci sono 2 volti
diversi: un volto sorridente all'opinione pubblica valdostana, che
sostiene che il numero dei TIR dovrebbe essere ridotto a zero, un
altro rappresentato dai rappresentanti dei Ministeri e dell'"ANAS"
all'interno del "CdA" del Monte Bianco, che ha un viso diverso, un
viso che ritiene che il numero che abbiamo fissato sia troppo basso
e che bisogna liberalizzare i TIR in transito al Monte Bianco.
Concordiamo sul fatto che si tratta di una decisione grave, che
non mi stupisce. Ritengo che il Traforo del Monte Bianco stia
diventando una specie di organismo estraneo alla Regione, lo è
perché la maggior parte dei dipendenti del traforo sono romani, che
sono in una bella palazzina a Roma, come avveniva per il Belgio
quando il Congo era una colonia del Belgio (una logica
colonialistica) e devo dire che noi nei mesi scorsi abbiamo avuto
parecchi contatti con il vecchio Consiglio di amministrazione, che
aveva pensato che poteva essere, alla luce del rogo del traforo del
1999, un'idea brillante che le società del traforo facessero causa
allo Stato francese o forse facessero causa anche alla nostra
Regione. Il Traforo del Monte Bianco sta diventando una sorta di
corpo estraneo, esprimeremo al Presidente Prodi con una lettera in
data odierna il nostro vivo stupore. Ricordo che l'Ambasciatore
Giovanni Dominedò è Presidente di nomina del Ministero degli affari
esteri, scriverò anche al Ministro D'Alema, per dire che abbiamo
fissato tale soglia sulla base di una legge regionale, votata da
questo Consiglio; abbiamo discusso sui numeri, perché sui numeri si
poteva non andare d'accordo, potevano essere troppo pochi o troppi;
trovo che questa scelta di dare ad un legale il mandato di studiare
la scelta di presentare ricorso in sede credo amministrativa,
perché non vedo oggi alternative, in quanto la legge allora non fu
impugnata dal Governo in sede di Corte costituzionale...
Ci tenevo a riferire la questione al Consiglio perché la ritengo
di particolare gravità: è una sorta di spregio a questo nostro
Parlamento regionale, ad una scelta che abbiamo fatto. Oggi non è
una questione di numeri, lì sopra ci poteva essere scritto
qualunque cosa; certo è che noi ritenevamo di essere in una logica
di buon senso, invece scopriamo che esiste oggi una logica rapace e
liberalizzatrice che ovviamente non condividiamo e che apre anche
una luce molto chiara sulla questione eventuale del raddoppio del
Monte Bianco.
Président
- La parole au Conseiller Secrétaire
Venturella.
Venturella (Arc-VA)
- Anche noi gruppo "Arcobaleno",
reputiamo gravissima questa decisione, è un'ingerenza pesante
sull'autonomia decisionale del Consiglio regionale. Il passaggio
sotto il Traforo del Monte Bianco, che sappiamo tutti essere stato
realizzato per il traffico leggero, deve essere regolamentato.
Durante la discussione della limitazione del numero dei transiti
attraverso il tunnel avevamo aspramente criticato questo limite,
avevamo detto che era troppo alto e lo diciamo ancora adesso. La
decisione del Consiglio di amministrazione è una decisione che la
dice lunga sulle "lobbies" economiche che attraversano tutti i
partiti, siano essi di Centro-Destra che di Centro-Sinistra. Forse
è stata una svista, forse è stata una colpevole dimenticanza, ma
sappiamo bene che anche in alcuni settori dei partiti cosiddetti
"dell'area progressista" abbiamo ancora adesso delle spinte
sviluppiste, delle spinte a dover costruire, delle spinte
all'allargamento e all'innalzamento dei consumi. Siamo anche noi
basiti, anche perché questa decisione del Consiglio di
amministrazione attacca l'autonomia legislativa del Consiglio
regionale. Siamo a fianco, contestando lo stesso il numero troppo
alto di passaggi, non tanto del Governo regionale, ma del Consiglio
regionale nella sua interezza, per denunciare questa situazione che
ha del paradossale e vedremo nei prossimi giorni anche noi di
intervenire sugli apparati governativi per far sì che questa
decisione sia quanto meno revocata.
Presidente
- La parola al Consigliere Lattanzi.
Lattanzi (PdL)
- Cercherei di fare un intervento meno
imbarazzato di quello che ha fatto il collega Venturella, al quale
va tutta la mia solidarietà politica. È evidente che, quando i
partiti nazionali che si rappresentano in sede locale fanno scherzi
di tale tipo, non è facile venire a sostenere certe posizioni in
questo Consiglio, quindi va dato merito al collega Venturella di
avere con grande onestà intellettuale riconosciuto che "Houston,
abbiamo un problema". Qual è il problema? È il problema di un
Consiglio regionale che dovrebbe essere sovrano di questa
autonomia, che ha preso una decisione importante a beneficio e a
difesa del nostro territorio: quella della limitazione del
passaggio dei TIR, perché avevamo condiviso la necessità che questa
Regione, che come primario PIL quello turistico, difendesse tale
qualità del suo prodotto turistico attraverso una limitazione
dell'inquinamento provocato dal traffico. Questo era il comune
denominatore che aveva portato tale Consiglio a votare
all'unanimità il regolamento per limitare il numero dei TIR.
Avevamo poi avuto posizioni differenti su altre questioni, ma
questo era un valore condiviso.
Oggi tale decisione non so se vi stupisce, a me non mi stupisce:
vi sono degli interessi economico-finanziari che un Consiglio di
amministrazione come quello delle autostrade deve tenere in
considerazione, ossia che un aumento dei TIR porta un aumento delle
entrate e, siccome ogni azienda ha come fine ultimo l'aumento dei
propri utili, non so di cosa vi stupite! Mi stupisco invece che sia
un'azienda pubblica, partecipata da capitale pubblico,
rappresentata da rappresentanti politici pubblici e che dovrebbe
tenere in considerazione una serie di cose che in questo contesto
sono state by-passate.
Vorrei fare un'ulteriore riflessione, che non è solo stupore
pragmatico di chi dice: "questa è la situazione". Dobbiamo prendere
atto che, mentre la Sinistra ammette la propria "défaillance" di
collegamento fra il Governo e le rappresentanze locali - quindi è
evidente la frantumazione degli interessi che la Sinistra dice di
volere in questa Regione rappresentare, perché, mentre qui si
dichiarano autonomisti, federalisti, a Roma qualcuno lavora per
logiche diverse -, ne prendiamo atto... quello che mi stupisce è
che il Presidente della Regione, a nome del Governo, ma anche e
soprattutto della sua parte politica, annunci l'attacco
all'autonomia. Presidente, se ne faccia una ragione! Lei una
persona intelligente, sa perfettamente che i tempi stanno
cambiando, se c'è qualcuno che a Roma deve rappresentare dei propri
interessi deve avere peso politico e voi peso politico non ne
avete! Anche se nominate i consigli di amministrazione delle
autostrade, se nominate i vostri uomini di fiducia nei posti di
gettone per comprarvi i voti, voi peso politico su queste decisioni
non ne avete, contate nulla!
Siccome state andando in giro in Valle a dire che il voto utile
è votare degli autonomisti a Roma, questa è la prova lampante che
gli autonomisti soli a Roma "ni Droite, ni Gauche" non portano alla
Regione nulla di buono! Perché o gli autonomisti fanno delle scelte
di campo in termini di valori politici, oppure se il valore
politico che volete rappresentare è esclusivamente farvi in Valle
gli affari vostri, pensando che tutto il resto del mondo giri per
conto suo, vi state rendendo conto con questa operazione che così
non è. Si parla di globalizzazione, si parla di economie
transfrontaliere, si parla di interessi da difendere, si parla di
grandi interessi economici che si muovono a livello internazionale
e il gruppo "Union Valdôtaine", che vuole difendere gli interessi
di questa Regione, deve prendere atto che non ne è in grado! Non è
stata in grado né quando c'erano i 2 Parlamentari dell'"Union",
espressione diretta, non è stata in grado neanche con i 2
autonomisti che, a nome dei progressisti, sono andati a Roma per 2
anni, non si sa bene a cosa fare, perché hanno avuto il voto più
pesante dell'autonomia e non hanno portato in questa Valle nulla e
con i buoni benzina mi risulta che ancora oggi neanche a Bruxelles
possiate pensare di poter dire che siete gli unici che possono
rappresentare questa nostra autonomia. Qui se c'è qualcuno che deve
decidere come rappresentare questa autonomia... sono le forze
autonomiste che devono capire che il mondo sta cambiando, che le
persone vogliono avere posizioni chiare e che se c'è qualcuno che a
Roma vuole andare a difendere questi interessi, deve avere peso
politico, quello che voi non avete!
Presidente
- La parola al Consigliere Cesal.
Cesal (UV)
- Devo dire che la decisione del Consiglio di
amministrazione del Tunnel del Monte Bianco, che ci è stata
comunicata stamani da parte del Presidente, appare "come un fulmine
a ciel sereno", qualcosa di inatteso, qualcosa che va sottolineato
per la sua negatività. Si tratta di una decisione che va
contrastata, perché la Regione in questa vicenda deve far pesare
tutto il suo peso, non solo politico, ma anche il suo peso di
rappresentatività negli organismi decisionali del Tunnel del Monte
Bianco e questa è la dimostrazione dell'assoluta mancanza di
raccordo fra la nostra Regione e le istituzioni statali. Qui
abbiamo una rappresentanza politica a Roma che ha sottoscritto un
accordo programmatico con Prodi 2 anni fa e che oggi non è stata in
grado di contrastare una decisione del genere! Questo va
sottolineato, Consigliere Lattanzi; lo stupore dipende proprio da
questo, dal fatto che sia stato sottoscritto un accordo politico a
cui non si è dato seguito. Questa è la dimostrazione del fatto che
non dobbiamo sottoscrivere alcun accordo politico, ma dobbiamo
"avere le mani libere" quando andiamo a Roma e dobbiamo farci
rispettare per quello che siamo. Oggi c'è un accordo forte, che non
c'è mai stato da parte della rappresentanza parlamentare di questa
Regione con gli organismi centrali e in questo momento ci troviamo
di fronte a vicende di tale genere! Questo dimostra la gravità
della situazione, dimostra che questi tentativi di accordarsi con
gli uni e con gli altri per difendere gli interessi della Regione
non danno risultati concreti e questa vicenda è molto grave di per
sé, è una vicenda che va denunciata, perché non è possibile
arrivare a questo punto!
Lo stupore poi che un'azienda di questo genere, collega
Lattanzi... si tratta di un'azienda a partecipazione pubblica, è
un'azienda che persegue fini di lucro, ma è un'azienda che prende
le sue direttive dall'ente pubblico e dagli organismi che li hanno
nominati nel Consiglio di amministrazione e mi fa piacere che i
rappresentanti della Regione abbiano votato contro tale decisione.
Questo è un attacco portato all'autonomia decisionale del nostro
Consiglio e che deve vedere da parte di quest'ultimo una pronta
risposta e deve sollecitare a delle riflessioni. Siamo in un
periodo di campagna elettorale, credo che tutti gli interventi
hanno sapore di campagna elettorale, mi permetto di farlo
anch'io... Questo dimostra che l'accordo preventivo con la Destra o
con la Sinistra in casi di tale genere non ha nessun senso, perché
gli interessi della Regione non si difendono accordandosi con gli
uni, piuttosto che con gli altri. Gli interessi della Regione si
difendono quando c'è una coesione interna alla Regione e c'è una
rappresentatività che va all'esterno della Valle, porta la voce
dell'intera Comunità, ma non porta solo la voce di una parte
politica, oppure si accoda supinamente ad una parte politica non
essendo in grado di contrastarne le sue decisioni. Questo vorrei
sottolineare e vorrei dire con molta onestà che è eloquente. Ci
troviamo in campagna elettorale e credo che la vicenda dimostri più
di ogni altra situazione un dato di fatto, che cerchiamo di portare
tutte le sere in tutti i Comuni della Valle: quello di dire che la
nostra Regione deve essere rappresentata da persone autonome, che
non devono dipendere dalle decisioni delle Segreterie dei partiti
nazionali siano essi di Destra o di Sinistra.
Presidente
- La parola al Consigliere Bortot.
Bortot (Arc-VA)
- Sono d'accordo con quello che ha detto
il collega Venturella, vorrei stigmatizzare questo atteggiamento
prettamente elettorale. Può anche darsi che il Deputato e il
Senatore non sappiano di tale cosa, può anche darsi, siccome,
quando si riuniscono degli organismi, viene stilato un ordine del
giorno, che i nostri rappresentanti da noi nominati, visto l'ordine
del giorno, abbiano preferito, invece che sollevare il problema,
far passare la decisione per poi istaurare questo clima qui
dentro...
Caveri
(fuori microfono)
- ... sono anche
intervenuti...
Bortot (Arc-VA)
- ... sì, ma c'è modo e modo di
intervenire, un modo è quello di soprassedere nella discussione di
quell'ordine del giorno, un altro è quello di telefonare al
Presidente del Governo e ai rappresentanti presso il Parlamento
italiano, in terzo luogo come c'è il telefono per il Presidente del
Governo, c'è anche il telefono per il Deputato e il Senatore e in
quarto luogo questa decisione non rientra nell'accordo firmato dai
nostri candidati Nicco e Perrin con l'allora candidato Prodi. Dire
poi che i Parlamentari Nicco e Perrin in 2 anni non hanno fatto
nulla e sono stati a Roma a "scaldare i banchi"... basta
confrontare chi ci ha rappresentato nella legislatura precedente
rispetto ai 2 anni di questa legislatura, parlando di "Testafochi"
o di finanziamenti alla ferrovia, si fa presto a fare un confronto
e capire chi ha portato a casa più cose nell'interesse della nostra
Regione. Giochiamoci pure, dato che il clima elettorale non
scandalizza nessuno, ma il tono che avete dato agli interventi, a
partire da quello del Presidente Caveri, a seguire dai colleghi
Lattanzi e Cesal, è "sopra le righe"...
(interruzione del Consigliere Lattanzi, fuori
microfono)
... obbligato sì, ma l'idea di enfatizzare, ognuno gioca la
propria parte... la politica! Penso che siamo in grado ognuno
svolgendo la propria parte, il Governo e la maggioranza e i nostri
rappresentanti, di riprendere in mano l'argomento e capire la
"défaillance" da parte di chi è avvenuta. Perlomeno riusciamo ad
individuare le responsabilità, dopodiché capiamo come intervenire,
con quali criteri e se possibile bloccare questa decisione. Credo
sia un "colpo di mano" di fine legislatura e come sempre dei "colpi
di mano" di questo tipo... non possiamo accusare che li fa il
Governo nazionale, perché, se guardiamo l'ordine del giorno di
questi 6 giorni di Consiglio, i "colpi di mano" di fine legislatura
non sono solo del Governo nazionale! Andiamo quindi a verificare
quello che è successo, chi ha votato cosa e poi capiamo le
iniziative da intraprendere.
Presidente
- La parola al Consigliere Sandri.
Sandri (PD)
- Le comunicazioni del Presidente meritano
ovviamente una valutazione. Per intanto sono molto sereno, il
Consiglio regionale ha preso, fra l'altro, con una maggioranza
superiore a quella normale un provvedimento assolutamente legittimo
e senza alcun problema, credo che questo verrà confermato anche dal
TAR, quindi perché preoccuparsi di qualcosa che abbiamo fatto bene,
per cui non penso la Magistratura amministrativa avrà nulla da
dire. Credo che l'istanza di questa società sia un poco una
"stampella di Totti" gettata contro la Valle d'Aosta e poco più.
Diventa però simpatico cercare di analizzare i motivi per cui i
Presidente della Regione e il Presidente "dell'Union Valdôtaine",
con toni apocalittici e apodittici, hanno cercato di enfatizzare
questa situazione. Penso che sia il "tournant" elettorale che sta
girando male che li mette in questa agitazione, ma che non ha
nessun modo di esistere, perché stanno parlando di una società
privata: per il 50,1% è privata e i privati in Italia giustamente
hanno libero mercato e fanno quello che vogliono. "L'ANAS" ha
ancora un 32%, noi abbiamo già posto in Consiglio regionale come
"Partito Democratico" il problema di comprare altre quote di questa
società per garantire l'autonomia della Valle d'Aosta, ma chi è che
ha "fatto orecchie da mercante"? Lei e la sua maggioranza.
Non solo, la cosa più divertente è che, se c'è un responsabile
di tutto questo, è lei, Presidente Caveri, perché nel 1999 lei era
Deputato e all'epoca ci fu la privatizzazione, ma ci fu qualche
Deputato valdostano che disse: "privatizzando le autostrade, le
autostrade valdostane vengono alla Valle d'Aosta"? Io non me lo
ricordo. Ricordo che lei e il Senatore della Valle d'Aosta
dell'epoca votaste tranquillamente tutto il passaggio per quanto
riguarda la privatizzazione delle "Autostrade S.p.a.", con il
risultato che noi abbiamo "perso un treno". Questo è il suo modo di
essere Deputato e Senatore, non quello dei nostri attuali
Parlamentari, che hanno portato a casa in un anno e mezzo 40
milioni per le ferrovie già impegnati, la Caserma "Testafochi" che
erano 10 anni che i vostri Deputati e Senatori non la portavano a
casa, lei compreso, perché nel 2000 era lei Deputato a Roma e non
ha portato a casa le caserme e il Senatore dopo di lei è riuscito a
fare ancora meno in 5 anni! Lei non sa quello che sta dicendo,
perché "si è dato la zappa sui piedi", perché è lei responsabile di
questa situazione! Questa è la dimostrazione che sul sistema
autostradale, sul Traforo del Monte Bianco occorre che la Valle
d'Aosta prenda un'iniziativa politica per tornare ad essere
proprietaria, perché, finché la proprietà è in mano ad altri, in
particolare dei privati, questo è estremamente negativo.
Una battuta anche per quanto riguarda il Centro-Destra, che si
erge a "più bravi, più belli"... benissimo, ma guarda caso dov'è
che la Valle d'Aosta viene messa in difficoltà? Nelle società
private; allora bisogna capire un piccolo concetto: sulla
produzione di beni e servizi è bene che il mercato imperi e che vi
sia la più grande libera concorrenza fra le imprese private, ma,
dato che non esiste un'alternativa all'autostrada della Valle
d'Aosta, piuttosto che al Traforo del Monte Bianco, le
infrastrutture devono rimanere di proprietà pubblica, possibilmente
delle comunità locali. Questa è la scelta politica del "Partito
Democratico", questa è la scelta politica che porteremo avanti,
questi sono i risultati che si hanno quando, come voi, nel 1999
quando eravate al Parlamento e adesso che avete il Governo
regionale siete riusciti a combinare. Bella figura!
Presidente
- La parola al Consigliere Viérin Marco.
Viérin M. (SA)
- Dopo l'enfasi del Consigliere Sandri,
credo che invece questo sia un giorno triste, speriamo sia
l'ultimo, perché caro collega lei è molto bravo quando si deve
parlare di alberi, parlare di mele o parlare di uova marce, ossia
cerca di spostare l'attenzione su altre cose. Lei è intervenuto
solo sostenendo che la Regione deve comprare le azioni delle
società per essere proprietaria delle società che hanno un forte
valore aggiunto sull'attività economica della nostra Regione. È un
concetto che può essere caro anche a noi del gruppo "Stella
Alpina", ma basta guardare i verbali, quando il suo movimento era
in maggioranza, come si è espresso su queste possibilità di
acquisizioni! Basta vedere la "SAV" quando la "CRT" ha ceduto le
azioni... il suo movimento è stato contrario all'acquisizione delle
azioni della "SAV". Non possiamo parlare in una maniera e
razzolarne un'altra e, quando poi si parla ai giornalisti, ancora
in una terza maniera! Qui il mondo dei furbi deve finire! Oggi è il
giorno di un attacco all'autonomia, è inutile che stiamo qui a
cincischiare; purtroppo non ci stupisce più questa logica rapace e
irrispettosa delle comunità locali e quello, caro Consigliere
Bortot, che diciamo è vero. In campagna elettorale, lo abbiamo già
detto 2 anni fa, qualcuno non ci credeva, oggi un colpo dopo
l'altro la gente comincia a capire che quello che si diceva tempo
fa e si ribadisce oggi sta avvenendo. Questo è il ragionamento,
Consigliere Bortot, perché quando lei dice: "stigmatizzazione di
questo aspetto elettorale", ma che aspetto elettorale! La
limitazione dei TIR c'era anche nell'accordo che i nostri
Parlamentari hanno firmato con il "Governo Prodi"! Non prendiamoci
in giro! Questa è un'altra di quelle fregature che i nostri
Parlamentari hanno preso, perché c'erano i 10 punti nell'accordo
che hanno firmato, caro Consigliere Bortot, ed era il vostro
accordo che avete firmato con il "Governo Prodi"! Quando si
interviene su questi aspetti, allora bisognerebbe almeno avere il
buon gusto di dire cose che alla fine si ritorcono contro. Tale
attacco è un attacco, perché questa è un'azienda pubblica e
un'azienda pubblica - torno a sposare il concetto del Consigliere
Sandri che però lo ha impostato in maniera totalmente inversa -
deve guardare non solo alla logica del guadagno, perché è vero che
siamo presenti con il 10%, ma nell'altro 30% è presente lo Stato. I
nostri 2 rappresentanti non hanno votato questo provvedimento o
questo obiettivo, ma quelli del Ministero, i rappresentanti di quel
30% lo hanno votato come lo hanno votato i privati, caro collega
Sandri e questo 30% rappresenta il vostro Governo nazionale. Se
questo è un sistema per far cassa allo Stato e per fare il famoso
tesoretto e poi gli altri pagano, noi siamo contrari che a pagare
sia la nostra Comunità anche su questo aspetto.
"Autonomisti in Valle d'Aosta..." - diceva il Consigliere
Lattanzi - "... non porta nulla di buono"; è chiaro che se
continuiamo su questa strada ad avere rappresentanti a livello
nazionale che l'autonomia la predicano, ma poi nei fatti non la
esercitano... l'ho detto qui, quando abbiamo fatto la cerimonia del
"Sessantesimo anniversario dello Statuto", che forse qualcuno si
sente più rappresentato dalla politica nazionale, piuttosto che dal
suo agire politico e dal suo credo politico, ossia l'autonomia.
Questi sono gli effetti chiari del disastro di 2 anni di rapporti
con lo Stato, allora oggi per noi è un giorno triste, anche se
questo giorno ci conferma le sensazioni che abbiamo avuto ormai da
2-3 anni.
Cari Consiglieri Bortot e Sandri, questo è un altro autogol di
questa Sinistra che viene qui e ci dice che bisogna mettere il
limite al transito dei TIR, mentre a livello nazionale succede
quello che succede, quando si viene a parlare di termovalorizzatori
e poi a Napoli, governata dalla Sinistra, vediamo cosa è successo,
a Torino stanno costruendo i termovalorizzatori e sono realtà
governate dalla Sinistra. Anche qui, come è stato per l'Ospedale,
sui termovalorizzatori purtroppo avremo delle polemiche e sono
convinto che alla fine avremo lo stesso risultato di oggi: qui si
sostengono delle cose, ma da altre parti si fanno in maniera
totalmente inversa ed è una cosa che non può essere più venduta
alla nostra Comunità, un atteggiamento del genere non è più
accettabile.
Presidente
- La parola al Consigliere Ottoz.
Ottoz (PdL)
- Mi sembra che qui tutti facciano dei
discorsi di politica, come se l'economia non esistesse, anziché
prendere atto di una situazione oggettiva che esiste e che c'è.
Intanto devo dire che l'obiezione secondo la quale fa orrore il
fatto che un società pubblica si preoccupi dei suoi bilanci mi
stupisce, nel caso è diventata privata, ma siccome si è fatto il
discorso della società pubblica e della quota pubblica della
società privata, che ha sicuramente avallato la decisione...
teniamo presente che anche le società pubbliche hanno un dovere
verso i cittadini: quello di essere efficienti, di produrre utili
per arricchire la Comunità e diminuire il costo per i cittadini
delle loro gestione.
Secondariamente qui ci si deve mettere d'accordo su questo
Tunnel del Monte Bianco: se il problema è di bloccare
l'inquinamento ad una certa quantità assoluta, oppure se è quello
di bloccare il numero, nel senso che è fuori di dubbio che con il
miglioramento delle categorie di veicoli che passano, con il
crescere da "Euro 1" fino a "Euro 5", con il concetto che quello
che conta è l'inquinamento per chilogrammo trasportato, con il
fatto che il Tunnel del Monte Bianco... che lo vogliamo o no, siamo
la Valle d'Aosta e facciamo parte dell'Italia e dell'Europa... è un
problema di trasporti europei e non possiamo passare la vita a
spostare l'inquinamento sui nostri vicini, ma bisogna che sia
distribuito equamente sull'arco alpino. In questa logica,
controllando strettamente la quantità totale di emissioni, è
inevitabile, anche se non ci fa piacere, che progressivamente,
siccome i veicoli a parità di chilogrammi trasportati di merce
inquinano sempre di meno, che si vada, fin quando il modello di
sviluppo non avrà abbandonato la gomma - ma non è dietro l'angolo
-, verso un aumento del traffico. Di questo si fanno interpreti le
società e di questo dovremo farci carico noi, non possiamo
ragionare politicamente come se l'economia non esistesse in una
stanza, nell'altra dire che l'economia di fatto è politica e poi
dire che la politica è economia, dobbiamo metterci d'accordo.
Esiste un rapporto inestricabile nella società moderna fra il mondo
politico e il mondo economico, perché è su questo che si basa la
crescita dei Paesi e il benessere dei cittadini.
Poniamoci piuttosto il problema di come far fronte a questo
"trend" al quale possiamo resistere, possiamo dire che è colpa dei
Parlamentari a Roma, sicuramente non è colpa nostra, va tutto
bene... cominciamo a ragionare seriamente di fare la famosa seconda
canna per aumentare la sicurezza, perché sicuramente l'aumento del
passaggio dei veicoli implica questioni che riguardano
l'inquinamento e la sicurezza e certamente i flussi sono più sicuri
- lo stiamo facendo al Gran San Bernardo - se prendiamo in esame il
problema del raddoppio del Tunnel del Monte Bianco a fini di
sicurezza e di andare incontro - con il pieno accordo sul controllo
dell'inquinamento - al problema dell'inquinamento assoluto, che poi
è l'elemento che deve guidarci. Non il numero dei veicoli, perché
la quantità di inquinamento è legata ad un numero di un certo tipo
di veicoli, via via che cambia tipo di veicoli, merce trasportata
per veicolo... cambia anche l'inquinamento in bene o in male,
sempre a seconda che si ragioni in termini corretti di polluzione,
di sostanze inquinanti per chilogrammo di merce trasportata. È un
problema politico, ma è anche un problema economico; cominciamo ad
affrontare seriamente il tema senza infingimenti del raddoppio del
Tunnel del Monte Bianco.
