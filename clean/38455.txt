Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1983 del 5 aprile 2016 - Resoconto
OGGETTO N. 1983/XIV - Interrogazione e interpellanze:
"Individuazione di una società mista pubblico/privato per la
gestione del servizio anziani del territorio e delle
microcomunità".
Viérin M. (Presidente) -
Passiamo adesso, come concordato
questa mattina, all'esame congiunto dei punti n. 17, n. 26 e n. 36
all'ordine del giorno. La parola al collega Cognetta.
Cognetta (M5S) -
Grazie Presidente.
Assessore, a fronte delle comunicazioni date alla stampa da lei
rispetto ad una possibile privatizzazione del servizio di
microcomunità e l'assistenza anziani, sono qui a presentare
quest'interpellanza, che ha sostanzialmente tre domande molto
semplici: qual è il risparmio che si ipotizza da un'operazione come
questa, cioè tagliando questi stipendi - era questa l'ipotesi - che
tipo di risparmio si avrà; se è intenzione del Governo regionale
eventualmente fare dei prepensionamenti rispetto alle operatrici
socio-sanitarie che hanno già i requisiti o che potrebbero avere i
requisiti e se eventualmente si stabilizzano quelle che hanno un
contratto a tempo determinato, ma che da anni continuano ad essere
rinnovate senza avere alcun tipo di certezza per il futuro; infine
la domanda che ha scatenato tutto ciò che è successo: quali sono le
intenzioni rispetto al prossimo anno per trovare la copertura
finanziaria necessaria a garantire questo servizio.
Vorrei invitarla, al di là delle semplici domande, a dirci in
maniera molto chiara e precisa che tipo di servizio vuole offrire
alla Valle d'Aosta e soprattutto quale destino dare alle
lavoratrici di questo settore, che sono tantissime, che sono
giustamente allarmate e preoccupate, ma anche gli utenti, tutti
quegli anziani che usufruiscono oggi di questo servizio perché
purtroppo lei spesso ha un atteggiamento ondivago, cioè fa delle
affermazioni, prende certe strade, dopodiché torna indietro con
delle retromarce che di fatto non si capiscono. È successo in
passato per altre cose relative al suo settore. Io sono convinto,
visto che non sono uno che guarda le cose con i paraocchi, che non
sia tutto sempre farina del suo sacco. È capitato di parlarne anche
in Commissione di questa cosa, quindi magari all'occorrenza se ci
dicesse anche da quale sacco arriva questa farina ogni tanto...ci
farebbe piacere sapere che non è sempre esclusivamente d'accordo
con tutto ciò che viene fatto. Potrebbe esserci d'aiuto anche
questo, non solo a me, ma probabilmente anche ai colleghi di
maggioranza che spesso si trovano in Commissione a dover fare una
difesa d'ufficio che in effetti è impossibile da fare.
Per quanto mi riguarda, non ho nient'altro da aggiungere se non
aspettare la sua risposta.
Presidente -
La parola al collega Gerandin.
Gerandin (UVP) -
Merci Président.
Qualcosa ha già detto il collega Cognetta, per cui è inutile
ripercorrere un passaggio che ci ha preoccupato e ci ha preoccupato
tanto, nel senso che lei in Commissione, Assessore, ha esordito
dicendo: "peccato per la fuga di notizie". Quando la politica ha
idee buone, idee che sono sostenibili, ben vengano le fughe di
notizie. È chiaro che, a fronte di una notizia come quella apparsa
sui quotidiani e che ha allarmato giustamente il personale, posso
capire il suo stato d'animo, posso capire anche i suoi crucci, le
sue perplessità su questa fuga di notizie.
Noi illustreremo queste due interpellanze e poi c'è anche
l'interrogazione della collega Morelli, lei avrà 25 minuti,
Assessore, per cercare di tranquillizzare queste persone, che hanno
dedicato una parte importante della loro vita, hanno sacrificato
magari una parte della famiglia, hanno fatto un lavoro che nessuno
di noi qua si sognerebbe di fare, e per dar loro quelle certezze
che loro politicamente non sono andate a chiedere a nessuno in
questo momento, per cui voglio fugare anche questo tipo di
strumentalizzazioni, non è il momento di strumentalizzare o di
giocare sulla pelle dei lavoratori: è il momento di dare delle
risposte e delle risposte certe.
Parliamo di 480 persone a tempo indeterminato, più gli
amministrativi, perché in quel panorama che lei ci ha portato in
Commissione si è dimenticato degli amministrativi, perché qualunque
tipo di scelta venga fatta dall'Amministrazione regionale
riguarderà anche il personale amministrativo. Riguarderà un congruo
numero di persone, mi pare 78, che sono i tempi determinati,
riguarderà il personale assunto come esterno e riguarderà anche il
personale del G.B. Festaz, perché ci tengo a ricordare che, al di
là di tutto, comunque un impegno, una legge regionale ormai datata
2004 prevedeva tutta una serie di passaggi e ahimè, se questi sono
i tempi di risposta della politica, siamo ben messi.
Detto questo, riguarda soprattutto del personale - e io qua
veramente vorrei aprire un capitolo che sia molto chiaro - di
comparto, personale che ha fatto regolari concorsi, che ha un
contratto di comparto, personale che in alcuni casi è stato assunto
come ADEST, poi ha fatto dei percorsi formativi come OSS, a cui
comunque è stato prospettato un percorso per quello che riguarda il
discorso dell'assistenza anziani molto chiaro all'interno del
comparto. Ora, che si vengano a mettere in discussione 700 persone
del comparto a noi pare veramente un passaggio folle, io non ho
altro termine. Lei oggi ha una grande opportunità: ha 25 minuti per
spiegare quale delle tre soluzioni volete percorrere, perché sono
tre soluzioni che di fronte hanno scenari ben diversi. Primo
scenario: vogliamo passare al discorso della grande società
pubblica gestita a livello di Assessorato? Lei nella risposta mi
dica dov'è il risparmio, perché mi pare che a monte di tutto questo
processo di riorganizzazione ci sia la necessità di risparmiare 2
milioni e mezzo. Se dobbiamo mettere in discussione 700 persone del
comparto per 2 milioni e mezzo, mi dica dov'è questo risparmio se
facciamo questa maxi operazione di raggruppare tutto sotto un unico
soggetto pubblico. Se per caso privatizziamo, lei ha dichiarato di
non essere d'accordo, capisco che qualche problema c'è: ci sono
problemi legati a tutta una serie di trattative sindacali - e meno
male che anche le organizzazioni sindacali hanno preso posizione su
questo percorso -, c'è il problema di garanzie che sono tutelate
dal Codice civile, per fortuna, perché ogni tanto il Codice civile
ci salva anche da queste fughe in avanti. Se facciamo una società
mista pubblico-privato, qua i problemi non sono minori, perché, al
di là che lei dica che non vuole licenziare nessuno, se io le
stesse persone le faccio transitare da un contratto ad un altro, da
INPDAP, che è il contratto dell'ente previdenziale, a INPS, io
causo loro una marea di problemi e anche se, dal punto di vista
economico, sono garantito con un assegno
ad personam
,
qualche problema c'è, e anche su questo mi dica dov'è
effettivamente il risparmio.
Un'altra considerazione che volevo fare, Assessore, è che noi
qualche avvisaglia ce l'avevamo già, perché quando in sede di
approvazione di bilancio abbiamo detto che nel suo Assessorato per
garantire gli stipendi...come viene fatto in un qualunque bilancio,
vengono garantiti gli stipendi del personale e mancavano 18,7
milioni, beh, questa è stata la controprova, perché abbiamo trovato
poi l'
escamotage
con l'avanzo d'amministrazione...
(interruzione del Presidente della Regione, fuori
microfono)
...perché, Presidente, è un escamotage quello di pescare i 18,7
milioni dall'avanzo dei Comuni, ma non può durare in eterno, è
una tantum
, lo sappiamo benissimo. È passata, evviva,
garantisce gli stipendi nel 2015, ma l'avvisaglia c'era, perché,
quando si comincia a non garantire, c'è l'avvisaglia.
Ci sono altri settori che hanno riguardato i provvedimenti del
suo Assessorato. Il fatto di dire che in questo momento mancano 10
milioni sul discorso delle pensioni di invalidità è un altro di
quei passaggi che ha toccato, ma se poi va bene a lei...li
giustificherà lei. Volevo solo ricordarle che nel 2012 le risorse
per il servizio anziani erano 23,43 milioni, nel 2015 sono state
ridotte a 18,7 milioni, c'è stata una riduzione del 22 percento. Mi
spieghi lei qual è il comparto pubblico che ha fatto questo tipo di
riduzione dal 2012 ad adesso. Malgrado questa riduzione, noi
abbiamo sparato nel mucchio e abbiamo centrato questo.
Un'ultima risposta che lei penso politicamente debba dare tenuto
conto che è un Assessore alle politiche sociali e alla sanità...lei
deve spiegare a questi 700 dipendenti che differenza c'è tra un OSS
che si occupa di territorio e anziani e un OSS che opera
all'interno del sistema sanitario. Deve spiegarglielo perché lei
era presente e nella delibera n. 136 del 5 febbraio 2016 è stato
deciso - e io dico finalmente, ne siamo felici - il discorso di
assunzione del personale socio-sanitario sia a tempo indeterminato
che a tempo determinato. Da una parte meno male che andiamo in
questa direzione, per cui diamo garanzia al personale del
sanitario, per cui assumiamo e facciamo concorsi a tempo
indeterminato; dall'altra parte, quelli che sono stati assunti con
regolari concorsi e sono di comparto ipotizziamo di transitarli
sotto la società mista pubblico-privato...adesso non so quale sarà
la scelta che farete; ma dov'è la
ratio
, cosa hanno fatto
queste persone per meritarsi questo? Me lo spieghi, perché
veramente è incomprensibile.
Concludo anche perché siamo molto curiosi delle risposte che ci
darà, Assessore. È una grande opportunità per tranquillizzare
queste persone, nessuno ha intenzione di andare a fomentare di più
quest'uscita infelice che è stata fatta, però in questo momento c'è
l'assoluta necessità di tranquillizzarle. Non possiamo continuare a
lanciare dei messaggi in cui una fetta di comparto è non tutelata,
perché il discorso finanziario non è giustificabile. Chi ha deciso
all'interno del bilancio regionale che 2 milioni e mezzo devono
essere per forza da togliere al servizio di assistenza agli
anziani? C'è stato il 22 percento di riduzione dal 2012 ad adesso,
ora, sinceramente a noi dispiace questo, perché è un allarmismo non
dovuto per persone che hanno dedicato magari una parte importante
non solo del lavoro o della famiglia, ma hanno dedicato anche una
parte della salute, perché tanti di questi hanno in questo momento
tutta una serie di problemi fisici e il ringraziamento che diamo
come politica e come Amministrazione, voi come Giunta perché siete
tutti responsabili, è quello di dire: "bene, Signori, chi si è
visto si è visto, vi salutiamo e transitate sotto un altro ente o
datore di lavoro", a me pare che veramente questa sia la fine del
sistema Valle d'Aosta. Grazie.
Presidente -
Per la replica, la parola all'Assessore
Fosson.
Fosson (UV) -
Grazie Presidente.
È chiaro che io affronto questo tema con difficoltà perché devo
parlare di scelte presentate come definitive e che invece non lo
sono assolutamente e devo parlare di problemi che invece sono stati
solo affrontati in modo iniziale e che sono stati dati come
definitivi. È difficile tranquillizzare quando si è in allarme,
perché in questo momento le scelte non sono ancora state fatte e il
patto che facciamo con il personale, a cui teniamo, che dà la
qualità alle nostre case, è sicuramente quello di ponderare molto
bene prima di fare qualsiasi altra scelta. Il fatto di essersi
incontrati in modo preliminare, informale doveva essere non dico
segreto, ma si apriva un tavolo con i sindacati di categoria
proprio con chi rappresenta il personale. Doveva essere per noi una
garanzia, prima di affrontare qualsiasi problema, ascoltare la voce
dei rappresentanti di quelli che vi lavorano, perché in questo
momento abbiamo anche noi una grande preoccupazione, personale ma
di tutta la Giunta e di tutta la maggioranza, ben chiara: in un
momento di grave riduzione delle risorse dappertutto, pari al 22
percento, in tanti anni il bilancio è sceso del 40 percento e
dobbiamo mantenere la qualità del nostro servizio per anziani e la
sua esistenza. Questa è una grande preoccupazione, sarà un
esercizio di ingegneria, per fortuna le risorse ci sono ancora per
un anno. Insieme volevamo fare certi approfondimenti che non
colpissero il personale in particolare. Vogliamo mantenere questo
servizio per anziani - questo lo dico per tranquillizzare -
mantenere l'occupazione, perché se le micro chiudono, l'occupazione
diminuisce. Non abbiamo diminuito l'occupazione in ospedale in
questi anni di gravi contrazioni delle risorse, ma soprattutto
vogliamo permettere ai vecchi valdostani di avere ancora la
possibilità di ricovero e di vivere serenamente i loro ultimi anni:
questo, secondo me, è il centro del problema.
Vorrei riaffermare che le notizie che sono uscite dopo
quell'incontro con i sindacati del 23 marzo alle ore 15,00 in
Presidenza, per dare anche carattere o dimostrare per noi il peso
che aveva, il Presidente ha incontrato con me i sindacati; quello
che è stato diffuso non è quello che è stato detto. Io mi permetto
di dire, Consigliere Cognetta - lei è il più bravo di tutti a
incendiare, e la rispetto per questo, - che io non ho fatto nessun
comunicato, né io né il Presidente non abbiamo rilasciato nessuna
intervista ai giornali.
(interruzione del Consigliere Cognetta, fuori
microfono)
Giovedì mattina alle 10,00 è uscita una mia ANSA di risposta ad
un'ANSA dei sindacati perché mi chiedevano cosa era successo il
giorno prima e ho semplicemente detto che ci siamo trovati per
analizzare i costi delle strutture per anziani, non ho mai parlato
di società mista, non ho mai parlato di privatizzazione, vada a
vedere quell'ANSA e anche gli articoli successivi. Non è che io
volessi fare da pompiere o cose del genere, ma noi ci siamo
incontrati per questo problema: perché la necessità è ridurre i
costi delle microcomunità, poi penso di averlo chiarito in V
Commissione e i Commissari sono stati corretti. Non si è mai
parlato in questa riunione di licenziamenti, mai nessuno ha parlato
di licenziare un solo operatore tra il personale che lavora nelle
microcomunità, mai detto da nessuno, ma volevamo in una fase
preliminare ed esplorativa sondare in quell'incontro con i
sindacati la praticabilità di una riduzione dei costi senza avere
chiara quale sia l'ipotesi.
Lei, Consigliere Gerandin, mi chiede qual è delle tre ipotesi.
Siamo in un momento di verifica, di analisi che abbiamo fatto con i
sindacati, perché con loro abbiamo aperto un tavolo, e c'è stato un
incontro: abbiamo aperto un tavolo in cui sono state fatte delle
proposte e sono state analizzate alcune esperienze esistenti nelle
altre Regioni. Infatti proprio per questo: perché c'è questo
problema di una sostenibilità del sistema non da subito, abbiamo
voluto analizzare le varie ipotesi, le soluzioni possibili.
Purtroppo, non appena finito questo primo incontro, si sono diffuse
le notizie di licenziamenti, che volevamo smantellare il servizio
di anziani, mentre non abbiamo mai parlato e pensato questo, né si
è presentata come definitiva (cioè assunta in modo non più
ragionabile), una delle varie ipotesi presentate. Con questo penso
di poter tranquillizzare, ed è registrato; siamo stati forse così
ingenui da non registrare gli interventi di quella riunione, una
persona me lo ha consigliato, è vero, e in futuro registreremo
perché si è parlato in Commissione di variare gli
standard
di qualità. Ad una precisa domanda fatta al dottor Nuti: "se
pensiamo di ridurre gli standard" si è risposto che mai si è
pensato di ridurre gli standard, perché sono già al limite con il
personale che riesce a reggere il lavoro con grande fatica.
Mi dispiace questo. In V Commissione poi avevamo fatto anche un
comunicato congiunto, il Consigliere Gerandin e la Consigliera
Morelli l'avevano firmato, che doveva essere un comunicato
congiunto che indicava un percorso, in cui si diceva che non è
stato scelto niente, nessuna delle tre ipotesi, perché sono
complesse, perché sono difficili da realizzare, perché non sappiamo
ancora nei particolari quanto risparmio ci porteranno. Nessuna
delle ipotesi era definitivamente scelta, ma si andava ad una
verifica con i sindacati, prima ancora di aver fatto una verifica
in maggioranza.
Certo che, di fronte a queste cose, credetemi, uno ha poi la
difficoltà di dire: "ma come procediamo, come lavoriamo". Volevamo
fare un lavoro riservato e preciso. Un lavoro tardivo mi diceva
lei, dottoressa Morelli perché bisognava iniziarlo prima, perché
c'era stata una mozione che poi era stata ritirata, in cui si
diceva: "analizziamo nel più breve tempo possibile tutti i conti
delle microcomunità". In questi due-tre mesi qualche problemino
sulle microcomunità lo abbiamo avuto, nel senso che non sapevamo se
questa finanziaria che prevedeva i finanziamenti sarebbe stata una
finanziaria accettata e non rigettata. Appena risolto questo
problema, ci siamo messi in moto, per cui sono contento che oggi ci
siano gli operatori, che ringrazio e che avremmo ricevuto in
qualsiasi modo. Pensavamo che i sindacati vi rappresentassero in
modo diretto, e lo hanno fatto correttamente, perché non hanno
sposato nessuna ipotesi. Sono contento che i rappresentanti degli
operatori siano qui oggi in tribuna per poter presentare loro
quello che vogliamo fare e studiare e da che cosa partiamo. Ecco da
che cosa partiamo: siamo partiti per affrontare un problema che
esiste, e lo sappiamo tutti, il problema è che i costi sono ancora
molto elevati: 115 euro al giorno per anziano riferiti anche a
microcomunità che hanno dei problemi strutturali, costi delle
microcomunità pubbliche, a cui bisogna aggiungere quelli degli
infermieri che sono pagati dall'ASL. Gli infermieri sul territorio
sono 120, di cui 40 dipendenti delle ASL. Le
Unité
hanno già
fatto molto, perché, quando siamo arrivati, c'erano costi molto più
alti: 150 euro e non c'era un costo standard che abbiamo
introdotto. Ci sono quindi dei costi elevati rispetto al
convenzionato, al privato che sta arrivando sempre di più in Valle
d'Aosta, che si pone in concorrenza con le nostre strutture
pubbliche. In Valle d'Aosta - e non le abbiamo volute noi - ci sono
delle realtà di privatizzazione senza controllo, di
esternalizzazione indipendenti da noi. Le Unité hanno deciso nel
2014 un bando per l'esternalizzazione e io non ero d'accordo, ero
uno dei più contrari. Bisogna dire che queste esternalizzazioni
viste adesso hanno dato in certe situazioni qualità di servizio,
perché anche lì gli operatori sono seri; io ho visto la
microcomunità di Cogne e quella di La Salle, ma quanta storia c'è
di esternalizzazioni, come quelle del Comune di Aosta che sono
avvenute già da diverso tempo.
Il problema grosso che mi sta più a cuore e di difficoltà che
sta emergendo dai miei uffici è che le rette per i nostri anziani e
le famiglie sono troppo alte. L'ISEE applicato in Valle d'Aosta, su
cui per ora non siamo riusciti a fare niente, che prevede per le
case di proprietà, anche quelle che non utilizzi, un aumento della
retta, fa sì che più del 20 percento delle famiglie degli anziani
in Valle d'Aosta spenda più di 2 mila euro, per cui per molti
valdostani diventa non più possibile accedere alle nostre
microcomunità. Abbiamo fatto un servizio meraviglioso per i nostri
anziani valdostani e non possiamo utilizzarlo e il rischio è che lo
utilizzino sempre di meno, quindi dobbiamo abbassare le rette
affinché sempre di più i nostri utenti possano accedere a queste
strutture. E se diminuiranno gli utenti? Se diminuiranno gli
utenti, ci sarà un rischio occupazionale, perché nelle
microcomunità ci saranno dei posti vuoti e quello è un grande
rischio, è una preoccupazione che, come dicevo, abbiamo cercato di
affrontare.
C'è poi un problema strutturale: microcomunità piccole, alcune
non idonee. L'anno scorso abbiamo chiuso tre microcomunità con
grande fatica, perché spostare un anziano da un posto ad un altro
non è certo facile, però per le dimensioni economiche che abbiamo
nella nostra realtà rappresenta un problema strutturale che sarà
risolto nell'Alta Valle fra qualche anno, quando la grossa scuola
di Morgex sarà adattata a centro per gli anziani. Ecco perché, di
fronte a questa preoccupazione, ci è sembrato giusto fare un
incontro, un percorso preliminare per fare dei ragionamenti dal
punto di vista contrattuale, perché lo sappiamo che il problema è
lì e nessuno vuole andare a penalizzare del personale che veramente
ha dato tanto e dà molto alle nostre strutture. Abbiamo parlato con
i sindacati, per esempio, di mobilità tra una struttura e l'altra,
di sostituzioni e di che contratto applicare parlando anche delle
sostituzioni.
Sull'uso degli amministrativi: ci sono 25 impiegati che
rientrano in quei numeri citati e il dottor Nuti lo aveva detto
anche in Commissione che gli amministrativi possono rientrare nei
Comuni ed essere magari sostituiti come amministrativi dal
personale OSS, con alcuni di essi che hanno dei problemi di
restringimento delle capacità lavorative e di inabilità.
Ai sindacati abbiamo fornito loro i dati che hanno richiesto,
anche se noi raccogliamo quelli che ci mandano le Unité e quindi
qualche volta - lo diceva qualcuno in Comune - qualcuno ci ha già
giocato nel passato, ma noi stiamo cercando sempre di più di avere
dei dati più precisi. Abbiamo presentato tre realtà che avevamo
visto, ma non solo perché abbiamo parlato anche dell'Alto Adige,
dove ci sono i
voucher
, per esempio, una realtà difficile
che mette in confronto il privato con il pubblico in modo forzato e
non giusto. Abbiamo parlato della nostra realtà pubblica, delle
nostre micro pubbliche e applicando una mobilità diversa in
un'ottica di sostituzione diversa, e forse una centralizzazione, ma
non abbiamo ancora parlato di risparmi, perché questo era un
cammino iniziale, era un tavolo che abbiamo aperto con delle
ipotesi che volevamo verificare. La terza realtà che è stata vista
a Parma, che non so se vada bene per noi, è legata
all'esternalizzazione, svolta in modo controllato sotto il pubblico
con una società mista in cui il pubblico sia alla presidenza; certo
è che pone dei grandissimi problemi previdenziali, eccetera.
I prepensionamenti sono uno dei temi di cui ci siamo occupati da
tempo. Se noi dichiariamo un esubero e prepensionano delle OSS, poi
non le si può sostituire e i prepensionamenti si possono fare negli
ultimi quattro anni. In base all'età abbiamo visto che neanche il 5
percento arriva nei prossimi cinque anni al requisito per
anticipare la pensione.
Come ho detto, questa è la nostra linea e non è essere ondivaghi
e non è tornare indietro. Non si torna indietro quando non si è
preso ancora una scelta, ma si è preoccupati di una realtà e si ha
ben presente tutto quello che questa realtà comporta. Nessuna
ipotesi oggi è stata né assunta né sposata dalla maggioranza.
Stiamo facendo verifiche sul personale che sappiamo benissimo aver
fatto dei percorsi particolari, che ha fatto dei concorsi, come le
OSS ospedaliere; che sia un'infermiera sul territorio o sia
sull'ospedale, la validità e la sua funzione sono completamente
uguali, anzi.
È stata sbagliata la modalità di affrontare il problema, o è
stata utilizzata male questa fuga di notizie impropria? Ribadisco
con tutta la forza, mia e del Governo, che per noi è
importantissimo il sistema delle microcomunità della Valle d'Aosta
che è una bella specificità che nessuno vuole togliere e che
conosco molto bene anche personalmente, ma in questo momento, di
fronte a queste difficoltà di sostenibilità, mettere la testa sotto
la sabbia non è più possibile. Noi vogliamo salvarlo, vogliamo
mantenere per gli anziani quest'opportunità con dei costi diversi e
vogliamo garantire il personale, salvaguardando soprattutto i posti
di lavoro, ma non si può più mantenere forse questo sistema.
Qualche cosa bisogna fare, qualche riorganizzazione va fatta. Non
sappiamo ancora che cosa, non lo dico per nascondere nulla, ma
perché è solo iniziato un percorso che vogliamo fare nel modo più
preciso e serio possibile sapendo che ci sono tutte queste realtà
importanti da considerare.
Presidente -
Presidente, se vuole intervenire, chieda la
parola adesso stando nei 30 minuti che erano stati concessi
all'Assessore Fosson.
Rollandin (UV) -
Grazie Presidente.
Credo che questo dibattito sulla posizione riferita alle
microcomunità non possa esaurirsi in questa sede adesso, ma voglio
ricordare un attimo che la scelta fatta negli anni Ottanta è stata
quella di andare a privilegiare sul territorio le microcomunità.
Una scelta che nel tempo è andata avanti, è progressivamente
aumentata sui vari territori e oggi la Valle, tranne rare
eccezioni, ha queste microcomunità, che hanno di fatto supplito
all'idea originaria di portare tutti al Beauregard. Quindi questo
dobbiamo dircelo: il Beauregard era stato costruito per portare gli
anziani. Si è poi giustamente pensato che persone di una certa età
non volevano abbandonare il proprio territorio, ma volevano
rimanere il più possibile in loco, per tutta una serie di motivi
che conoscete meglio di me e che non sto a ricordare. Questa
operazione nel tempo è cresciuta con la formazione progressiva del
personale, perché prima abbiamo preso delle persone che seguivano,
accudivano una persona anziana, poi sono stati fatti dei corsi e
progressivamente si è raggiunta una professionalità eccelsa; questo
ha funzionato per un certo numero di anni.
Oggi noi siamo in una fase in cui dobbiamo fare una riflessione
su una serie di questioni, sulla dimensione delle microcomunità:
questo è un aspetto che prima non ci siamo posti e che adesso in
qualche modo obbliga a fare una riflessione su qual è il minimo,
come si può gestire, al di sotto di un certo numero diventa
difficile anche economicamente sostenere questi aspetti, ne dico
uno dei tanti. La riflessione che si è voluto iniziare con i
sindacati andava in questa direzione. Siccome ci sono diverse
prospettive e ci sono diverse opzioni, valeva la pena di
analizzarle con i dati alla mano e dire che cosa sta succedendo,
come si possono esaminare queste prospettive. Per fare questo, alla
fine della riunione sopra richiamata ci si è dati appuntamento con
gli operatori e i tecnici per fare delle valutazioni che
permettessero poi di fare una scelta e lì ci si è fermati, non si è
mai andati oltre a questo livello.
Ora, credo sia difficile lavorare se non si può iniziare
un'analisi con dei dati, in modo che ognuno poi possa fare le
valutazioni e le scelte che crede. Da questa riunione è scaturito
il finimondo, non si sono mai utilizzati dei termini che non
fossero quelli di fare una verifica puntuale su come mai in certe
comunità...in certe
Unités des Communes
oggi si dice che il
costo
pro capite
del personale è al di sotto di quello
stabilito nell'anno 2015. Nell'Evançon in particolare si dice che è
di 95 euro il
pro capite
, che a noi sembra probabilmente non
corretto per dei ribaltamenti dei costi, e questo è uno degli
aspetti che devono essere chiariti, verificati, ma ne dico uno.
Ora, mi sembrava di buon senso fare un approfondimento, per
permettere poi a tutti di fare le valutazioni che portino ad una
decisione legata sicuramente ad un'esigenza di contenere i costi.
Questo lo facciamo negli acquisti collettivi, nel modo in cui
cerchiamo di fare rete, come stiamo facendo in tutti i settori.
L'analisi era questa, non siamo andati oltre a questo punto, lì ci
siamo fermati e ci siamo trovati di colpo a sentire che noi
volevamo ribaltare tutto, che volevamo rompere un'impostazione
esistente quando, voglio ricordarlo, solo un anno fa noi siamo
intervenuti nella Gran Paradiso, quando si voleva esternalizzare,
per evitare di esternalizzare, poi si è esternalizzato lo stesso,
le Unités hanno deciso di esternalizzare, è stata una decisione
presa dalle Unités, non da noi. Noi avevamo detto - e ci sono tutti
i testimoni, operatori compresi - che preferivamo mantenere la
parte pubblica, quindi non abbiamo mai parlato di qualcosa che
andasse oltre questo livello, un livello di analisi. Se non si
possono fare le analisi, ditemi come si fa ad individuare se ci
sono dei percorsi che permettano di tirare delle conclusioni e fare
delle proposte, che noi non abbiamo ancora fatto, noi non abbiamo
fatto alcuna proposta. Questa è la sintesi, per cui francamente io
mi sono molto stupito, infatti ho chiesto se qualcuno avesse fatto
delle riunioni, oltre a quella a cui ho partecipato, in cui fossero
state dette delle cose che io non so, perché da quella riunione a
cui ho partecipato e nella quale erano presenti i sindacati siamo
usciti con l'intento di vederci tecnicamente il giorno dopo per
cominciare le analisi, ci siamo fermati lì e io lì sono e da lì
voglio ripartire. Io credo sia corretto analizzare prima di tutto
una serie di dati importanti per capire dove siamo, se possiamo
modificare qualcosa, come e con chi: questa è la sostanza di quello
che è successo.
Ci chiediamo quindi qual è l'operazione scandalosa che abbiamo
fatto. Io francamente sono rimasto allibito per quello che è
successo, perché si è montata tutta una panna su un discorso
addirittura di licenziamenti, nessuno ha mai nemmeno pronunciato il
termine "licenziamenti". Si sono fatte delle valutazioni su tutto
il discorso proprio del personale dicendo di fare attenzione. Si è
detto giustamente che stanno venendo in Valle, ma lo riscontriamo
tutti i giorni, delle imprese che, a fronte di un investimento
sull'assistenza agli anziani, fanno il proprio
business
,
vengono in Valle d'Aosta e fanno una struttura per anziani. Se gli
anziani vanno lì, vuol dire che è più conveniente, cosa che sta
succedendo in altri campi, ma finisce lì, noi su questo non siamo
andati oltre. Mi dispiace quindi che ci sia stato, se c'è stato,
questo malinteso, ma riconfermiamo a scanso di equivoci - e nessuno
potrà dire il contrario - che noi non abbiamo mai parlato di
licenziamento, né abbiamo utilizzato una formula per dire che
andiamo in questa direzione, anzi abbiamo detto che, proprio perché
non siamo in grado di avere tutti i dati, non ci esprimiamo, se non
con un'analisi approfondita, che deve essere ancora fatta. Mi fermo
qui, perché credo che il resto dovrà essere fatto nelle sedi
competenti, nelle Commissioni, come tante altre discussioni che
abbiamo fatto. L'informazione che dovevamo è questa e io mi fermo
qui, ma per rispetto vostro e degli operatori, perché credo che, se
avremo delle idee, sarà giusto che verranno confrontate. Allora
confrontiamole con il mondo, come abbiamo fatto in altri settori, è
giusto, ma non adesso, perché adesso non siamo in questa fase. Io,
quindi, non vado oltre, perché non abbiamo detto nulla, non
possiamo rispondere di qualcosa che non abbiamo detto, siamo in
questa fase e da qui ricominciamo.
Presidente -
La parola alla collega Morelli.
Morelli (ALPE) -
Merci Président.
Si devono fare delle analisi, Presidente Rollandin, siamo tutti
d'accordo e ci chiediamo e vi chiediamo che tipo di analisi avete
fatto quando avete proposto in Commissione la delibera che andava a
fissare 3600 euro di contributo mensile da parte delle famiglie per
le microcomunità. Ci chiediamo che analisi avete fatto e quella
delibera, come forze di opposizione, noi l'abbiamo stoppata con una
mozione che abbiamo ritirato a fronte dell'impegno della Giunta di
venire a concordare in Commissione gli sviluppi, le riforme, la
riorganizzazione del sistema, cosa che non è stata fatta. Ne
abbiamo ridiscusso in sede di discussione di bilancio, quando c'era
come posta per le microcomunità una cifra evidentemente
insufficiente. Ne abbiamo ridiscusso quando ci avete portato la
delibera per ridistribuire gli avanzi di amministrazione degli Enti
locali.
Noi presenteremo una risoluzione, è già stata forse inoltrata,
su cui vi chiediamo di prendere posizione oggi, perché adesso noi
dobbiamo dare delle risposte. Noi non abbiamo avuto alcuna
possibilità di discutere sulla riorganizzazione del sistema agli
anziani nonostante le frequentissime riunioni, audizioni che
facciamo in V Commissione. Tutto per quattro mesi è taciuto su
quest'argomento fino a che la scorsa settimana improvvisamente sono
filtrate delle notizie, ma fortunatamente sono filtrate perché
forse questa volta riusciamo a stoppare, riusciamo a contenere una
riforma che sarebbe stata deflagrante. Abbiamo già conosciuto in
passato riforme deflagranti sulla pelle dei lavoratori, dobbiamo
ricordarvi quella dei forestali? 2010. Forse questa volta siamo in
tempo a contenere, a ragionare, ad arrivare a delle soluzioni
condivise. Cogliete queste occasioni che vi forniamo noi.
Siamo tutti d'accordo, Presidente Rollandin, lo sappiamo che 30
anni fa il sistema è nato su altri presupposti, nel frattempo c'è
stata un'evoluzione nella società. Il numero degli anziani cresce
sempre di più con delle patologie, quindi il nostro sistema va
riformato, ma non è da oggi, sono anni che ne parliamo e che
diciamo che il problema va affrontato.
A proposito di dati, siete arrivati senza un dato, senza un
documento, senza una proiezione di futuro, come sarà il futuro.
C'era anche lei, Presidente, quando avete incontrato i sindacati -
lei non c'era in Commissione, ma con i sindacati c'era - e non
avete portato uno straccio di progetto scritto, un dato, così come
in Commissione non è arrivato un dato. L'unica voce che è trapelata
è stata che, per garantire la sostenibilità del sistema, l'idea
peregrina, infelice - non so come definirla - era di andare ad
incidere pesantemente su una sola voce: quella del personale. Lo
hanno già detto benissimo i colleghi Gerandin e Cognetta che,
secondo quell'ipotesi infelice, doveva transitare dal comparto ad
una società mista con conseguenze evidenti sulle retribuzioni,
invece di andare a riconoscere, a valorizzare - poi oggi lo fate
tutti e due a parole - il valore, il lavoro, il ruolo svolto da
queste operatrici, no, su tutto il comparto unico la proposta è di
andare ad incidere lì. Noi non possiamo essere d'accordo. Come
gruppi di opposizione abbiamo chiesto la convocazione della V
Commissione, dove ci è stato assicurato che non esistono ipotesi:
questo ci è stato detto, e soprattutto nessun licenziamento, e
questa è una cosa importante, credo. cosa confermata anche dal
Presidente Rollandin. Benissimo. Il ragionamento riparte da zero e
noi diciamo che il personale deve mantenere lo stesso trattamento
economico, su questo non si transige.
Il percorso di riorganizzazione, che deve garantire la qualità,
la dignità degli anziani, deve essere concertato e non dobbiamo
limitarci a trovare i soldi per quest'anno, ma facendo un
ragionamento di prospettiva su 10 anni, su 20, perché i dati ci
dicono che il problema è in evoluzione, scoppierà e noi dobbiamo
essere pronti ad affrontarlo. Certo, con tutti i correttivi che in
parte ha citato anche il Presidente Rollandin, perché questo è il
problema del futuro e ci tocca tutti. Grazie.
Presidente -
La parola al collega Cognetta.
Cognetta (M5S) -
Grazie Presidente.
Assessore, ho notato che nella sua risposta ci ha messo un po'
di verve, cosa che non accadde quando si parlò degli asili nido,
non so se se lo ricorda, era una situazione un po' diversa, anche
se nonostante questo è stato aiutato dal Presidente Rollandin.
Sinceramente a termini di Regolamento non so come sia potuto
succedere che il Presidente Rollandin abbia parlato nell'ambito di
un'interpellanza. Si vede che è una pagina che avete stampato
questa mattina e che non ho letto, a parte questo vorrei continuare
se fosse possibile...
Presidente -
Sì, però le dico solo che abbiamo adottato
il Regolamento come possono parlare due presentatori nelle azioni
ispettive nell'arco del tempo a loro disposizione, questo è
avvenuto.
Cognetta (M5S) -
...allora ci voleva l'aiuto del
Presidente Rollandin, perché da solo l'Assessore non ce la faceva,
mi sembra un'ottima cosa, anche perché non è presente - e mi
dispiace - in questo momento perché vorrei dirgli che è bravissimo
a raccontare delle cose e poi a farne altre. È tipico del
Presidente raccontare che va tutto bene e poi all'improvviso
arrivare con una delibera, o comunque con una cosa già bell'e fatta
che automaticamente spiazza completamente. Mi metto un po' più in
qua perché non vorrei che si passasse alle mani...sono un po'
preoccupato...
(brusìo in aula)
Rollandin
(fuori microfono)
-
...ci
rimetterebbe...
Cognetta (M5S) -
...appunto, perché so che ci
rimetterei...allora, se mi permettete di parlare...
(interruzione di alcuni Consiglieri, fuori microfono)
...mi sembra che stia diventando una gazzarra questo
posto...
Presidente -
Un po' di silenzio, per cortesia.
Cognetta (M5S) -
...grazie Presidente.
Dicevo, mentre raccontate delle cose, in realtà poi ne fate
altre, com'è successo per gli asili, alla fine della gente è
rimasta a casa, questo lo sa meglio di me, Assessore, ma d'altronde
"chi se ne frega, tanto alla fine ci interessa poco". Così come
sono state sue le dichiarazioni all'ANSA che hanno confermato ciò
che ci era stato detto, noi non lo sapevamo ufficialmente, quando
ci sono state le sue dichiarazioni, allora abbiamo capito che ciò
che era stato detto era vero, così come sono uscite da voi le tre
ipotesi. Vede, noi non ci siamo inventati assolutamente nulla, né
abbiamo fatto alcuna dichiarazione, per quanto ci riguarda, proprio
nessuna: abbiamo semplicemente dato conto di ciò che accadeva ai
lavoratori, che giustamente si sono preoccupati, perché bisogna
riconoscere che, quando prendete una decisione, voi non la
concordate mai con nessuno, l'avete fatto in tutti questi anni e
continuerete a farlo. Non veniteci quindi a raccontare fesserie,
per non dire altro, se voi decidete di passare al privato, apparirà
magicamente la società con una delibera che la costituisce e
magicamente ci sarà il passaggio, con buona pace di tutto questo
discorso che stiamo facendo adesso.
Se poi vogliamo parlare un po' di risorse, allora di risorse da
trovare ce ne sarebbero un'infinità rispetto a ciò che viene
normalmente sprecato dalla Giunta, rispetto a ciò che viene fatto.
Devo ricordare qualcosa o basta che apriamo qualche giornale per
vedere tutto quello che avete combinato ultimamente? Vede,
Assessore, se volessimo veramente dire ciò che sta accadendo, sta
accadendo l'ennesimo furto alle spalle dei più deboli, perché non è
soltanto il sistema sanitario che ha bisogno di soldi e che ormai è
in crisi perché ci hanno tagliato le risorse, è tutta
l'Amministrazione che non funziona, che non va e che non ha soldi,
ma è da un po' che ve lo stiamo raccontando o no, Assessore?
Purtroppo però non state facendo nulla. State semplicemente
tagliando sui più deboli. Qualunque cosa facciate la pensate e la
gestite tagliandola sui più deboli, su chi non si può difendere,
perché poi c'è un ricatto occupazionale che voi mettete in atto: se
non facciamo il taglio, poi perderemo posti di lavoro, poi gli
anziani andranno verso il privato e, di conseguenza, resterete
senza lavoro. Ha già aperto la porta per dire: "domani mattina o
accettate questa minestra, oppure tutti a casa". Non è un bel modo
di fare, perché a voi dei lavoratori, fra parentesi anche molti
vostri elettori, non ve ne frega assolutamente nulla: questa è la
realtà!
Io, Assessore e Presidente, quindi direi che, prima di
arrabbiarsi per il fatto che c'è stata una fuga di notizie,
dovreste in qualche modo gestire meglio certi rapporti, ma
soprattutto informare chi prende le decisioni, cioè in teoria
questo Consiglio. I dati sono assolutamente fasulli, com'è accaduto
per gli asili, perché c'è tutto un sistema che non funziona e che
non è in grado di gestire questo passaggio, ma di questo voi non ve
ne siete ancora accorti. Adesso siete qui a rassicurare che non è
successo nulla, ci siamo inventati tutto, ma noi non ci siamo
inventati assolutamente nulla. Io dico ai lavoratori che ci stanno
ascoltando di stare molto attenti, perché di voi non ci si può
fidare: questa è la realtà ed è quello che è accaduto fino
adesso.
Presidente -
La parola al collega Gerandin.
Gerandin (UVP) -
Grazie Presidente.
Io penso che il primo dato che emerge è, per favore, parlatevi
in Giunta. Il dato fondamentale è questo: parlatevi in Giunta,
perché, Presidente, quello che lei ha detto è tutt'altra cosa di
quello che ha detto l'Assessore in Commissione. Se lei è per la
trasparenza, siamo tutti d'accordo a pubblicare quello che è stato
detto in Commissione dall'Assessore e dal dottor Nuti? Così almeno
facciamo chiarezza subito se c'erano o non c'erano le tre ipotesi o
quant'altro. Subito lo chiariamo, così almeno evitiamo questi
malintesi, se siamo tutti d'accordo, diciamo cos'è stato detto.
Questa è la prima considerazione da fare.
Poi non è proprio il caso di minimizzare quello che è successo,
perché quando lei, Assessore, mi viene a dire che per lei le OSS
del territorio e della sanità sono uguali, io le ricordo di nuovo
la delibera n. 136 in cui le OSS, per quello che riguarda il
sanitario, vengono stabilizzate e assunte a tempo indeterminato e a
tempo determinato, le altre vengono messe in discussione, allora
non è proprio uguale, anzi.
Seconda considerazione: ma perché nessuno qua ha detto a chiare
lettere, tornando a quello che ha detto lei, Presidente, che erano
nate per un discorso. È chiaro che era nate per un discorso del
tutto particolare, ma ci ricordiamo anche che - lei ed io siamo di
Brusson -, quando abbiamo rifatto la micro di Vollon, abbiamo
venduto dei monoblocchi di cucine nuovi perché mai nessuno li aveva
utilizzati, perché da sociali sono passate a sanitarie, e nessuno
dice che il costo dello stesso anziano, magari con un trattamento
PEG o quant'altro, al Beauregard costa tre volte tanto, di questo
stranamente ci si dimentica.
Quando si vuole andare verso una direzione, bisogna prendersi la
responsabilità politica e avere la correttezza di dire le cose come
stanno. Quando lei, Presidente, e soprattutto l'Assessore, ci
venite a dire che il privato si sta mettendo in concorrenza con il
pubblico, io le ricordo che nessun privato qua è autorizzato a
costruire o ad aprire una micro se non ha l'autorizzazione di una
delibera di Giunta che lo accredita, fate del terrorismo, ma voi lo
state facendo, non noi, ci va l'accredito sennò nessuno apre
qua...
(interruzione di un Consigliere, fuori microfono)
...non è più valida questa? Abbiamo capito, adesso cambiamo
anche il contenuto delle delibere, perché l'articolo 38 è
questo.
Altra considerazione. Se il sistema nella sua globalità non
regge più, non è che, da una parte, noi prevediamo sul bilancio
regionale delle risorse per adeguare i contratti del comparto e,
dall'altra, parte mettiamo in discussione 700 persone di comparto.
Ci sono i contratti di solidarietà, sSe proprio il sistema non
regge, si chiamano i sindacati che faranno la loro parte e si andrà
verso il contratto di solidarietà, no mettere in discussione 700
persone che hanno il solo torto di non aver fatto politica e di
aver fatto un lavoro molto pesante. Lei poi ha detto
un'inesattezza, Presidente, perché il costo dell'Evançon è 112, non
95, basta guardare sul sito, che è uno dei più bassi.
Detto questo, per quello che è il futuro, è un futuro in grande
dubbio. Noi siamo sicuri che voi non riuscirete in questo vostro
progetto veramente folle: non ci riuscirete perché saranno i
dipendenti che riusciranno a difendersi e noi siamo scandalizzati
che abbiate anche solo potuto pensarlo.
Concludo con due considerazioni: una è riferita al fatto che
davvero non interessa, perché dopo questi due interventi sembra che
ci sia un mandante e un esecutore, ma a me non interessa, e le
ricordo, Assessore, che in Commissione le avevo chiesto che nel
comunicato congiunto lei mettesse un passaggio dicendo che è
salvaguardato il contratto di comparto. Lei ha risposto che non
aveva il mandato politico per scriverlo, è la verità o no?
(interruzione dell'Assessore Fosson, fuori microfono)
...perfetto. Quando in Commissione da un Assessore viene detto
che non ha il mandato politico per mettere una clausola a tutela di
chi lavora, scusate, ma, a mio parere, il progetto è più avanti di
quello che avete voluto far credere.
Termino annunciando quella risoluzione e chiedendo di fare una
riunione dei Capigruppo per vedere se è possibile discuterla per un
discorso di maggiore informazione necessaria in questo momento.
Grazie.
Presidente -
Grazie collega Gerandin. Colgo l'occasione
per comunicare all'aula che è arrivata una richiesta verbale di una
delegazione dei lavoratori per poter incontrare i Capigruppo, il
Presidente e l'Assessore competente. Se siamo d'accordo, quindi
possiamo fare la sospensione per incontrare questa delegazione,
così possiamo discutere anche della richiesta che ha testé avanzato
il collega Gerandin. Collega Chatrian, chiede la parola per cosa?
Per mozione d'ordine?
Chatrian (ALPE) -
Nessuna mozione d'ordine, solo dal
punto di vista organizzativo, ha ben detto il collega Gerandin, al
di là di incontrare - su cui siamo d'accordissimo - la delegazione,
vi abbiamo presentato una risoluzione su questo tema, gradiremmo
discuterne nella Conferenza dei Capigruppo serenamente. Ci sembra
naturale affrontare la risoluzione dato che tre forze hanno
presentato proprio su questo tema così sentito e numerose persone
hanno preso ferie per audire le questioni che vengono portate in
questo Consiglio e non al punto n. 51, che potrebbe essere discusso
domani o a tarda serata.
Presidente -
Come ho detto poc'anzi, è inserito un
incontro con questa delegazione e anche la discussione di quello
che lei ha testé proposto. La sospensione è accordata per
l'incontro con questa delegazione dei lavoratori.
Si dà atto che la seduta è sospesa dalle ore 18,27 alle ore
19,09.
