Classificazione
ASSISTENZA SANITARIA E OSPEDALIERA



Oggetto del Consiglio n. 122 del 2 dicembre 2020 - Resoconto
OGGETTO N. 122/XVI - Interrogazione: "Scelta dell'immobile in
cui installare l'ospedale da campo fornito dall'Esercito".
Marguerettaz (Presidente) -
Punto n. 9 all'ordine del
giorno. La parola al presidente Lavevaz.
Lavevaz (UV) -
Per quanto riguarda la domanda posta
dall'interrogazione: "quando è stata acquisita la disponibilità
dell'ospedale militare con il relativo personale medico
infermieristico", è stato ritenuto indispensabile individuare una
struttura coperta in cui installare l'ospedale vista la stagione,
come sottolineato anche dall'interrogazione della consigliera
Spelgatti. La Protezione civile regionale si è direttamente
orientata verso il patrimonio immobiliare regionale e, in
particolare, verso gli immobili affidati in gestione alla società
partecipata Vallée d'Aoste Structure per ragioni di velocità nella
trattativa e soprattutto di economicità, visto che, in ragione
degli accordi intercorsi con la società, l'utilizzazione del
capannone avviene a titolo gratuito. Il fabbricato in argomento
presenta idonee caratteristiche tecniche e strutturali, quali
l'ampia metratura e l'assenza di pilastri mediani, che hanno
consentito uno sviluppo planimetrico ottimale. Inoltre esso si
compone di due zone ben distinte che è stato possibile dedicare
effettivamente al percorso "sporco": ospedale da campo e al
percorso "pulito": servizio logistica e amministrazione. Il
capannone inoltre è prospiciente al magazzino della Protezione
civile dal quale sono stati prontamente prelevati materiali resesi
necessari in corso dell'opera, tende,
grelle
in plastica per
l'appoggio delle tende, quadri e cavi elettrici e presso il quale
sarà possibile, all'occorrenza, stoccare provvisoriamente materiali
e attrezzature anche quando l'ospedale sarà a regime. Lo stesso
magazzino inoltre dispone di ulteriori ambienti a uso ufficio con
ingresso separato e senza oneri aggiuntivi potranno integrare
quelli esistenti del capannone dell'ospedale qualora se ne
presentasse la necessità. L'attività dell'ospedale da campo non
presuppone in nessun modo la riduzione o la cessazione delle
attività produttive insediate in loco.
Circa la supposta rumorosità del sito, la Protezione civile
osserva che, nonostante le attività produttive prossime
all'Ospedale abbiano sempre avuto corso regolare, in alcun modo è
stata rilevata una qualche rumorosità molesta all'interno del
capannone e tanto meno all'interno delle tende ospedaliere, che,
essendo costituite da un doppio strato di materiale plastico, sono
per loro natura insonorizzate.
Una volta verificata con l'Esercito l'idoneità del capannone,
tenuto conto di quanto sopra, è venuta naturalmente meno la
necessità di valutare altre strutture e quindi si è proceduto di
conseguenza.
Presidente -
La parola alla collega Spelgatti, ne ha
facoltà.
Spelgatti (LEGA VDA) -
Prendo atto della vostra risposta,
premesso che si ringrazia moltissimo l'Esercito per l'aiuto e tutto
quello che ci viene messo a disposizione, il dubbio nasceva dalla
scelta del sito, perché sappiamo benissimo che intorno ci sono
delle attività che sono profondamente rumorose a cui non si può
chiedere chiaramente di non lavorare, soprattutto in una situazione
di questo tipo, però ci si domanda se tutto questo con dei pazienti
messi lì vicino non comporti un disagio enorme per i pazienti già
che comunque sono collocati all'interno di tende e non all'interno
di locali differenti.
È chiaro che la domanda nasceva anche nel pensare a tutte le
altre soluzioni che si sarebbero potute scegliere, vengono in mente
delle situazioni tipo eliporto, piuttosto che locali che ci sono a
Saint-Pierre, Arnad, Pont-Saint-Martin, facendo una cernita rapida,
però chiaramente chi sta da questa parte non ha gli elementi per
poter dire perché sono stati esclusi.
Voi mi dite che questa è la situazione ottimale, non c'è
rumorosità, non glielo so dire, comunque sia non è una zona
ottimale calcolando l'area Cogne e tutto quanto, comunque io
continuo ad avere da questa parte, senza avere gli elementi che si
hanno ovviamente stando nell'ufficio dove lei siede e quindi con
tutti i tecnici che possono fare dei confronti, non mi pare che sia
la situazione ottimale, penso che si sarebbero potute fare delle
altre scelte più adatte per mettere dei pazienti e dei malati però,
ripeto, prendo atto della sua risposta proprio perché chiaramente
solo voi avete il quadro completo e mi auguro che sia stata la
soluzione migliore. Ho sempre dei dubbi comunque.
