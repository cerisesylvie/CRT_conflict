Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 2178 del 7 giugno 2016 - Resoconto
OGGETTO N. 2178/XIV - Interpellanza: "Riattivazione di un
servizio di trasporto pubblico a chiamata, serale e notturno,
accessibile a persone con disabilità motoria e a utenti
sordomuti".
Rosset (Presidente) -
Il punto n. 18 è rinviato. Punto n.
19 dell'ordine del giorno. Per l'illustrazione, ha chiesto la
parola il Consigliere Bertin, ne ha facoltà.
Bertin (ALPE) -
Questa è una vicenda ormai vecchissima
che risale al lontano 2010, la ripropongo spesso, pertanto eviterei
anche di ripetermi per l'ennesima volta e di ricostruire tutta la
vicenda. L'ultima volta che ne abbiamo parlato qui in Consiglio
l'Assessore dichiarò che c'erano delle possibilità che finalmente,
dopo anni e anni, si riuscisse a dare seguito alla risoluzione
approvata all'unanimità nel 2010 e poi si risolvesse anche questa
questione abbastanza semplice della chiamata per le persone
sordomute e l'utilizzo anche da parte di questa categoria di utenti
di questo servizio. L'Assessore in quell'occasione ci informò che
avrebbe avuto un incontro - risolutore da quanto ci diceva
all'epoca -, vorremmo fare il punto della situazione sulla
vicenda.
Presidente -
Per la risposta ha chiesto la parola
l'Assessore Marguerettaz, ne ha facoltà.
Marguerettaz (UV) -
Rispetto alle discussioni che abbiamo
fatto, che sono citate dal collega Bertin, con lettera del 31 marzo
la SVAP ha comunicato che avrebbe fatto internamente il servizio di
Allô Nuit, questo ovviamente per tutta una serie di vertenze, di
richieste sindacali, riduzioni di personale, quindi dal 1° aprile
2016 il servizio viene fatto direttamente dalla SVAP. Abbiamo avuto
modo di incontrare la SVAP e, rispetto al servizio, la stessa ha
cinque mezzi modelli "Scudo" (sette più un posto) che non sono
attrezzati per i disabili - i mezzi che sono attrezzati per
disabili, sono mezzi molto più grandi - e l'intervento per
attrezzare uno di quei mezzi la SVAP ci dice che è di circa 10 mila
euro. Essendo che il servizio è stato deliberato fino al 31
dicembre 2016, la SVAP ci ha comunicato che non intende per un
periodo di tempo così breve investire 10 mila euro per fare questo
servizio.
Il tema è un tema che dobbiamo valutare e dobbiamo capire
nell'ambito della riprogrammazione dei servizi
post
31
dicembre 2016 qual è l'intenzione e quali sono le attività che
dobbiamo svolgere. Ovviamente ricordo a Bertin che questo è un
servizio Allô Nuit che dà un servizio per delle esigenze che sono
ovviamente estranee alle esigenze lavorative, piuttosto che alle
esigenze sanitarie, piuttosto che alle esigenze scolastiche per le
quali il servizio funziona sicuramente.
Abbiamo fatto anche delle simulazioni rispetto ad un eventuale
ampliamento del servizio che viene dato per il servizio disabili e
sicuramente i costi sono molto importanti, per cui è un tema che
non si limita alla SVAP e ai 10 mila euro che deve investire per
attrezzare almeno un mezzo ma dobbiamo affrontare prima al nostro
interno per capire se vogliamo proseguire questo servizio di Allô
Nuit oltre il 31 dicembre 2016. Dobbiamo fare un'attività di
programmazione pluriennale che faremo ovviamente anche capendo
quali sono le disponibilità di bilancio che abbiamo.
Per quel che attiene il problema delle disabilità, abbiamo
parlato delle disabilità particolari, ovvero quella dei sordomuti,
al contrario la SVAP ha dato evidenza dei numeri di cellulare a cui
il portatore di questo problema può riferirsi, quindi con un
messaggio può attivare il servizio essendo che sono visibili i
numeri di cellulare di coloro che svolgono il servizio Allô Nuit
per conto della SVAP, per cui per quella disabilità il problema
sembrerebbe risolto. Per le altre disabilità, quelle motorie dove
bisogna attrezzare un mezzo, la finestra fino al 31 dicembre 2016
non giustifica da parte dell'azienda un investimento così
importante. Nelle prossime programmazioni terremo conto di questo
per capire se c'è una soluzione oppure no.
Presidente -
Per la replica, la parola al Consigliere
Bertin.
Bertin (ALPE) -
Per quanto riguarda la questione dei
sordomuti, lei mi dice che sembrerebbe risolta, io spero che sia
risolta, non che sembrerebbe. A questo punto bisognerebbe però non
fare come avete fatto dieci anni fa, ma informare gli utenti di
questa possibilità magari attraverso le categorie o associazioni
che si occupano di queste questioni. Non faccia come l'altra volta,
per poi dire: "nessuno l'ha utilizzato per cui l'abbiamo tolto",
informi la collettività che c'è questo servizio.
Per quanto riguarda invece il secondo aspetto, lei mi ricorda
certe cose, io gliene ricordo altre: le ricordo che questa
risoluzione è stata approvata all'unanimità nel 2010, l'ha votata
anche lei e questa risoluzione prevedeva che al momento in cui si
sarebbe fatto l'appalto, si sarebbe chiesto ai partecipanti che
almeno una macchina avesse questa tipologia per poter portare tutti
gli utenti. Tra l'altro, le ricordo che avevate già quasi attivato
un servizio sperimentale, c'era già una delibera pronta che poi non
è stata fatta partire e non ho ancora capito per quale ragione. La
delibera, tra l'altro, fu anche una risposta ad un'interrogazione
scritta, nella quale lei mi disse: "facciamo partire il mese
prossimo una sperimentazione di questo genere". Non è mai partita
perché è mancata la volontà politica, c'era addirittura la delibera
pronta, ed è una cosa grave.
Fatta questa ricostruzione del passato, certo capisco che
l'azienda non investa 10 mila euro per pochi mesi, è assolutamente
giustificato, ma è ingiustificato che non abbiate chiesto al
momento dell'appalto, come da risoluzione approvata all'unanimità
da questo Consiglio, che chi partecipasse a questo appalto si
dotasse di queste particolari macchine, ve ne siete fregati. Oggi
evidentemente non si può pretendere che la SVAP investa 10 mila
euro per pochi mesi, non è colpa della SVAP, è colpa sua,
Assessore, la SVAP non c'entra niente, la responsabilità è tutta
sua. Mi auguro, ma oramai augurarselo...sono sette anni che me lo
auguro, che la prossima volta tenga conto di questa risoluzione che
fu votata all'unanimità e votata anche da lei, si vede che lei non
sapeva quello che votava o qualcosa del genere. Dovete tenerne
conto perché non è ammissibile che si continui a reiterare questa
cosa.
