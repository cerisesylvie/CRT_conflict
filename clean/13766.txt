Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 256 del 11 novembre 1993 - Resoconto
OGGETTO N. 256/X - Attese per l'effettuazione di visite
specialistiche, di cure e di interventi operatori presso le
strutture sanitarie. (Interpellanza)
Interpellanza - Sentite e constatate le ripetute lamentele da
parte dell'utenza valdostana a seguito dei tempi di attesa per le
visite specialisti­che e per i ricoveri per cure ed interventi
operatori presso i poli­ambulatori e strutture dell'U.S.L. della
Valle d'Aosta;
i sottoscritti consiglieri regionali
Interpellano
l'Assessore competente per conoscere:
? la situazione e le difficoltà esistenti nelle singole
specializza­zioni, nonché i tempi di attesa per ottenere le visite
da parte degli utenti;
? i tempi di attesa per ottenere le prestazioni in presidi
sanitari convenzionati con l'U.S.L.;
? quali iniziative intende assumere la Giunta regionale per dare
agli ammalati e alla collettività valdostana servizi e prestazioni
confacenti alle esigenze esistenti.
F.to: Rini - Lanièce.
Presidente -
Ha chiesto la parola il Consigliere
Rini.
Rini (DC) -
A seguito delle lamentele che ogni
giorno diventano più fre­quenti, dopo aver constatato personalmente
la validità delle denunce che ci sono pervenute direttamente dai
cittadini e dagli ammalati, abbiamo ritenuto di presentare
quest'interpel­lanza per conoscere dall'Assessore competente qual è
realmente la situazione e quali sono le difficoltà esistenti nelle
singole specializzazioni; i tempi di attesa per ottenere le visite
specia­listiche all'interno e all'esterno dell'USL; quali sono le
iniziati­ve che la Giunta intende mettere in atto per eliminare il
disa­gio che inevitabilmente ricade sempre sulla gente povera,
sulle categorie meno abbienti, su quanti non hanno la possibilità
di curarsi a pagamento.
Per il momento non ho altro da aggiungere, in quanto ritengo
chiari ed evidenti gli obiettivi ed i contenuti dell'interpellanza
che abbiamo presentato.
Presidente -
Ha chiesto la parola l'Assessore alla
sanità e assistenza sociale, Vicquéry.
Vicquéry (UV) -
Quando si parla di visite
specialistiche, ciclicamente ritorna in Consiglio regionale
un'interrogazione o un'interpellanza su questa tematica.
Invito non solo il Consigliere Rini ma tutti i consiglieri, in
quanto rappresentanti della popolazione, a segnalare anche
all'Assessorato le denunce che pervengono, perché l'ultima cosa che
dobbiamo fare è sparare sul mucchio. Sarebbe opportuno verificare
dove, come e quando si sbaglia, perché non possiamo dire che i
servizi sanitari sia ospedalieri, sia extraospedalieri, non
funzionano.
La situazione delle visite ambulatoriali cambia
"à fur et à
mesure"
in cui ci sono dei problemi che si verificano
all'interno delle unità operative: vedasi, per esempio, il
proble­ma della pediatria del poliambulatorio di Donnas, legato
sem­plicemente al fatto che dei tre pediatri che c'erano due hanno
dato le dimissioni; i servizi non riescono a reperirne alcuno, pur
essendoci una graduatoria nazionale. Quindi questa problema­tica va
aggiornata di giorno in giorno.
Mi sono fatto dare dai servizi la situazione, che posso poi
riepi­logare al Consigliere regionale, ed è una situazione tutto
som­mato soddisfacente. Dico tutto sommato, perché ci sono una
serie di buchi neri dovuti ad una serie di motivi contingenti che è
compito delle strutture dell'USL risolvere.
Bisogna premettere che tutte le urgenze vengono esaudite
im­mediatamente. Questo va detto con chiarezza, altrimenti si fa
confusione.
Mi rendo conto che spesso il criterio di definizione di urgenza
stabilita dal medico non coincide con il criterio di urgenza
stabilito dal singolo cittadino, perché il cittadino che ha dei
do­lori e vuole effettuare una visita ritiene giustamente di dover
avere delle risposte sollecite, mentre, a volte, il medico ritiene
che quel caso non debba essere considerato urgente, per cui fa
seguire la via normale. Però, ripeto, tutte le urgenze vengono
esaudite, ne è prova il continuo aumento delle prestazioni che
vengono effettuate in Pronto Soccorso.
L'interpellante chiede quali sono i tempi di attesa nei presidi
convenzionati con l'USL. Abbiamo 4 presidi convenzionati: l'IRV,
per quanto riguarda la radiodiagnostica (i tempi di atte­sa vanno
da 5 a 7 giorni) e l'IRV stessa per la riabilitazione (i tempi di
attesa sono di un mese), così come per la riabilitazione sono di un
mese i tempi presso lo studio fisioterapico di Bottani e lo studio
fisioterapico di Bosonetto. A dimostrazione che anc­he nel settore
privato ci sono i tempi fisiologici che vanno con­siderati, così
come vanno considerati nel settore pubblico.
Non mi pare il caso di entrare nel merito di ogni singola unità
operativa, perché ci sono delle situazioni differenziate a secon­da
che si parli del Servizio n.1, o del Servizio n.3, dei servizi
extraospedalieri, poliambulatori eccetera, e a seconda che si parli
dell'ospedale vero e proprio. Se il Consigliere è d'accordo,
preparerò un sunto di tutte queste relazioni che mi sono state
mandate. C'è, ad esempio, la dermatologia che ha dei tempi di
attesa lunghi, dovuti al fatto che il medico è rimasto solo, ed i
tempi di attesa sono circa 40-45 giorni; stiamo provvedendo ad
effettuare un concorso per l'assunzione.
Mi pare importante sottolineare, perché il Consiglio regionale
ne prenda coscienza, che non sarà più ulteriormente dilazio­nabile
l'organico dell'ospedale e dei servizi extraospedalieri; il nuovo
piano sanitario si baserà su una riorganizzazione dei servizi, pur
con alcuni ritocchi indispensabili, ma il rapporto fra personale
dipendente e popolazione è assolutamente ade­guato alle esigenze.
Se si deve lavorare, si deve lavorare sulla riorganizzazione dei
servizi e gli obiettivi di questa Giunta re­gionale vanno, da un
lato, nel far decollare i
day-hospital
a tutti gli effetti,
in tutti gli ambulatori, in tutte le unità operati­ve ospedaliere e
stiamo facendo una serie di incontri in questo periodo.
Il problema non è di semplice soluzione perché il nu­mero dei
posti-letto di
day-hospital
dovrebbe essere estrapolato dai
posti-letto esistenti e, come tutti sapete, i posti-letto
esi­stenti per l'ospedale di Aosta sono sotto la media dello
standard nazionale, che considera oggi 6 posti-letto per 1000
abitanti, con la possibilità che va da 5,5 posti-letto per 1000
abitanti con la prossima legge finanziaria. Vi rendete conto che è
difficile estrapolare dei posti-letto riconvertendoli in
day-hospital,
se già questi posti letto mancano. Però
l'intenzione della Giunta, in collaborazione con l'USL, è di
operare in questo senso ed avrò un incontro nelle settimane
prossime proprio con le Or­ganizzazioni sindacali. dei medici per
sentire le loro contropro­poste.
Un secondo tipo d'intervento che attueremo è il progressivo
potenziamento degli ambulatori distrettuali, non nel senso di
aumento dei medici specialisti ambulatoriali, perché questa
categoria di medici ci crea i problemi che ci sta creando a
Don­nas; non sono a rapporto di lavoro "di dipendenza", sono a
rap­porto di lavoro "convenzionato", ed essendo dei convenzionati
sono dei liberi professionisti che da un giorno all'altro ci
salu­tano e scelgono altre strade, senza possibilità di
rimpiazzarli se non con tempi e procedure lunghissime, perché vanno
convocati due comitati consultivi, devono essere estrapolati i nomi
da una graduatoria, bisogna dare 30 giorni di tempo per poter
aspetta­re una loro accettazione o meno per il posto che si rende
vacan­te, e la popolazione non può capire come mai a Donnas (faccio
l'esempio di Donnas, ma ci sono esempi a Morgex) non si riesce a
sostituire il pediatra. Questo avviene perché, purtroppo, il
sistema sanitario vive in un sistema pubblico con delle proce­dure
che sono assolutamente incompatibili con le esigenze di un sistema
efficiente.
La "riforma della riforma", di cui ancora ieri ho avuto modo di
parlare con i miei colleghi a Roma e con il Ministro della Sani­tà,
sarà approvata entro fine anno e l'aspettativa di tutti è che
finalmente la sanità diventi azienda ospedaliera. É una ipotesi di
lavoro, spero che non sia una utopia, perché se si vogliono
trasformare le attuali USL in azienda senza modificare
paralle­lamente le procedure in atto, faremo un grosso buco
nell'acqua. Bisognerà ragionare in termini privatistici, cosa che,
oggi come oggi, non possiamo fare. Nell'attesa, la Giunta regionale
tente­rà di fare uscire sul territorio i medici ospedalieri,
mediante progetti obiettivo che stiamo proponendo. Invierò una
proposta in questo senso alle Organizzazioni sindacali entro fine
novem­bre; incontri ne abbiamo avuti, la disponibilità dei medici
ospe­dalieri ad uscire sul territorio c'è, si tratta di
concretizzarla perché, evidentemente, vanno fatte combaciare
esigenze del territorio con esigenze dell'ospedale. Il futuro è
quello di evitare il più possibile i ricoveri e di potenziare
questo collegamento che, oggi come oggi, manca fra i presidi
distrettuali e l'ospedale, perché spesso succede che il medico di
base, non avendo con­tatti con il medico ospedaliero, passa delle
informazioni inade­guate; e, viceversa, il medico ospedaliero non
dà le risposte al medico di base. Con quest'integrazione dei
servizi dovremmo ridurre i tempi di attesa che, ripeto, sono
fisiologici perché, quando si parla di dieci-quindici giorni di
attesa per una visita ambulatoriale, siamo assolutamente nella
media prevista dagli standard della organizzazione mondiale della
sanità.
Un terzo tipo d'intervento che intendiamo attuare e stiamo
at­tuando progressivamente è la riorganizzazione del Pronto
Soc­corso, che è diventato, non solo in Valle d'Aosta, ma ovunque,
il ricettacolo di tutti i mali della sanità. Per motivi futili a
volte c'è chi si rivolge al Pronto Soccorso per non pagare il
ticket sulle prestazioni. Ho avuto modo, personalmente, di
verificare la presenza in Pronto Soccorso di persone che si
presentavano per curare un mal di denti; tale comportamento va
bloccato, perché questi cittadini penalizzano gli altri che hanno
necessità di una vera prestazione di Pronto Soccorso. Per cui,
quando parlo di riorganizzazione dello stesso, mi riferisco
all'amplia­mento dei locali, all'inderogabilità di definire dei
ticket sul Pronto Soccorso come già hanno fatto altre regioni,
anche se mi rendo conto che è una politica da verificare con molta
attenzio­ne. Non abbiamo più alternative proprio perché dobbiamo
per forza "regolamentare" il traffico.
Questi sono in via immediata i tre interventi che vogliamo
at­tuare:
day-hospital
, far uscire i medici sul territorio,
riorganiz­zazione del Pronto Soccorso. Oltre questi interventi che
sono nelle nostre facoltà, attueremo gradualmente dal prossimo
me­se la cosiddetta "riforma della riforma", cioè l'applicazione
del decreto legislativo 502 che verrà varato dal Consiglio dei
Mini­stri probabilmente già la prossima settimana, considerato che
ieri le regioni hanno dato parere favorevole con alcuni
emen­damenti al decreto legislativo stesso, e dovremo lavorare
perché è una scommessa quella che stiamo facendo, ma una scommes­sa
che potremo vincere solo se ci verranno dati gli strumenti.
Per quanto ci riguarda abbiamo chiesto una maggiore
regiona­lizzazione della sanità, il decreto legislativo va in quel
senso, speriamo che il Governo attui le intenzioni che ha sempre
di­mostrato.
Ripeto, sono disponibile a dare al Consigliere regionale un
bre­ve sunto dei tempi di attesa suddiviso per ogni unità operativa
e per ogni specialità.
Presidente -
Ha chiesto la parola il Consigliere
Rini.
Rini (DC) -
Ringrazio l'Assessore per la risposta
che ci ha dato e gli chiede­rei, come ha già promesso, di farci
pervenire una copia dei dati illustrati, anche per poter fare sugli
stessi una valutazione più approfondita. Tuttavia, sento il dovere
di richiamare fin d'ora l'attenzione dell'Assessore su due aspetti
fondamentali. Il primo, è il decen­tramento dei servizi sul
territorio. I poliambulatori di Morgex, Donnas e Châtillon devono
rispondere alle esigenze della col­lettività locale, onde evitare
che la stessa si debba riversare sempre su Aosta. Il secondo, è
mettere in atto i piani di lavoro previsti dagli accordi sindacali,
onde poter far fronte alle ne­cessità dell'utenza.
L'efficienza del servizio pubblico è indispensabile per tutte le
categorie, in particolare per gli ammalati e per quanti non hanno
la possibilità economica di curarsi a pagamento.
Occorre vigilare per evitare abusi e situazioni di disagio;
occor­re dare alla sanità pubblica credibilità da parte dei
cittadini e far sì che non si possa speculare sugli ammalati;
occorre creare le condizioni e le strutture sanitarie necessarie
per evitare il trasferimento fuori Valle degli ammalati ed evitare
ulteriori di­sagi anche alle loro famiglie.
Il nostro è un ospedale regionale e, se vogliamo distinguerci
dalle altre regioni per efficienza e qualità dei servizi, dobbiamo
sempre più arricchirci delle strutture che sono necessarie ad
alleviare le sofferenze degli ammalati, nonché il loro sacrificio
quando sono costretti ad uscire dalla Valle per curarsi.
É vero che la sanità costa, è vero che pesa sul bilancio
regiona­le; ma è anche vero che non si può fare a meno di curarsi
quan­do si è, purtroppo, ammalati. In tal senso, occorre evitare
altre spese meno importanti e meno necessarie, per poter
maggior­mente investire nel settore della salute. Esamineremo la
docu­mentazione che l'Assessore ci farà pervenire e torneremo
eventualmente sull'argomento.
