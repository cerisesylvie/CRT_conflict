Classificazione
MINORANZE ETNICHE E MOVIMENTI MIGRATORI



Oggetto del Consiglio n. 1007 del 4 novembre 2021 - Resoconto
OGGETTO N. 1007/XVI - Interpellanza: "Interesse della Regione
al bando AFAR volto a contrastare il razzismo e
l'afrofobia".
Bertin (Presidente) -
Punto n. 57. Per l'illustrazione,
consigliere Manfrin.
Manfrin (LEGA VDA) -
Con questa iniziativa mettiamo
un po' l'accento su un bando che abbiamo trovato sul sito
"immigrazione.regione.vda.it" e intitolato "Afrodescendants
Fighting Against Racism", ovvero i discendenti africani che
combattono contro il razzismo.
Questo concetto di razzismo però, che qui è formulato in maniera
abbastanza larga, è un po' più ristretto, ma poi lo vedremo, perché
la lettura di questo bando ci dice che non è che si intende
affrontare il problema razzismo nella sua totalità, bensì
utilizzando i termini ricompresi nel bando. Attenzione, sul bando è
scritto questo: il razzismo antinero e l'afrofobia; io non sapevo
nemmeno esistesse, pensavo che ci fosse un razzismo in generale, si
fanno le categorie di persone e si odiano in quanto tali. No! C'è
una suddivisione del razzismo: il razzismo anti-nero e
l'afrofobia.
La prima domanda che mi sono fatto e che sorge spontanea
evidentemente quando uno legge un bando di questo tipo è: perché
limitarsi a questo tipo di razzismo? Perché mi sembra quasi che si
debba, non so, stilare una graduatoria fra le forme di razzismo:
questo è più importante, questo non è importante, questo
assolutamente non è importante e quant'altro.
Mi è venuta anche una idea curiosa: ma se il razzismo è
antinero, riguardo all'afrofobia, se una persona dovesse proferire
diciamo delle frasi poco lusinghiere per uno dei tanti caucasici
abitanti per esempio del Sudafrica - sappiamo che c'è una grossa
tradizione di persone di colore non nero che abitano in Sudafrica -
a quel punto rientreremmo nella casistica di afrofobia perché un
abitante del Sudafrica abita in Africa ma non è di colore nero e
quindi non so come potrebbe essere incasellato questo tipo di
razzismo, è una riflessione che mi è sovvenuta nel leggere questo
bellissimo bando.
Andiamo comunque avanti, mi sono chiesto a quale scopo la nostra
Regione abbia condiviso questo bando, probabilmente ha detto: "Da
noi gli eventi di questo tipo si moltiplicano in Valle d'Aosta e
saranno diventati talmente dilaganti da richiedere un intervento
immediato".
Ho così preso le statistiche ufficiali - e l'ho anche riportato
all'interno dell'iniziativa - rilevando che la nostra Regione è
l'unica esente da quelli che vengono presentati come i crimini di
odio, per cui si odia qualsiasi cosa. Anche qui si aprirebbero
tutta una serie di riflessioni ma possiamo sorvolare.
Per contro - lo dico così, a beneficio d'inventario per gli
amici dirimpettai un pochino più a sinistra - la città con il
maggior numero di crimini d'odio per abitante - una cifra peraltro
spaventosa, lo 0,01% per ogni abitante appunto, crimini d'odio - è
Bologna, una città storicamente dominata dalla sinistra che mi ha
visto sorridere, perché su quel territorio ormai da decenni sono in
voga queste bellissime politiche d'inclusione e integrazione che,
nel migliore dei casi, guardando i dati, hanno clamorosamente
fallito, e nel peggiore si sono trasformati in un boomerang, cioè
hanno stimolato quasi una serie di denunce come, più o meno, fanno
negli Stati Uniti gli avvocati che girano per gli Ospedali dicendo:
"Ma lei che è paziente di questo Ospedale è sicuro che va tutto
bene? Non vorrebbe far denuncia contro l'Ospedale?" e si guadagnano
da vivere così.
Quindi mi sono chiesto quale dei due potesse essere, ma in
entrambi i casi diciamo che il paragone non è molto edificante.
A questo punto sono passato all'analisi del bando e ho detto: ma
a chi si rivolge questo bando?
E il mistero è presto svelato. Il bando si rivolge a persone di
età compresa fra i 18 e i 35 anni con una buona comprensione della
lingua italiana, sia scritta che parlata, si deve avere una
relazione con l'Italia e si evidenzia nel bando, giustamente, che
il possesso della cittadinanza non è - c'è "NON", scritto maiuscolo
- un requisito necessario alla candidatura. Naturalmente bisogna
essere in possesso di un codice fiscale, necessario per
l'erogazione dei rimborsi, quindi si selezionano queste persone che
possono aderire a questo bando, le si rimborsa e quant'altro e poi
c'è la caratteristica più importante che ha acceso la maggior parte
della mia attenzione: bisogna essere afrodiscendenti, me lo sono
scritto e il computer mi dà errore, perché è un termine che non
esiste, però bisogna essere afrodiscendenti, c'è scritto "Essere
africani" ma c'è la E girata al contrario perché giustamente
bisogna essere inclusivi, antinero, antiafricano, mettere la e al
contrario, lo schwa, e quant'altro, essere di origine africana e/o
avere un genitore di origine africana - riporto le parole del bando
- indipendentemente da dove siano nati - nati con lo schwa -
inclusi afrolatina, afrocaraibica eccetera eccetera.
Ora di fronte a questa caratteristica - devo essere sincero,
Assessore - sono inorridito e ho dovuto necessariamente ricorrere a
un balsamo e sono andato a leggermi un po' la Costituzione
italiana.
L'articolo 3 stabilisce - adesso lo dico, sarà ultroneo ma è
opportuno riaffermarlo - che tutti i cittadini hanno pari dignità
sociale e sono uguali davanti alla legge, senza distinzione di
sesso, razza, lingua, religione, opinioni politiche, condizioni
personali e sociali. Quindi se la Costituzione, quella che è stata
definita la più bella del mondo, dice che non vi deve essere
distinzione di razza, come si può in una istituzione democratica
condividere dei bandi che invece fanno della distinzione di razza
una loro caratteristica? E come si può, dal punto di vista della
Regione, condividere bandi che quella distinzione formulano?
Comprenderà, Assessore, lei come me si è trovato a leggere sul
sito della Regione, quale applicazione della sentenza di un
Tribunale, le motivazioni secondo le quali un bando, ovvero il
bando affitti - si badi bene che non faceva distinzioni di razza,
bensì prevedeva che ad accedere a questo bando potessero essere
quegli Italiani e quegli stranieri che soggiornavano da più tempo
nella nostra Regione - ebbene, chi si è trovato a leggere questo
dispositivo come può pensare di condividere un bando che stabilisce
un criterio razziale - cito naturalmente la nostra Costituzione -
per parteciparvi?
Ora proviamo un attimo a fare uno sforzo d'immaginazione e
immaginiamo che questa Amministrazione bandisca un concorso aperto
per lavorare, che so, nel museo etnografico valdostano, limitando
però la partecipazione ai soli Valdo-discendenti - coniamo anche
questo termine - quindi bando aperto ai soli Valdo-discendenti,
ovvero Valdostani, originari Valdostani o coloro che avessero un
discendente valdostano.
Probabilmente ci sarebbe anche qualcuno assolutamente d'accordo
per realizzare questa misura, questo tipo di modello, ma temo che
ci sarebbero, se qualcuno lo bandisse, reazioni che rasenterebbero
la rivoluzione in una certa fascia di popolazione, ma senza
esagerare pensiamo soltanto in maniera più limitata a un privato
che mettesse un cartello con scritto "Si affitta solo agli
Altoatesini" oppure se vogliamo spaziare "Si assumono solo
eterosessuali", facciamo questo esempio che sicuramente non
creerebbe alcun problema.
Vi immaginate quali sarebbero le reazioni pubbliche? Come minimo
ci troveremmo la gente con le torce e i forconi a chiedere la
pubblica impiccagione del soggetto in questione.
Allora perché, mi chiedo, non solo si tollera ma si condivide un
bando costruito in questa maniera?
Infine, dato che l'abbiamo detto, come mai si decide di
condividere bandi di questa natura, e, a questo punto, non si
prende pubblicamente posizione? Perché condividere questo bando
significa - e io mi auguro, Assessore, che la sua risposta non sia
"Questo bando l'hanno fatto da un'altra parte, ci siamo limitati a
condividerlo", perché sarebbe una risposta che io non riterrei
soddisfacente, diciamo così, rimaniamo moderati - ma come mai si
decide di condividere bandi di questa natura e non si dice una
parola contro per esempio - abbiamo fatto un giro, io purtroppo
l'ho dovuto fare - la seconda fattispecie, presente sui link
forniti dal Ministero degli Interni relativi all'Oscad, che è
l'Osservatorio per la sicurezza contro gli atti discriminatori, in
cui si rimanda all'osservatorio dell'OSCE sui crimini d'odio e che
negli ultimi dati disponibili ravvisa che il secondo crimine d'odio
commesso, immediatamente dopo il razzismo, è la cristianofobia?
Alla luce quindi di quanto esposto, Assessore, le chiedo quale
sia l'interesse per la Regione autonoma Valle d'Aosta nei confronti
del summenzionato bando, se ritenga questo bando, che è stato
condiviso, coerente con il dettato costituzionale e se si intenda
riproporre iniziative similari per il futuro.
Presidente -
Risponde l'assessore Barmasse.
Barmasse (UV) -
Ricapitolando, la prima domanda è "quale
sia l'interesse per la Regione autonoma Valle d'Aosta nei confronti
del summenzionato bando": la richiesta da cui deriva la sua
interpellanza prende le mosse appunto dalla pubblicazione sul
portale Immigrazione Valle d'Aosta - finanziato attraverso il FAMI,
Fondo Asilo Migrazione Integrazione - di una notizia concernente il
bando AFAR, non sto a declinare l'acronimo, e chiede quale sia
l'interesse dell'Amministrazione regionale per il bando in
questione.
Tale bando, che non vede tra i soggetti né proponenti né
aderenti la Regione Valle d'Aosta, si riferisce a una call
nell'ambito del progetto europeo Champs, promosso da Amref Health
Africa e da una rete di soggetti no profit tra cui Csv Net, la rete
che associa e rappresenta 50 centri servizi per il volontariato sui
51 esistenti in Italia.
Secondo il rapporto "Being Black in the EU", redatto da FRA,
agenzia europea per i diritti fondamentali, il 39% delle persone di
origine africana in Europa si è sentito discriminato e ha
sperimentato tra i più alti livelli di esclusione socio economica e
ha subito stereotipi negativi e atti di violenza, incitamento
all'odio.
Sempre secondo il citato rapporto la discriminazione è
particolarmente evidente in Italia, dove il tasso di persone di
origine africana che si sono sentite discriminate nei cinque anni
precedenti l'indagine è del 49%, dopodiché - una notizia che non
conoscevo - ma il fatto che in Valle d'Aosta il fenomeno sia molto
limitato mi fa piacere.
Da qui la necessità di coinvolgere attivamente un gruppo di
persone che diventeranno AFAR, cioè Afrodescendants fighting
against racism come parte integrante del progetto Champs nella
progettazione di azioni di sensibilizzazione a livello nazionale e
locale e nella condivisione di idee e prospettive utili allo
sviluppo di attività, quali la stesura di un toolkit comprendente
un manifesto contro il razzismo anti-nero, un dossier ed i moduli
di relearning.
Tra gli scopi principali del progetto Champs c'è inoltre quello
di rafforzare il ruolo dell'associazione di afrodiscendenti
aumentando la conoscenza e la consapevolezza delle dinamiche che
generano comportamenti di odio. Come chiarito, quindi, la call in
questione non vede il coinvolgimento dell'Amministrazione
regionale.
Sul portale è stata semplicemente riportata una notizia su
richiesta di Csv.net al fine d'informare anche i ragazzi e le
ragazze afrodiscendenti residenti in Valle d'Aosta del progetto e
della possibilità di candidarsi.
Per quanto riguarda la coerenza con il dettato costituzionale,
l'articolo 3 della Costituzione che lei ha citato prevede che tutti
i cittadini hanno pari dignità sociale e sono eguali davanti alla
legge senza distinzione di sesso, di razza, di lingua, di
religione, di opinioni politiche, di condizioni personali e
sociali. L'articolo 3 poi prosegue, asserendo al secondo comma che
è compito della Repubblica rimuovere gli ostacoli di ordine
economico e sociale che, limitando di fatto la libertà e
l'eguaglianza dei cittadini, impediscono il pieno sviluppo della
persona umana.
Ritengo pertanto l'iniziativa in questione in linea con il
dettato costituzionale in quanto appunto diretta a rimuovere gli
ostacoli di carattere sociale, in questo caso gli atti
discriminatori, che limitano di fatto la libertà e l'eguaglianza di
una fetta della popolazione.
Per quanto riguarda la riproposizione dell'iniziativa, come ho
sopra chiarito, l'iniziativa in questione non vede nessun
coinvolgimento diretto della Regione, tuttavia non ravviserei
nessun problema nell'adesione della Regione a iniziative similari
purché connotati da serietà e imparzialità.
Presidente -
Per la replica, consigliere Manfrin.
Manfrin (LEGA VDA) -
Come immaginavo, la risposta è in
concentrato: "Beh, non l'abbiamo fatto noi, lo abbiamo
semplicemente condiviso".
Lei, Assessore, ci ha detto che è felice che gli episodi di
crimini d'odio in Valle d'Aosta siano limitati. La devo correggere,
gli episodi di odio in Valle d'Aosta sono a zero! Un conto è siano
limitati, un conto è che siano a zero. Zero è nessuno, limitati è
qualcuno, quindi sono a zero.
Detto questo, lei apre secondo me un capitolo interessante
rispetto al dettato costituzionale, lei sa che il comma 2
dell'articolo 3 è l'unico articolo in tutta la Costituzione che
sostanzialmente afferma la situazione che viveva il paese in quel
momento e quindi sostanzialmente ravvisa nella situazione del
momento in cui è stato scritto quel comma il fatto che vi fossero
degli ostacoli.
Quindi non è un articolo che concede di superare il dettato del
comma 1 perché si raggiunga il comma 2, sono due cose ben diverse.
Si dice che non si possono discriminare le persone al comma 1 e che
si devono rimuovere gli ostacoli al comma 2, non è che uno esclude
l'altro o uno consente di derogare all'altro.
Questo è a tutti gli effetti un bando che fa una distinzione
sulla base della razza! Poi è curioso sapere, mi piacerebbe molto
sapere sulla base di che cosa si va a verificare l'origine razziale
di una persona. "Io sono afrodiscendente". Mi pare che i
certificati di appartenenza a una determinata razza siano terminati
verso la fine degli anni '40-inizio '50, quindi tendenzialmente la
vedo un po' difficile che si possa certificare. Magari qualcuno non
vorrà scrivere "Se siete di colore potete partecipare", non lo so,
però vedo un po' difficile la realizzazione di questo bando.
Prendo ovviamente con spirito molto critico quello che ha detto
lei, cioè il fatto che questo tipo di bandi, se verrà riproposto,
verrà eventualmente ricondiviso, non ci si può limitare a dire "Ma
noi lo abbiamo condiviso sul portale e basta".
Io le annuncio fin da ora che interesserò i nostri Parlamentari
su questa tipologia di bando che è assolutamente razzista nei
confronti di coloro che non hanno un origine africana, perché non
si possono selezionare e pagare delle persone sulla base della loro
razza di appartenenza, questo è chiaro, questo è evidente, quindi
il fatto che lo scriva qualcuno è assolutamente folle, a meno che
lei a questo punto non ci dica che la sentenza sul bando affitti
allora a quel punto è completamente errata, perché delle due l'una:
o si possono fare delle scelte, e non su base razziale, attenzione,
perché quell'iniziativa prevedeva che potessero aderire Italiani e
stranieri, ma con una certa permanenza nella nostra regione, e un
Tribunale ci ha detto che non si può fare, allora o quella sentenza
è completamente sbagliata oppure questo si può fare e si può dire:
"Gli Africani sì, li assumiamo, gli Italiani no". Una delle due,
tertium non datur
.
