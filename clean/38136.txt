Classificazione
INFORMAZIONE
Sistema informativo



Oggetto del Consiglio n. 1743 del 20 gennaio 2016 - Resoconto
OGGETTO N. 1743/XIV - Approvazione del programma statistico
regionale per il triennio 2016-2018.
Viérin M. (Presidente) -
Punto n. 28 all'ordine del
giorno. La parola al Presidente della Regione per
l'illustrazione.
Rollandin (UV) -
Merci Président.
Questo documento è presentato oggi all'attenzione dei colleghi
perché il programma statistico regionale è di grande spessore e ha
una rilevanza importante sia nell'ambito della programmazione
economica e finanziaria a livello regionale, sia per quanto
riguarda un altro aspetto molto importante, che è la possibilità di
dare di volta in volta dei dati certi, o comunque che sono stati
verificati da parte delle strutture, in modo da non avere, come
sovente capita, l'esigenza di smentire alcune "informazioni" che
vengono date sia su quotidiani che su organi più specializzati e
che fanno riferimento molte volte ad aspetti che non sono stati
comunque in qualche modo verificati.
Il piano statistico regionale vuole fornire una risposta alla
domanda statistica, traducendo le esigenze di conoscenza nelle
diverse attività di rilevazione, elaborazione, indagine,
monitoraggio e analisi statistica svolte sia dall'Ufficio
statistico della Regione, sia dai vari settori regionali, in
coerenza con l'organizzazione a rete data al sistema statistico
regionale, che è in linea con il SISTAN nazionale. Si tratta di un
documento operativo che contiene la programmazione statistica per
la comunità regionale, fornendo quindi il quadro di riferimento e
comprendendo anche le attività svolte per il sistema statistico
generale. È al tempo stesso uno strumento di programmazione - credo
sia stato sottolineato molte volte anche dai colleghi - ma anche di
controllo e di validazione delle informazioni statistiche
regionali, conferendo in particolare, e questo lo sottolineo,
l'ufficialità statistica - cosa che in questi anni molto spesso è
venuta a mancare - alle informazioni regionali, oltre che essere un
elemento di supporto alla programmazione, al monitoraggio e alla
valutazione delle politiche regionali.
Quello all'attenzione del Consiglio è il secondo programma
statistico della Regione e riguarda il triennio 2016-2018, che una
volta approvato, sarà trasmesso all'ISTAT al fine di garantire il
raccordo con il programma nazionale. Il documento è organizzato
sostanzialmente in due parti: una più descrittiva che contiene il
quadro di riferimento normativo (comunitario, nazionale,
regionale), il contesto di riferimento, un'analisi di quanto fatto
con il precedente programma, le finalità e gli obiettivi dello
stesso e una descrizione dell'attività del nuovo programma per il
triennio 2016-2018. La seconda parte è composta dalle schede
tecniche delle attività, classificate secondo la tipologia
italiana, giustamente per renderle confrontabili con le altre
realtà regionali. Per ognuna di esse sono riportate alcune
specifiche informazioni di dettaglio, quali la denominazione e la
descrizione dell'attività, il settore di riferimento, la struttura
responsabile dell'attività, le strutture coinvolte, le modalità di
svolgimento e di diffusione. Il programma non riporta gli aspetti
finanziari demandati ai settori di competenza chiaramente, perché
altrimenti andrebbe oltre quello che è il suo compito che è solo
statistico, sennò rifacciamo quello che è il documento
economico-finanziario che non avrebbe senso riprodurre.
I principali obiettivi del programma statistico regionale sono
quindi riassumibili essenzialmente nell'arricchire la base
statistica utilizzabile, consolidare le basi statistiche
disponibili, anche garantendo l'alimentazione delle statistiche già
acquisite, migliorare la qualità delle statistiche anche attraverso
la partecipazione diretta alle indagini, incrementare l'utilizzo
dei dati statistici degli archivi dei dati da fonti amministrative
e gestionali e ampliare la fruibilità delle informazioni,
potenziandone la diffusione e rendendole disponibili
tempestivamente, altro dato molto importante è la tempestività.
Per raggiungere questi obiettivi, il programma statistico
regionale si compone di 131 schede tecniche, il 50 percento in più
rispetto al PSR, proposte da 21 diverse strutture o enti. Circa il
30 percento sono statistiche da indagine, oltre la metà riguarda
statistiche da fonti amministrative organizzate, aspetto
particolarmente importante perché puntano a potenziare a fini
statistici i dati amministrativi in possesso della Regione. Gli
ambiti maggiormente toccati sono l'ambiente, il territorio, i
trasporti, la salute, la sanità, l'assistenza sociale, la
popolazione e le famiglie, l'immigrazione, gli Enti locali e la
pubblica amministrazione.
In conclusione, oltre alla II Commissione consiliare, un
ringraziamento credo sia doveroso rivolgere al Comitato di
indirizzo e coordinamento per la statistica regionale che ha
elaborato il programma e in generale a tutti gli attori del sistema
statistico regionale. In particolare, credo che condividiate una
particolare menzione per il responsabile, il dottor Ceccarelli, che
non solo segue con grande attenzione questi programmi, ma è
appassionato e competente e quindi sa tradurre questa materia
piuttosto fredda in qualcosa di dinamico, molto operativo e
soprattutto utile per la possibilità di riuscire a rendere il
sistema in qualche modo fruibile da parte di tutti.
Noi ci augureremmo anche che, facendo questi sforzi, non ci
siano più presentazioni annuali fatte da tre-quattro enti diversi,
che poi uno dice l'aumento è del..., l'altro del 3 virgola, l'altro
del 2,8, per cui ci troviamo ad avere dei dati differenti. Credo
che questo sia il giusto riferimento, l'aggiornamento "biblico"
della nostra situazione regionale, che in qualche modo può servire
per evitare delle incomprensioni sulla realtà regionale, su cui
tutti si basano per poter poi attivare per la programmazione che ne
consegue. Grazie.
Presidente -
Grazie. La parola al collega Chatrian.
Chatrian (ALPE) -
Grazie Presidente.
Grazie Presidente per la relazione che ci ha fatto. Innanzitutto
è uno strumento necessario proprio per avere contezza di modifiche,
possibilità di monitoraggio, possibilità di controllo, ricadute
probabilmente ancora da affinare per tutta la parte di ricadute,
non è un documento contabile e finanziario, ma è uno strumento
statistico che deve essere uno strumento che aiuta il legislatore
in questo caso a rivedere, rimodulare, riprogrammare tutta una
serie di azioni che si intendono mettere in campo, positivo è il
fatto che comunque è stato ampliato il numero di schede e quindi
avere più dati possibile omogenei da poter confrontare.
Indubbiamente il dottor Ceccarelli ha fatto dei passi avanti in
questi anni come struttura, come referente e ha fatto fare dei
passi avanti anche a noi che monitoriamo, valutiamo le azioni che
sono state messe in campo.
Due riflessioni. A pagina 31 si legge: "in termini più
prettamente operativi al nuovo piano 2016-2018 può poi essere
ipotizzata l'assegnazione dei seguenti obiettivi: ...migliorare la
qualità delle statistiche, anche attraverso la partecipazione
diretta alle indagini; incrementare l'utilizzo a fini statistici
degli archivi di dati da fonti amministrative e gestionali - questa
parte l'abbiamo trovata significativa -; ampliare la fruibilità
delle informazioni, potenziandone la diffusione e rendendole
disponibili tempestivamente". Questo fa sì che aiuti comunque
rispetto alla vecchia programmazione, che era una programmazione
pilota per noi, tant'è vero che votammo l'atto tre anni fa come per
dire: è l'inizio di un percorso, dobbiamo affinarlo, cerchiamo di
affinarlo.
Se possiamo, un elemento in più: non sarebbe male la prossima
volta, per il programma 2018-2021, che ci sia magari a monte una
piccola condivisione anche di natura politica per i gruppi, per
poter magari portare il proprio contributo anche a livello di
leggibilità. Non essendo tutti dei tecnici o del mestiere dal punto
di vista statistico, è bene ogni tanto magari avere qualche
elemento in più per poter coordinare meglio la lettura della
ricaduta del dato, in modo da poter rivedere invece le azioni di
natura politica. Il nostro ruolo è quello e questo programma ci
deve aiutare a trovare soluzioni positive. Noi quindi sosterremo
questo programma triennale con l'auspicio per la prossima volta,
chi sarà in questo Consiglio, che ci sia una condivisione a monte
anche politica. Grazie.
Presidente -
Altri Consiglieri che chiedono la parola?
Non ci sono altre richieste di intervento, la discussione generale
è chiusa. Qualcuno chiede la parola per la replica? La parole au
Président de la Région.
Rollandin (UV) -
Grazie Presidente.
Solo per ringraziare anche il lavoro della II Commissione,
ringraziare il collega Chatrian che credo abbia centrato un po' le
novità e gli aspetti rispetto al triennio precedente, che quindi
vanno ad arricchire quella che è la materia un po' difficile. Però,
come abbiamo specificato, è uno strumento, è in divenire, è fatto
per essere arricchito; come durante questo periodo è stato
implementato di diverse schede, la stessa cosa potrà essere fatta
ancora, a giustificazione di quello che è un modello flessibile e
che deve essere aggiornato. Grazie.
Presidente -
Qualcuno chiede la parola per dichiarazione
di voto? Non ci sono richieste, quindi possiamo mettere in
votazione l'oggetto n. 28. La votazione è aperta. La votazione è
chiusa.
Presenti: 33
Votanti: 33
Favorevoli: 33
Il Consiglio approva all'unanimità.
