Classificazione
ASSISTENZA SOCIALE
Disabili



Oggetto del Consiglio n. 1808 del 22 settembre 2022 - Resoconto
OGGETTO N. 1808/XVI - Interrogazione: "Informazioni relative
al piano regionale per la non autosufficienza".
Bertin (Presidente) -
Alla presenza di 30 Consiglieri
riprendiamo l'analisi dell'ordine del giorno.
Ieri si era convenuto che l'interrogazione al punto n. 18 del
consigliere Marquis sarebbe stata trattata questa mattina, pertanto
riprendiamo da questa interrogazione e in seguito proseguiamo con
il resto dell'ordine del giorno. Risponde l'assessore Barmasse.
Barmasse (UV) -
Buongiorno a tutti. Le domande di
quest'interrogazione sono due: "se corrisponde al vero che non sono
state fatte le comunicazioni del numero delle persone residenti
affetti da disabilità gravissima e disabilità grave e per quali
ragioni di ordine tecnico" e "se al piano regionale per la non
autosufficienza, approvato da trenta giorni dalla scadenza del
triennio, si possa riconoscere una valenza di programmazione o vada
considerato un mero adempimento per beneficiare di risorse
finanziarie e statali".
In merito ai dati relativi ai beneficiari per il FNA, che
sarebbe il Fondo per la Non Autosufficienza al 31 dicembre 2018, si
evidenzia che gli uffici competenti provvedono a comunicare
attualmente e/o su richiesta specifica del Ministero i dati dei
suddetti beneficiari.
Dagli atti del Dipartimento politiche sociali risulta che in
data 15 ottobre 2019, con nota protocollo 28663, tali dati sono
stati inviati al Ministero del lavoro e delle politiche sociali, è
da precisare tuttavia che ci si riferisce a una comunicazione
inviata nel 2019 quando ancora questo Governo doveva nascere e
tenendo conto che anche la Dirigenza del Dipartimento politiche
sociali è nel frattempo quasi completamente cambiata. Si stanno
cercando, quindi, di verificare, con gli uffici del Ministero
competenti, le cause del mancato recepimento di tali dati.
Per quanto riguarda la seconda interrogazione, i lavori per la
redazione del Piano regionale per la non autosufficienza, approvato
con DGR n. 1599 del 29 novembre 2021, sono stati avviati a partire
dall'anno 2020 a seguito dell'approvazione del decreto del DPCM del
21 novembre 2019, con il quale è stato adottato il Piano nazionale
per la non autosufficienza 2019-2021. Tuttavia l'insorgenza della
situazione pandemica nel marzo del 2020 ha rallentato le varie
attività e ha impedito la necessaria concertazione con gli attori
territoriali. La pandemia ha di fatto fortemente condizionato la
redazione dei piani regionali per la non autosufficienza su tutto
il territorio nazionale. Si sottolinea che, a seguito delle
elezioni regionali del settembre 2020 e alla ricomposizione del
Governo regionale e alla successiva revisione della struttura
organizzativa dell'Amministrazione, il Dipartimento politiche
sociali ha ripreso i lavori di programmazione all'inizio del 2021
con la convocazione dei diversi tavoli di programmazione degli
stakeholders
territoriali.
L'approvazione del Piano pertanto, come da lei giustamente
rilevato, è avvenuta effettivamente solo nel mese di novembre 2021,
tuttavia preme rilevare come nel triennio 2019-2021 gli interventi
ai servizi in favore delle persone non autosufficienti a valere sul
Fondo nazionale non autosufficienza sono stati realizzati in
coerenza con gli indirizzi programmatici definiti dal piano
nazionale per la non autosufficienza 2019-2021. Il Piano regionale
per la non autosufficienza 2019-2021 ha di fatto preso atto di
quanto implementato in linea con gli orientamenti nazionali.
Vengo, altresì, a informare che attualmente il Ministero del
lavoro e delle politiche sociali sta predisponendo il nuovo Piano
nazionale per la non autosufficienza 2022-2024, che vedrà la luce
nei prossimi mesi e che definirà gli obiettivi programmatici
operativi per il relativo triennio.
I lavori di redazione del Piano regionale verranno avviati non
appena il piano nazionale 2022-2024 verrà approvato con decreto del
Presidente del Consiglio dei ministri.
Presidente -
Per la replica, la parola al consigliere
Marquis.
Marquis (FI) -
Ho presentato quest'iniziativa insieme ad
altre in questo Consiglio sul tema della disabilità per cercare di
innescare un ragionamento in voi per comprendere quanto sia
insufficiente l'approccio a questo argomento.
Dalla risposta che lei ha dato relativa al piano delle non
autosufficienze emerge chiaramente già una situazione di approccio
che è del tutto strana quanto meno. Lei ha richiamato soprattutto i
profili organizzativi e le difficoltà che sono state date dalla
pandemia; io le dico che ho letto il piano della non
autosufficienza nazionale ed è un piano che è stato predisposto
grazie al contributo e ai dati che sono stati forniti da tutte le
Regioni. Manca solo il dato della Valle d'Aosta, sul piano
nazionale c'è scritto che la Valle d'Aosta non ha fornito i dati
dei disabili che si trovano nella situazione grave e gravissima.
Credo che questo denoti molto e dica di più di tante altre parole
dell'approccio sull'argomento. Oltretutto il piano della non
autosufficienza è un piano triennale 2019-2021, piano significa
pianificare un approccio. La Valle d'Aosta il piano l'ha approvato
a un mese dalla scadenza del triennio, quindi questo non è
sicuramente un piano, perché è un'iniziativa che viene fatta a
sanatoria per poter beneficiare dei contributi dello Stato.
È vero quello che lei ha detto che comunque sono state fatte
delle iniziative sulla disabilità, il problema è che la Valle
d'Aosta sulla disabilità a livello finanziario mette tanti soldi, e
questo va riconosciuto, però i soldi vengono spesi senza la
necessaria pianificazione. Quando si spendono i soldi senza
pianificazione, succede che le azioni non portano i risultati che
ci si prefigge, alla buona amministrazione, pertanto credo che la
cosa che ho evidenziato possa essere utile per l'approccio al nuovo
piano, così come in tutte le altre iniziative che discuteremo nei
prossimi punti ispettivi che ho presentato che denotano sempre un
approccio di questo tipo. Si dice: "sono tante le iniziative che
facciamo ma sono tutte disordinate", il problema è che non c'è
coerenza una con l'altra.
Quando non c'è coerenza tra le iniziative, si rischia che una
vanifica l'effetto dell'altra e quindi il risultato è che si
spendono sì dei soldi e si investono delle risorse, ma senza i
risultati che ottengono le altre Regioni. Le faccio un esempio che
non è attinente all'iniziativa ma è sempre relativo al settore: il
nuovo piano del benessere sociale porterà avanti il progetto "Dama"
come un'innovazione. Io le assicuro, per cognizione di causa, che
del progetto "Dama", nell'ambito della sanità della Lombardia, ne
ho beneficiato 8-10 anni fa. Ci porteremo quindi ad allinearci
nella situazione in cui gli altri erano già 7-8 anni fa, quindi
questo fa piangere il cuore, perché, per investire delle risorse,
bisogna investirle bene per cercare di dare delle risposte a chi
vive queste situazioni di difficoltà. Pertanto, come dicevo
poc'anzi, queste iniziative spero che inneschino un ragionamento
che vada in questa direzione affinché i soldi vengano spesi bene e
soprattutto che i beneficiari possano trarre e giovare dei
vantaggi.
