Classificazione
AGRICOLTURA



Oggetto del Consiglio n. 2150 del 11 gennaio 2012 - Resoconto
OGGETTO N. 2150/XIII - Interrogazione: "Stato dei pagamenti
delle misure agroambientali a favore delle aziende agricole
relativamente alle annualità 2008/2010".
Interrogazione
Richiamata la nostra precedente interrogazione inerente alla
situazione dei pagamenti dei sostegni europei al reddito degli
agricoltori, previsti dal Programma di Sviluppo Rurale
2007/2011;
Tenuto conto delle informazioni fornite dall'Assessore
all'agricoltura e risorse naturali in aula il 19 ottobre 2011 in
merito all'imminente forte avanzamento che sarebbe stato impresso
ai pagamenti inerenti le annualità 2008, 2009 e 2010;
Considerato che permane presso i beneficiari delle misure
suddette una notevole confusione dovuta probabilmente anche alla
mancanza di informazioni chiare;
i sottoscritti Consiglieri regionali
Interrogano
l'Assessore competente per sapere:
1) se i pagamenti agroambientali e l'indennità compensativa
relativamente alle annualità 2008 e 2009 sono stati completati e,
in caso contrario, quante aziende agricole sono ancora
sospese;
2) a quanto ammontano in percentuale, a fine dicembre, i
pagamenti ricevuti dalle aziende agricole relativamente
all'annualità 2010;
3) se e quando è prevista l'entrata a regime dei pagamenti
suddetti, intendendosi come tale l'incasso delle misure nell'anno
di presentazione della domanda, come avveniva nel periodo di
programmazione 2000/2006.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Approfitto
dell'interrogazione per dare alcune informazioni relative alle
questioni in oggetto.
Per quanto riguarda il primo quesito:
"se i pagamenti
agroambientali e l'indennità compensativa relativamente alle
annualità 2008 e 2009 sono stati completati e, in caso contrario,
quante aziende agricole sono ancora sospese"
, posso informare
che, rispetto a quanto comunicato in seguito all'interpellanza
dello scorso ottobre, l'annualità 2008 permane aperta per le
aziende sottoposte ai controlli a campione da parte di AGEA. Tali
controlli, il cui esito è stato comunicato a fine ottobre,
presentavano circa 250 domande negative: una cinquantina sono state
poste comunque a pagamento, mentre per le altre 200 non è
attualmente possibile chiudere l'istruttoria, perché la gravità e
l'ampiezza del fenomeno richiede un'ulteriore analisi dei riscontri
negativi. Questa prima analisi, completata ad inizio dicembre,
consentirà ad AREA VdA di porre a riesame le domande attualmente
negative a seguito di quei controlli. Nel corso dei mesi di gennaio
e febbraio verranno riprese in carico da AREA VdA, che effettuerà
una nuova serie di controlli in grado di correggere gli esiti
rilasciati. Rispetto all'annualità 2009, confermiamo le cifre
fornite ad ottobre poiché l'attività autunnale si è concentrata
sulla correzione del 2010; ad esse si aggiungono una cinquantina di
casi analoghi a quelli riscontrati nelle aziende controllate a
campione nel 2008 e che richiederanno un'identica operazione di
riesame delle domande controllate. Evidentemente in questo caso il
controllo va fatto domanda per domanda, perché alle volte ci sono
delle situazioni che non corrispondono alle esigenze, diciamo così,
di rispetto della condizionalità e degli impegni presi.
In relazione al secondo punto:
"a quanto ammontano in
percentuale, a fine dicembre, i pagamenti ricevuti dalle aziende
agricole relativamente all'annualità 2010"
; informo che a fine
anno sono state pagate 3.332 domande per 9.600.000 euro; la
percentuale ammonta al 63 percento delle domande totali attualmente
istruibili, eccettuate le aziende a campione, ed è stato erogato
oltre il 60 percento dell'ammontare annuale. Il
gap
rispetto
a quanto previsto in sede di pianificazione con AGEA è dovuto alla
notevole difficoltà e delicatezza dell'operazione di correttiva
straordinaria, soprattutto per l'indennità compensativa. Esse
avrebbero dovuto sanare almeno l'80 percento delle mancate
imputazioni degli interventi a premio; in realtà, tale operazione
ha avuto successo per un 60-70 percento. Le operazioni di
correzione stanno continuando su scala aziendale, quindi domanda
per domanda; nel momento in cui parlo sono state ulteriormente
poste a pagamento alcune centinaia di domande che vanno ad
aggiungersi a quelle citate e quindi saranno decretate. AREA VdA
ritiene che sarà possibile sanare in alcuni mesi le situazioni più
problematiche, in particolare quelle domande a cui risultano
mancare superfici a premio.
Per quanto concerne il terzo punto:
"se e quando è prevista
l'entrata a regime dei pagamenti suddetti, intendendosi come tale
l'incasso delle misure nell'anno di presentazione della domanda,
come avveniva nel periodo di programmazione 2000/2006",
posso
comunicarvi che, a fine dicembre scorso, è stata erogata una parte
consistente degli anticipi AGEA della campagna 2011, entrando
quindi nelle procedure cosiddette "a regime". La somma fin qui
erogata ammonta a 3.800.000 euro per 1.800 beneficiari. L'effettiva
e progressiva entrata a regime è confermata da una serie di altri
elementi, in primo luogo l'ammontare dei premi corrisposti nel
2011, pari a 33.700.000 euro, più del doppio di un'annata standard,
di cui una trentina afferisce alla seconda metà dell'anno;
secondariamente, l'erogazione dell'anticipo AGEA nell'anno solare
certifica proprio questo; in terzo luogo, la progressione dei
pagamenti per la nostra Regione ha già comportato l'esaurimento
della quota comunitaria per quanto riguarda le misure dell'Asse 2.
Pertanto, considerate sia la significativa accelerazione dei
pagamenti, la cui entità è complessivamente al di là delle residue
problematiche puntuali, sia la disponibilità di AGEA a condividere
programmi ed attività, sono autorizzato a credere nell'effettiva
entrata a regime dei pagamenti in corrispondenza della prossima
campagna.
Va però sottolineata una cosa importante quando si parla del
periodo 2000-2006, perché puntualizzando questo ultimo aspetto non
marginale rispetto alle tempistiche, nell'interrogazione si fa
riferimento al periodo 2000-2006 e ai tempi di incasso;
nell'attuale programmazione 2007-2013 l'entrata in regime sarà da
intendersi come collegata ai 12-15 mesi successivi alla data di
presentazione delle domande d'indennità e agroambiente. Occorre
infatti tenere presente che i CAA a partire dalla data di fine
campagna (il 15 maggio) impiegano alcuni mesi per il caricamento
delle domande, questo a regime. Inoltre la fornitura dei dati
zootecnici è legata al completamento delle demonticazioni di
alpeggio (metà ottobre), perché sono dati obbligatori al fine di
procedere nei calcoli, nonché al loro caricamento informatico ed
alla successiva comunicazione (metà novembre) alla Banca dati
nazionale bovina di Teramo per il controllo. Questi elementi non
sono eludibili, perché sovrintendono al rispetto delle nuove
prescrizioni a proposito di condizionalità, qui è la differenza
rispetto alla vecchia programmazione. Ciò determina che AREA VdA
può correggere ed istruire le domande a partire dal mese di
febbraio successivo a quello della presentazione. La procedura di
anticipo AGEA prevista per questo scopo - questo vale in generale -
attuata quest'anno a dicembre, va nella direzione di anticipare i
pagamenti, prescindendo dalla completa implementazione delle
domande. Già è previsto questo in questa programmazione, cosa che
non lo era in precedenza, quindi le tempistiche a regime sono
quelle che ho appena illustrato con l'obiettivo di chiudere la
campagna 2011 entro il termine di presentazione delle domande,
ovvero il 15 maggio. Questa è la situazione a regime, che sarà
anche per il prossimo anno, ed è quella che è prevista dalle
procedure con la nuova condizionalità attualmente in vigore per
questo PSR.
Presidente
- La parola al Vicepresidente Chatrian.
Chatrian (ALPE)
- Grazie Presidente. Non vorrei tediare
il Consiglio sempre su questo argomento, ma ci sembra, come gruppo
ALPE, importante conoscere lo stato dell'arte e soprattutto qual è
il
modus operandi
degli ultimi anni, quindi solo con cifre
alla mano e con dettagli alla mano possiamo confrontarci.
Mi sono segnato le risposte che l'Assessore ci ha fornito, e
concretamente chiediamo un ulteriore sforzo. Lei ci ha dettagliato
la terza domanda dicendo che durante l'anno...dell'annualità totale
non si potrà più pagare realmente entro dicembre il 100 percento,
ma non sono i due-tre mesi in più, come ci ha spiegato molto
bene... Quello che ci preoccupa è che abbiamo ancora degli
arretrati: nel 2008 questi sono dovuti a certe problematiche legate
ai controlli (su circa 200 aziende, come ci ha detto); ancora,
l'annualità 2009 di circa 2.000.000 di euro; sull'annualità 2010
siamo intorno al 63 percento di pagato e 3.800.000 per quanto
riguarda il 2011. Sinceramente le chiediamo ancora uno sforzo,
Assessore, uno sforzo reale, proprio spingere sull'acceleratore
perché, al di là della sua risposta molto diplomatica sul punto 3,
con la quale finalmente forse andremo a regime...però portiamoci
dietro anche tutto il pregresso, perché siamo ancora molto lontani,
anche per quanto riguarda l'annualità 2009! Dopo quattro anni, non
essere ancora arrivati a regime, nonostante le difficoltà che lei
oggi ci ha illustrato, è preoccupante! Lei conosce bene il settore,
sa quali sono le difficoltà, però parliamo di milioni e milioni di
euro di arretrati relativi al 2008-2009-2010, quindi cifre
considerevoli di euro che non sono ancora arrivate nelle tasche
delle piccole, medie e grandi aziende.
Vorrei fare un'ulteriore considerazione: c'è ancora un po' di
confusione legata probabilmente alla singola pratica, come lei
citava. Chiediamo un ulteriore impegno di AREA e dell'Assessorato,
proprio per fare lo stato dell'arte sulle singole aziende, perché
le assicuro che la confusione è ancora alta: non si conoscono quali
sono esattamente le risorse che arrivano sui conti e di quali
annualità, quale tipo di aiuto, quale tipo di misura. Le assicuro
che non solo per le piccole, ma anche per le grandi aziende, sono
tante risorse e ricordo ancora che i milioni di euro sono tuttora
in arretrato rispetto all'auspicio nostro e vostro indubbiamente di
portare a regime i pagamenti suddetti, proprio perché le misure
messe in campo hanno un valore determinante.
Ci rimane da chiedere che per il 2012 realmente si vada a
regime, quel regime che lei auspicava, quindi chiediamo un
ulteriore sforzo a tutto il Governo regionale ed alle strutture che
si occupano di questa problematica, CAA, Assessorato e AREA;
recuperare il pregresso, perché le difficoltà sul territorio sono
ancora molto alte. Non vorrei che ci fosse nel settore - come c'è
già, purtroppo - una rassegnazione totale perché le risposte da
parte vostra non ci sono ancora! Grazie.
