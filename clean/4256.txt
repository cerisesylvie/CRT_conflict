Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 598 del 26 novembre 1981 - Resoconto
OGGETTO N. 598/81 - PROBLEMI CONCERNENTI I RAPPORTI TRA LA
REGIONE E LA RAI, NONCHÉ L'ORGANIZZAZIONE DELLA SEDE RAI DI AOSTA.
(Interpellanza)
Presidente
- Do lettura dell'interpellanza presentata dai
Consiglieri Mafrica, Tonino e Cout:
INTERPELLANZA
Attraverso un articolato documento ed incontri con alcune
forze politiche, tra le quali il P.C.I., il Consiglio d'Azienda
della sede RAI di Aosta ha denunciato le difficoltà in cui operano
i lavoratori di tale importante settore dell'informazione.
Allo scopo di avere elementi per favorire un deciso
intervento della Regione in tale campo, i sottoscritti
Consiglieri
Interpellano
il Presidente della Giunta regionale per sapere:
1)
se la Giunta regionale ha predisposto una nuova
bozza di convenzione con la RAI, in sostituzione di quella scaduta
e quali ne sono gli indirizzi ispiratori;
2)
se la Giunta regionale ritiene opportuno richiedere
alla RAI la costituzione in Valle di una équipe per la manutenzione
degli impianti ad alta frequenza;
3)
se la Giunta intende collegare la richiesta del
rispetto dell'art. 19 della legge 103, al completamento
dell'organico della Sede Rai, già oggi insufficiente rispetto alle
esigenze del servizio;
4)
se è intenzione della Giunta predisporre corsi
regionali di formazione tecnico-professionale per la preparazione
di tecnici ed operatori nel campo dello spettacolo e
dell'informazione;
5)
se è intenzione della Giunta concordare con la RAI
e la Federazione della Stampa la possibilità di espletare concorsi
pubblici regionali per l'assunzione del personale presso la Sede
RAI di Aosta;
6)
se la Regione intende intervenire ed in quale modo
nella predisposizione di un'idonea sede per la struttura
radiotelevisiva pubblica della Valle d'Aosta.
Presidente
- Ha chiesto di illustrare l'interpellanza il
Consigliere Mafrica, ne ha facoltà.
Mafrica (PCI)
- Sono state numerose in questo periodo le
manifestazioni di lotta da parte del personale della sede RAI di
Aosta.
Da tempo prosegue lo sciopero dello straordinario, ci sono state
anche delle manifestazioni specifiche. Il Consiglio di Azienda ha
fatto pervenire alle forze politiche un documento - credo che
l'abbia ricevuto anche la Giunta regionale - nel quale vengono
avanzate delle richieste giuste da tenere presenti.
Anche in un incontro che ha avuto la nostra Segreteria con il
Consiglio di Azienda della RAI, abbiamo avuto modo di discutere di
una serie di questioni delle quali oggi informiamo la Giunta.
La prima questione è se la Giunta ha predisposto una nuova bozza
di convenzione fra Regione, RAI e Ministero delle Poste e
Telecomunicazioni in sostituzione di quella già scaduta, e quali
sono gli indirizzi ispiratori. Crediamo che questa convenzione
debba essere portata al più presto a conoscenza del Consiglio
perché si tratta di questione non irrilevante.
Nella seconda domanda, in riferimento proprio ad esigenze
tecniche esposteci dal personale della RAI, si chiede se è
intenzione della Giunta nel corso della trattativa con la RAI,
sostenere la necessità di avere in Valle d'Aosta una équipe per la
manutenzione degli impianti ad alta frequenza. Quando si verificano
dei guasti agli impianti occorre aspettare la disponibilità di
squadre provenienti dall'esterno provocando con ciò delle possibili
interruzioni nelle comunicazioni.
Con la terza domanda si vuol sapere se nel corso delle
trattative fra Giunta, Regione e RAI si vuole utilizzare come punto
di forza quanto disposto dalla legge 103 per ottenere il
completamento dell'organico regionale nella sede RAI della Valle
d'Aosta. Il personale oggi non è sufficiente rispetto alle esigenze
di un servizio che si vuole qualificato e che deve aumentare le ore
di trasmissione in lingua francese ed in patois.
Un'altra domanda è relativa alla possibilità di istituire corsi
di informazione a livello regionale per tecnici ed operatori nel
campo dell'informazione e dello spettacolo in vista anche di
un'ulteriore domanda che facciamo alla Giunta, di concorsi pubblici
regionali per l'assunzione del personale presso la sede RAI di
Aosta, che riteniamo opportuni sia per i giornalisti che per tutti
gli operatori della RAI. Chiediamo se in una trattativa con la RAI
e la Federazione della Stampa è intenzione della Giunta procedere
in questa direzione.
In ultimo vogliamo sapere se la Regione è disponibile ad
intervenire per l'adeguamento della sede vera e propria della RAI
di Aosta che risulta essere non agibile e provoca disfunzioni nel
servizio; è ovvio che questo dovrebbe essere un interesse primario
della RAI stessa ma a noi interessa sapere se è possibile prevedere
una qualche forma di intervento da parte della Regione.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Per quanto riguarda il primo punto la
risposta è sì; abbiamo iniziato le trattative ed abbiamo
predisposto una bozza. Le trattative sono condotte con il dott.
Scarnera della RAI che è venuto appositamente ad Aosta e si sta
lavorando al completamento globale della rete di modo che sia
possibile ricevere dappertutto i tre programmi, Antenne 2, la
Suisse Romande e per di più siamo andati apposta in Svizzera a
parlare con i responsabili della RAI TV per cercare di prendere i
programmi della TV di lingua svizzero-tedesca.
Un altro principio ispiratore è che questa convenzione - su
questo punto non ci sono accordi - dovrebbe essere gratuita o
perlomeno rappresentare per la Regione degli oneri estremamente
modesti: tutt'al più potrebbero essere presi a carico della Regione
delle opere particolarissime come quelle indispensabili per
Gressoney, ma non avere una convenzione che preveda una gestione
per conto, dove poi noi paghiamo effettivamente il conto.
La risposta alla seconda domanda è sì: abbiamo già insistito
diverse volte e la RAI ci ha sempre opposto - almeno fino ad ora -
un rifiuto, come credo abbia fatto anche con voi quando ne avete
parlato, mettendo avanti ragioni di organico, disponibilità di
personale, necessità di concentrare questi tecnici di un certo
livello a Torino.
Anche per quanto riguarda la terza domanda la risposta è sì,
legata - forse qui il problema è un po' più ampio - a quello che si
intende fare del TG3, di quale metodo applicare. Una convenzione su
questo punto specifico è un po' più difficile in quanto - come è
stato detto - ancora una volta è stato promesso il famoso D.L. con
il quale sarebbero stati definiti esattamente i compiti regionali
in materia. Penso sia noto al Consigliere Mafrica che qui vi è
stata da parte della RAI molta reticenza e se non proprio un
rifiuto categorico comunque un rinvio sine die del problema. Al
momento in cui certe cose sembravano andare abbastanza avanti avevo
preso l'impegno di sottoporre alla Giunta ed al Consiglio la
possibilità, se si fosse costruita una nuova sede RAI, di
intervenire soltanto a livello di una parte della struttura, cioè
di auditorium, e parlo di progetti ancora molto in embrione;
sarebbe stato possibile riservarsi due o tre giorni per settimana
per avere una struttura del genere a completa disposizione
regionale. Non possiamo dire, Consigliere Mafrica, che la politica
seguita finora dalla sede RAI è la migliore, perché qui si sono
spesi molti soldi con delle utilità abbastanza relative.
I punti 4° e 5° sono i più difficili, quanto auspica
l'interrogazione è certamente condividibile, però a termini di
legge la RAI è un'azienda che ha un regime privatistico: o si
arriva ad un accordo del genere altrimenti non è che la Regione
possa imporre da una parte concorsi pubblici e dall'altra proporre
dei corsi che rischiano di non avere poi nessuna possibilità di
sblocco. Finora la RAI queste norme non le ha applicate e parlando
di divertimenti di natura giornalistica, a me succede di leggere
qualche volta dei giornali umoristici e dei bollettini parrocchiali
dove si dimostra che la lottizzazione della RAI continua
imperterrita, e un grande partito che viene da lontano ha
dichiarato che prima gli deve essere consegnato tutto quello che
non ha avuto in questi ultimi 35 anni di malgoverno, dopo di che
non si faranno più lottizzazioni.
Per adesso ripeto che quanto chiede il Consigliere Mafrica è
cosa assolutamente auspicabile degna di ogni appoggio che la Giunta
nei limiti del possibile darà, ma che non corrisponde all'attuale
indirizzo della RAI e di coloro che hanno il potere di modificare
quanto avviene in questo momento.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Appartengo ad un partito che viene da
lontano e sono convinto che andrà lontano, forse più lontano del
Movimento a cui appartiene il Presidente; credo di dover smentire
la battuta in merito alle lottizzazioni, perché questo è un punto
abbastanza serio: non si può arrivare ad un servizio effettivo di
informazione che abbia il minimo di obiettività se non si batte
questa piaga delle lottizzazioni.
Un secondo elemento che bisogna tenere presente è quello del
destino assegnato alla 3
a
Rete. Condividiamo in questo
la critica del Presidente che c'è un tentativo di affossare la
3
a
Rete proprio perché questa trattando degli interessi
delle popolazioni locali, è portata a lavorare in modo diverso
dalle altre due reti, come se n'è avuta prova in occasione del
terremoto del 23 novembre. Siamo dell'idea che la 3
a
Rete possa ancora avere una sua funzione, è ovvio che occorre
intervenire dall'interno modificando ciò che c'è da modificare
nell'azienda RAI; tuttavia - e questa è la parte dell'esposizione
del Presidente della Giunta che mi lascia meno convinto, penso che
per ciò che riguarda la RAI della Valle d'Aosta la Regione non
abbia esercitato l'azione possibile nei confronti della
3
a
Rete, in quanto esiste un organismo detto CORERAT che
avrebbe dovuto rappresentare all'interno, per questo servizio, uno
strumento di intervento della nostra Regione.
Mi auguro che gli impegni che sono stati presi siano mantenuti,
ma che comunque l'azione complessiva della Regione nei confronti
della RAI diventi più incisiva e produttiva.
