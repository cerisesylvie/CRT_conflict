Classificazione
AGRICOLTURA


Resoconto integrale del dibattito dell'aula
Oggetto del Consiglio n. 531 del 14 marzo 1994 - Resoconto
OGGETTO N. 531/X - Sburocratizzazione della documentazione
relativa ai contributi per il "verde agricolo".
(Interpellanza)
Interpellanza - Preso atto delle dichiarazioni dell'attuale
Giunta regionale in merito all'attuazione di una sburocratizzazione
a tutti i livelli dell'Amministrazione regionale;
Tenuto conto della situazione critica che gli agricoltori
valdo­stani stanno vivendo;
Considerato che l'Assessorato dell'Agricoltura, forestazione e
ri­serve naturali sta procedendo all'acquisizione della
documenta­zione inerente al rinnovo delle domande di cui alle leggi
regio­nali 49/86 e 30/84 "verde agricolo";
Rilevata l'eccessiva burocratizzazione delle documentazione
ri­chiesta e la mancanza di direttive precise in merito;
il sottoscritto Consigliere regionale
Interpella
l'Assessore competente per sapere
1) quali sono gli intendimenti dell'Amministrazione regionale
per ridurre la burocratizzazione della documentazione e per emanare
direttive precise in merito;
2) se non ritiene opportuno istituire delle commissioni di
con­trollo a livello comunale per sveltire la procedura e al tempo
stesso per verificare la veridicità delle domande di cui in
pre­messa
F.to: Lanièce
Presidente -
Ha chiesto la parola il Consigliere
Lanièce.
Lanièce (GA) -
Questa interpellanza nasce, come le
precedenti, da delle istan­ze che mi sono state rivolte dagli
agricoltori, che si sono trovati di fronte ad una eccessiva
burocratizzazione per quanto ri­guarda la domanda relativa al
"verde agricolo".
Tenendo conto della situazione attuale, in cui vi è la volontà
da parte dell'Amministrazione regionale di avviare una effettiva
sburocratizzazione di tutti gli atti, mi sono permesso di
presen­tare questa interpellanza per chiedere eventualmente se è
pos­sibile far qualcosa in merito a queste domande, proprio perché
gli agricoltori, a differenza di altri, sono più restìi a
documenta­rsi e ad andare nei vari uffici, ed anche perché i dati
che ven­gono richiesti comportano anche notevoli spese dal punto di
vista economico.
Il secondo punto che vorrei sottolineare è quello di prospettare
l'eventualità (è sempre una idea che suggerisco, che spetterà
all'Assessore valutare se far propria o meno) di istituire delle
commissioni di controllo a livello comunale, in modo che si pos­sa
sveltire in parte la procedura e, allo stesso tempo, inserendo
delle persone che sono del posto, verificare l'eventuale
veridici­tà delle domande stesse, perché adesso alcune domande sono
anche sottoposte al controllo della magistratura. Penso che
sa­rebbe opportuno verificare la possibilità di istituire queste
commissioni di controllo, in modo da semplificare la procedura per
queste domande.
Si dà atto che, dalle ore 11,17, presiede il Presidente
Stévenin.
Presidente -
Ha chiesto di parlare l'Assessore
all'agricoltura, forestazione e risorse naturali, Vallet.
Vallet (UV) -
Il Consigliere Lanièce pone
all'ordine del giorno un problema sicuramente importante. É chiaro
che l'eccessiva burocratizza­zione di alcune domande crea problemi
agli interessati, in questo caso agli agricoltori.
Qui il problema è complesso, nel senso che con la dizione
gene­rale di "verde agricolo" si intendono procedure che sono in
re­lazione a regolamenti CEE, che quindi già di per sé
presuppon­gono un certo tipo di documentazione.
La questione si complica maggiormente nel momento in cui il
Ministero dell'agricoltura sta cercando di uniformare le proce­dure
a livello regionale.
Tenuto conto che le domande hanno una validità quinquennale, e
tenuto conto del fatto che in questo periodo vengono a sca­denza le
domande a suo tempo presentate; considerato anche che da circa un
anno l'Assessorato ha predisposto un program­ma per la
computerizzazione di queste domande e di questi da­ti; considerato
anche che proprio grazie alla computerizzazione di questi dati
abbiamo messo in evidenza tutta una serie di anomalie contenute
nelle domande che ci sono state presentate, abbiamo ritenuto di
ridefinire quelli che sono i documenti che devono essere allegati
alla domanda. In questo senso la Giunta ha deliberato in data 12
novembre 1993.
Quali sono le novità? Sostanzialmente due: una è che non viene
più accettata l'autocertificazione per quanto concerne la
dichia­razione delle particelle coltivate, tenuto conto che proprio
a questo riguardo abbiamo avuto i problemi che il Consigliere ben
conosce; quindi per documentare le particelle chiediamo non più
autocertificazione ma estratti catastali o atti notarili, quindi
documenti ufficiali. L'altra novità è la richiesta della
compilazione di una scheda molto semplice di per sé, nella quale
l'agricoltore fornisce notizia circa il modo di condurre l'azienda.
Questo, in relazione anche al fatto che nei primi mesi del 1994 -
entro il mese di aprile, se i programmi che riguarda­no il nuovo
regolamento 2078 verranno approvati a Bruxelles - gli agricoltori
(quelli che vorranno aderire a questi programmi, immagino la quasi
totalità) saranno chiamati a ripresentare una domanda. Questa
scheda già anticipa le notizie che poi do­vranno essere fornite con
la nuova domanda.
Quindi mi dispiace di dover dire al Consigliere che, per quanto
riguarda in modo particolare questo tipo di pratica, proprio perché
è necessario da una parte avere dei dati precisi, che vanno a
tutela e dell'Amministrazione e del privato che poi ri­ceve un
contributo dall'Amministrazione, purtroppo non è pos­sibile
alleggerire o ridurre la documentazione da presentare.
Per quanto riguarda invece il secondo punto, e cioè la richiesta
di valutare la possibilità di istituire commissioni di controllo a
livello comunale, credo che questa sia una proposta da valuta­re,
perché se queste commissioni comunali saranno composte da persone
del luogo avranno una maggior conoscenza del luo­go stesso; di
conseguenza, consentirebbero all'Amministrazione di avere un
controllo molto più completo di quello che è possibi­le attuare
adesso, tenuto conto che ci sono circa 7000 pratiche che devono
essere verificate. Quindi è sicuramente una strada da
verificare.
Presidente -
Ha chiesto la parola il Consigliere
Lanièce.
Lanièce (GA) -
Ringrazio l'Assessore Vallet per la
risposta datami. Spero che almeno il secondo punto venga preso in
considerazione, in modo da tutelare sia l'Amministrazione regionale
che i privati da eventuali problemi giudiziari.
