Classificazione
COMMERCIO
Disciplina, attività, professioni


Resoconto integrale del dibattito dell'aula
Oggetto del Consiglio n. 1130 del 11 gennaio 1995 - Resoconto
SEDUTA ANTIMERIDIANA DELL'11 GENNAIO 1995
OGGETTO N. 1130/X Disegno di legge: "Norme di attuazione della
legge 28 marzo 1991, n. 112 (Norme in materia di commercio su aree
pubbliche)".
Articolo 1 (Oggetto)
1. L'esercizio del commercio su area pubblica nella regione
Valle d'Aosta è regolato dalla legge 28 marzo 1991, n. 112 (Norme
in materia di commercio su aree pubbliche), dal suo regolamento di
attuazione emanato con decreto del Ministro dell'industria, del
commercio e dell'artigianato 4 giugno 1993, n. 248, nonché dalla
presente legge.
Articolo 2 (Somministrazione di alimenti e bevande effettuata da
esercenti attività di commercio di generi alimentari)
1. I soggetti che sono subentrati nella gestione o nel possesso
di un'autorizzazione relativa a generi alimentari fino al 7 agosto
1993, data di entrata in vigore del D.M. 248/1993, sono assimilati
a coloro che erano titolari di analoga autorizzazione al 23 aprile
1991 e possono continuare tale tipo di attività purché provvisti
dell'abilitazione al commercio, in relazione ai generi autorizzati,
di cui alla legge 11 giugno 1971, n. 426 (Disciplina del
commercio).
Articolo 3 (Ampliamento merceologico)
1. Gli operatori già titolari di una autorizzazione per il
commercio su area pubblica che intendano porre in vendita altri
prodotti in aggiunta a quelli già autorizzati, devono chiedere
l'autorizzazione corrispondente ed hanno diritto ad ottenerla
purché in regola con le abilitazioni commerciali di cui alla legge
426/1971, per l'esercizio sui posteggi di cui sono assegnatari o in
forma itinerante, in relazione alla tipologia dell'autorizzazione
originaria.
Articolo 4 (Mercati stagionali)
1. Le autorizzazioni di cui all'articolo 2, comma 3, della legge
112/1991 ottenute per conversione di cui all'articolo 19 del D.M.
248/1993 con annotati solo posteggi stagionali che consentono
l'esercizio dell'attività per un numero di giornate, nell'arco
dell'anno, inferiore al numero delle giornate di attività possibili
su un mercato annuale, cioè cinquantadue giornate, danno diritto,
su domanda dell'interessato, al rilascio anche di un'autorizzazione
di cui all'articolo 2, comma 4, della legge 112/1991.
Articolo 5 (Circolazione domenicale)
1. Gli operatori muniti di autorizzazione per il commercio su
area pubblica con posteggi assegnati su un mercato domenicale hanno
facoltà di circolare sul territorio regionale per il percorso
necessario allo svolgimento della loro attività, anche con
automezzo di portata superiore ai 75 quintali.
Articolo 6 (Posteggi concomitanti)
1. Gli operatori già assegnatari alla data del 7 agosto 1993 di
posteggi su mercati diversi aventi svolgimento nello stesso giorno
della settimana hanno diritto a conservarli e ad utilizzarli anche
contemporaneamente.
2. La disposizione di cui al comma 1 si applica anche ai
subentranti.
Articolo 7 (Assegnazione di posteggi vacanti al 7 agosto
1993)
1. I posteggi resisi vacanti fino alla data del 7 agosto 1993
potranno essere assegnati con le modalità di cui alla legge 19
maggio 1976, n. 398 (Disciplina del commercio ambulante) e dei
regolamenti comunali in vigore al 28 marzo 1991.
Articolo 8 (Assegnazione periodica di posteggi vacanti)
1. I posteggi che si renderanno vacanti saranno assegnati dalla
Regione quadrimestralmente con cadenza al 15 gennaio, 15 maggio, 15
settembre.
2. Le domande dovranno essere presentate esclusivamente per
posta, entro il 14 gennaio, 14 maggio, 14 settembre, avranno
validità quadrimestrale e saranno esaminate in ordine cronologico
di spedizione.
3. A parità di data di spedizione delle domande, la graduatoria
sarà predisposta dando la priorità a chi è assegnatario di un
numero inferiore di posteggi e, in caso ancora di parità, a chi ha
iniziato prima l'attività. La data di inizio dell'attività è
comprovata dall'iscrizione al registro delle ditte di cui al regio
decreto 20 settembre 1934, n. 2011 (Approvazione del testo unico
delle leggi sui Consigli provinciali dell'economia corporativa e
sugli Uffici provinciali dell'economia corporativa).
4. In sede di prima applicazione saranno fatte salve le domande
presentate dal 23 aprile 1991.
Articolo 9 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente La parola al Consigliere Chenuil.
Chenuil (GV-PDS-SV) La relazione è stata allegata, la do per
letta.
Presidente La parola all'Assessore dell'industria, commercio e
artigianato, Mafrica.
Mafrica (GV-PDS-SV) Per presentare un emendamento relativo alle
tasse di concessioni. La tassa di rilascio è di lire 150.000, il
rinnovo è di lire 75.000. Sono le stesse tasse previste per le
regioni a statuto ordinario; essendo la nostra a Statuto speciale,
pur convergendo le entità, deliberiamo autonomamente in
materia.
Presidente La parola al Consigliere Tibaldi.
Tibaldi (LN) Per fare alcune osservazioni su un comma della
legge che è il comma 5 dell'articolo 8.
Il comma prevede una sanatoria, nel senso che, in sede di prima
applicazione della legge, saranno fatte salve le domande presentate
dalla data del 23 aprile del 1991. Secondo noi questa sanatoria è
inammissibile perché è in palese contrasto con i principi della
legge nazionale, in particolare della legge n. 212 e del decreto
ministeriale 248, perché è lesiva dei diritti dei soggetti della
categoria degli ambulanti che hanno maturato determinate
condizioni.
Già nella relazione introduttiva si legge che la legge n. 112
del 1991 ha innovato introducendo i seguenti principi tra i quali,
al punto b): "Che le autorizzazioni per il commercio con posteggio
assegnato ci siano solo se vi è la disponibilità e in questo caso
vengono rilasciate dalla Regione". Nella relazione introduttiva vi
è questa discordanza che viene presa dal comma 5 dell'articolo 8 di
cui dicevo.
Enti locali e Regione sono inadempienti, in quanto non sono
stati rispettati i termini previsti dal Regolamento, soprattutto
per quanto riguarda il censimento dei posteggi disponibili nei vari
comuni. Non sono stati localizzati i posti disponibili, non sono
stati forniti gli elenchi e le planimetrie richieste dalla
legge.
Questo problema era stato segnalato da una nostra interpellanza
del maggio scorso in cui si sollecitava la Regione a farsi
promotrice presso gli enti locali per far pervenire gli elenchi dei
posteggi disponibili sull'area regionale. Non mi risulta che i
comuni abbiano comunicato la loro disponibilità in termini
territoriali o se l'hanno fatto è stata una pochissima parte di
essi. Quindi non si conoscono queste aree di tipo b); di
conseguenza, non si sono potuti fissare dei criteri programmatori
anche di tipo numerico come prevede l'articolo 2 della legge
n. 112.
Ulteriore conseguenza, vista la lesione dei diritti delle
categorie interessate, l'impossibilità per i detentori di uno o due
posti fissi di tipo b) di effettuare la conversione sulla base di
domande che siano conformi alla legge n. 112, cioè che possano
indicare nella loro richiesta la localizzazione e le dimensioni
desiderate del posteggio, e anche questo è previsto dall'articolo
3, comma 5 del Regolamento. Ne deriva una situazione paradossale:
coloro che hanno osservato la normativa e atteso la fissazione di
criteri programmatori da parte della Regione possono risultare
penalizzati, in quanto scavalcati nell'assegnazione da chi ha
genericamente presentato domande, visto che viene rispettato il
criterio della cronologia.
Sicuramente non conformi, perché nelle domande non potevano
essere indicate le localizzazioni dei posteggi in assegnazione,
visto che la Regione non aveva a disposizione le planimetrie.
Oltretutto è stata prevista una riapertura dei termini, e anche
questo nella relazione non l'ho visto, e non so quanto sia a
conoscenza della Giunta.
La conversione non scade più il 31 dicembre 1994, ma slitta al
31 dicembre 1995, e ciò rafforza le tesi che dicevo, cioè c'è il
rischio di creare delle disparità di trattamento tra chi è
assegnatario di uno o due posti, e potrebbe fare la conversione, e
chi, genericamente, ha fatto domanda, soprattutto provenendo da
altre regioni, - e mi sembra che siano centinaia le domande di
questo tipo - e scavalchi chi sta facendo con difficoltà la
graduatoria.
Quindi se venisse approvata la legge, colui che effettua la
conversione il 30 dicembre 1995, cioè un giorno prima della
scadenza, riaperta dal decreto dell'agosto scorso, si troverebbe
superato da chi beneficia di questa sanatoria, che è inammissibile!
Quindi l'articolo 8 comma 5 dovrebbe essere abrogato ma, visto che
siamo in termini di rinvio, chiedo se si può fare un rinvio in
Commissione e chiedo all'Assessore se è a conoscenza di questa
proroga e delle conseguenze che potrebbe creare di disparità di
trattamento tra richiedenti di un tipo e dell'altro tipo, cioè che
hanno presentato domande non conformi.
Presidente La parola all'Assessore dell'industria, commercio e
artigianato, Mafrica.
Mafrica (GV-PDS-SV) La richiesta di rinvio non mi pare
opportuna. Questa legge fa uso delle competenze integrative che la
nostra Regione ha in materia di commercio per adattare la
situazione alle particolarità della realtà regionale. La legge è
del marzo 1991, il Regolamento è di due anni e mezzo dopo, e ciò ha
creato un'incertezza normativa e in quel frattempo la Regione ha
accolto delle domande. Successivamente, entro il termine prima
stabilito, sono arrivate, credo, migliaia di domande provenienti da
tutte le province circostanti.
Nell'ambito della potestà integrativa con questo comma si
ritiene di far fronte alle domande di quel periodo di incertezza
normativa perché riguardavano operatori locali, quindi le domande
accolte si dice che vengano mantenute valide e tutta la legge è
impostata in modo da adattare le competenze nazionali alla realtà
regionale.
Presidente La parola al Consigliere Tibaldi.
Tibaldi (LN) Mi pare che la risposta non sia in linea con i
quesiti che ho posto. Ho detto che il problema è la sanatoria, non
è la legge.
Se si utilizza la potestà integrativa per creare delle disparità
di trattamento di questo tipo andiamo incontro a ricorsi fatti dai
legittimi interessati, perché si promuove chi ha fatto una domanda
generica mentre chi ha maturato dei diritti, solo perché non ha
presentato la domanda e ha atteso una normativa chiara, si potrà
trovare pregiudicato.
Quindi non posso dichiarare il nostro voto favorevole a questo
disegno di legge.
Presidente Passiamo alla votazione dell'articolato. Articolo
1.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 2.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 3.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 4.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 5.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 6.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 7.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 8, con l'emendamento
sostitutivo presentato dalla IV Commissione, di cui do lettura:
Emendamento L'articolo 8 è sostituito dal presente:
"Articolo 8
(Assegnazione di posteggi)
1. I posteggi saranno assegnati dalla Regione entro quindici
giorni dalla comunicazione di vacanza del Comune interessato.
2. Le domande dovranno essere spedite, esclusivamente per posta,
entro il 14 gennaio, 14 maggio, 14 settembre di ogni anno e, per
ciascuna scadenza, sarà formata una graduatoria sulla base
dell'ordine cronologico di spedizione.
3. A parità di data di spedizione delle domande, la graduatoria
sarà predisposta dando la priorità a chi è assegnatario di un
numero inferiore di posteggi e, in caso ancora di parità, a chi ha
iniziato prima l'attività. La data di inizio dell'attività è
comprovata dall'iscrizione al registro delle ditte di cui al regio
decreto 20 settembre 1934, n. 2011 (Approvazione del testo unico
delle leggi sui Consigli provinciali dell'economia corporativa e
sugli Uffici provinciali dell'economia corporativa).
4. La graduatoria, con validità quadrimestrale, sarà pubblicata
sul Bollettino ufficiale della Regione.
5. In sede di prima applicazione saranno fatte salve le domande
presentate dal 23 aprile 1991."
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Dopo l'articolo 8 deve essere inserito l'articolo 8
bis - che diventerà articolo 9 - emendamento aggiuntivo proposto
dall'Assessore Mafrica, di cui do lettura:
Emendamento Articolo 8/bis
(Tasse di concessione regionale)
1. In applicazione dell'articolo 1, lettera b) della legge 26
novembre 1981, n. 690 (Revisione dell'ordinamento finanziario della
Regione Valle d'Aosta) sono istituite, a decorrere dall'anno 1995,
le seguenti tasse di concessione regionale:
Autorizzazione per l'esercizio del commercio su aree pubbliche
(legge 28 marzo 1991, n. 112, articolo 2, comma 3 e 4):
- tassa di rilascio lire 150.000
- tassa di rinnovo annuale lire 75.000
2. La tassa per il rinnovo annuale deve essere corrisposta entro
il 31 gennaio dell'anno a cui si riferisce.
3. L'obbligo del pagamento della tassa di concessione regionale
insorge nel momento del rilascio di nuova autorizzazione. Per le
autorizzazioni rilasciate ai sensi della legge 19 maggio 1976, n.
398 (Disciplina del commercio ambulante), convertite d'ufficio, la
tassa annuale di concessione regionale è dovuta dall'anno
successivo a quello in cui la Regione avrà provveduto alla
conversione.
4. Le somme versate di cui al comma 1 saranno introitate su
apposito capitolo da istituire nel bilancio di previsione della
Regione per l'anno 1995 e per gli anni successivi "Tasse di
concessione regionale per il rilascio ed il rinnovo di
autorizzazioni per il commercio su area pubblica".
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Pongo in votazione l'articolo 9 - che diventerà
articolo 10 - relativo all'urgenza.
Presenti: 28
Votanti e favorevoli: 24
Astenuti: 4 (Collé, Lanièce, Marguerettaz, Tibaldi)
Presidente Passiamo infine alla votazione del disegno di legge
nel suo complesso.
Presenti: 28
Votanti e favorevoli: 24
Astenuti: 4 (Tibaldi, Collé, Lanièce, Marguerettaz)
Il Consiglio approva
