Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3051 del 20 dicembre 2023 - Resoconto
OGGETTO N. 3051/XVI - D.L. n. 119: "Nuova disciplina
regionale delle attività trasfusionali e della produzione di
farmaci emoderivati. Abrogazione della legge regionale 23 novembre
2009, n. 41". (Reiezione di un ordine del giorno)
Bertin (Presidente) -
Punto n. 4.01. Il disegno di legge
n. 119 è composto da 14 articoli, sono stati presentati due
emendamenti dalla II Commissione e un emendamento dal consigliere
Lucianaz. Inoltre un ordine del giorno da parte della Lega. Il
relatore del disegno di legge è il consigliere Barmasse che si è
prenotato e a cui passo la parola.
Barmasse (UV) -
Il presente disegno di legge n. 119
intitolato: "Nuova disciplina regionale delle attività
trasfusionali e della produzione degli emoderivati. Abrogazione
della legge regionale 23 novembre 2009 n. 41" nel rispetto dei
principi fondamentali della normativa statale vigente, ha le
seguenti finalità:
manutenzione normativa, cioè modificare e aggiornare la
disciplina regionale delle attività trasfusionali e della
produzione degli emoderivati e, essendo trascorso più di un
decennio, la disciplina in oggetto necessita di un aggiornamento
rispetto al necessario recepimento degli indirizzi statali che
regolano, a livello regionale, l'attività trasfusionale e
l'autosufficienza di sangue ed emoderivati; a questa motivazione si
affianca anche la necessità di semplificare e rivedere il contenuto
della legge regionale, eliminando i richiami alla normativa statale
che, nel tempo trascorso dall'emanazione della legge regionale
41/2009 ad oggi, sono stati abrogati o modificati da successivi
atti legislativi;
revisione dell'organizzazione delle attività trasfusionali in
Valle d'Aosta: nel disegno di legge si prevede la revisione della
strutturazione della rete trasfusionale regionale, prevedendo lo
sdoppiamento dell'attuale Commissione regionale tecnico consultiva,
ex articolo 9 legge regionale 41/2009, in due organi. Il primo è la
Commissione per la programmazione regionale in materia di attività
trasfusionali, con compiti consultivi di programmazione: acquisisce
i dati sulla raccolta del sangue donato nella regione; formula
pareri ed eventuali proposte emendative in merito al piano
pluriennale sangue e plasma, di cui all'articolo 6 comma 1 definito
dal Comitato di cui all'articolo 5; esprime pareri e formula
proposte in merito all'organizzazione della raccolta del sangue, in
particolare per regolamentare l'afflusso dei donatori nelle sedi e
nelle unità di raccolta anche per far fronte a situazioni di
emergenza; definisce, in accordo con la SRC, che sarebbe la
Struttura Regionale di Coordinamento, di cui all'articolo 7, il
programma annuale di autosufficienza regionale di cui all'articolo
6 comma 1, con particolare riferimento agli obiettivi annuali
promozionali di reclutamento di nuovi donatori e di partecipazione
alla pianificazione della raccolta di sangue ed emoderivati che le
associazioni e le federazioni regionali, di cui all'articolo 8, si
impegnano a raggiungere e svolge, inoltre, attività consultiva
nelle materie di cui all'articolo 1.
Il secondo organo, il Comitato regionale tecnico consultivo in
materia di attività trasfusionali, con competenze invece più
gestionali e tecniche, definisce il Piano pluriennale sangue e
plasma di cui all'articolo 6, sentita la Commissione di cui
all'articolo 4, formula pareri ed eventuali proposte emendative in
merito ai criteri ed alle modalità per la concessione dei
contributi, di cui all'articolo 10 comma 2; esprime parere
vincolante in merito alla concessione dei contributi regionali di
cui all'articolo 10; formula pareri ed eventuali proposte
emendative in merito al recepimento di accordi Stato-Regioni nelle
materie oggetto della presente legge, tenuto conto delle
conseguenti ricadute sul sistema sanitario regionale e svolge,
inoltre, ogni altra attività consultiva e propositiva nelle materie
di cui all'articolo 1.
garanzia di rappresentatività: al fine di garantire, come
avviene a livello statale, la rappresentanza negli organi
competenti di tutte le associazioni e federazioni dei donatori
volontari di sangue presenti sul territorio regionale per la
programmazione regionale in materia di attività trasfusionali, è
stata prevista l'eliminazione della soglia minima del 12,5% dei
donatori attivi che le associazioni e federazioni dovevano
raggiungere annualmente per avere la propria rappresentanza in seno
alla Commissione regionale tecnico consultiva.
Modifica delle modalità di concessione dei contributi: si
prevede il finanziamento delle attività aggiuntive, a supporto
esclusivo del sistema trasfusionale regionale, individuate in
specifici progetti relativi al raggiungimento dell'autosufficienza
statale e regionale di sangue ed emoderivati ed un'ulteriore
innovazione rappresentata dall'incremento del 10% rispetto alle
quote di rimborso indicate dalla normativa statale per le attività
svolte dalle associazioni e federazioni regionali, al fine di
supportare finanziariamente l'importo annuale di circa 10 mila euro
di fondi LEA.
Ci tengo inoltre a evidenziare che la Regione concorre al
raggiungimento degli obiettivi dell'autosufficienza regionale e
statale di sangue ed emoderivati attraverso la definizione di due
atti di programmazione regionale, il primo è il Piano pluriennale
sangue e plasma, che ha una valenza triennale, e l'altro è il
Programma annuale di autosufficienza regionale predisposto dalla
struttura regionale di coordinamento, di cui all'articolo 7,
definito in accordo con la Commissione per la programmazione
regionale in materia di attività trasfusionali.
Permettetemi comunque, al termine di questa relazione, un
ringraziamento per i Commissari della V Commissione, questo disegno
di legge è stato votato all'unanimità dai Commissari, un
ringraziamento all'Assessore Marzi e alle strutture
dell'Assessorato, in particolare ai dirigenti e ai funzionari che,
come sempre, con grande professionalità e competenza hanno redatto
questo disegno di legge, e per ultimi, ma non ultimi ovviamente,
alle associazioni e ai donatori, che sono i veri protagonisti di
questa legge e della donazione del sangue, che è una vera e propria
cultura del dono.
Io vorrei ricordare che donare il sangue vuol dire salvare delle
vite, pensiamo alle malattie emolitiche, alle malattie autoimmuni,
alle carenze di fattori della trasfusione, per cui la donazione del
sangue, quindi il plasma e gli emoderivati, è essenziale per poter
vivere.
Donare il sangue vuol dire donare non solo qualcosa che ci
appartiene, perché ricordo che il sangue è un organo, quindi vuol
dire donare qualcosa di noi stessi, ma vuol dire in molti casi
donare la vita alle altre persone, pensiamo per esempio anche ai
bambini che necessitano di trasfusioni e di emoderivati.
Un mio ringraziamento personale, come Consigliere e cittadino,
va sicuramente ai donatori; penso d'interpretare anche il
sentimento di tutti coloro che siedono in quest'aula nel
ringraziare i donatori per ciò che fanno, per il loro dono, per la
loro sensibilità, che dimostrano ogni volta che vanno a donare il
sangue, e penso che il ringraziamento sia di tutta la comunità
valdostana verso i donatori e coloro che donano il sangue ogni
volta che è necessario, permettendo alla Regione Valle d'Aosta di
essere autosufficiente, ma non solo, di esportare (anche se il
termine non è bellissimo) il sangue nelle altre regioni dove c'è
necessità, non solo donando molte volte la vita ai nostri
concittadini, ma anche a coloro che vivono nelle altre regioni
italiane.
Presidente -
La discussione generale è aperta. I
Consiglieri che intendono intervenire nella discussione generale
sono pregati di prenotarsi. Si è prenotato il consigliere Lucianaz,
ne ha facoltà.
Lucianaz (RV) -
Prendo la parola in discussione generale
per illustrare l'emendamento che poi verrà esaminato.
Lo faccio in quanto vecchio donatore di sangue, una categoria
della quale veramente mi onoro di aver fatto parte, poi dopo, per
viaggi all'estero, non ho più conferito il sangue; proprio perché
il primo impegno per un donatore di sangue è la responsabilità,
cioè rendersi conto che si sta dando qualcosa di proprio a persone
che, sicuramente in condizioni fisiche particolari, potrebbero
averne delle conseguenze.
Quando si va a donare il sangue, si cerca di essere in piena
salute e gli stessi atteggiamenti nella vita privata ne sono una
conseguenza.
La salvaguardia del principio di autodeterminazione per la
propria salute e la libertà di scelta del cittadino sono principi
fondamentali dell'essere umano, così come sanciti dalla carta dei
diritti universali dell'uomo e dalla stessa Costituzione italiana;
nel campo delle trasfusioni del sangue non può essere
diversamente.
La donazione del sangue è un atto di grande responsabilità,
oltre che di grande generosità. Per il principio di precauzione,
infatti, a cui sempre in ogni situazione la medicina dovrebbe
attenersi, la sicurezza del ricevente deve essere assolutamente
tutelata, non si deve infatti donare finché non si è in buona
salute in quanto virus banali per una persona normale - come quello
del raffreddore ad esempio - potrebbero causare complicanze serie
in riceventi immunodepressi, come i pazienti che hanno ricevuto un
trapianto.
La donazione non è indicata neppure nel caso in cui il donatore
sia stato sottoposto a cicli di radio o chemioterapia per curare un
tumore, avendo questi trattamenti la possibilità di aver
sovraccaricato alcuni organi.
Proprio a tutela di coloro che necessitano di trasfusioni di
sangue, è prevista l'auto sospensione temporanea per il donatore,
per una serie innumerevole di ragioni, quali ad esempio - ne elenco
alcune - quando nell'arco dei dodici mesi precedenti una donazione
si è sofferto di ittero o di epatite A; quando nei quattro mesi
precedenti la donazione ci si è vaccinati contro qualche malattia
infettiva; quando si è in stato di gravidanza o si è partorito di
recente, l'interruzione ora vale sei mesi; quando nei giorni vicini
a quello della donazione si era sotto terapia antibiotica; se nei
giorni precedenti o nel giorno stesso della donazione il donatore
soffra di raffreddore, di mal di gola, influenza e altre malattie
infettive di grado simile; quando si soffre di anemia temporanea;
quando si assumono antibiotici; quando negli ultimi quattro mesi ci
si sia sottoposti a operazioni cosmetiche, come tatuaggi, piercing,
orecchini; quando si è visitato di recente, massimo sei mesi, un
paese in cui la malattia è endemica; se ci si è ancora sottoposti
di recente a un serio intervento chirurgico o dentistico, ad
esempio può essere di sole 24 ore la sospensione per una semplice
otturazione o di 7 giorni per un'estrazione dentaria; quando si è
entrati in contatto, per motivi lavorativi o familiari, con
individui affetti da malattie infettive più o meno gravi, per
esempio il personale medico o infermieristico dei centri
ospedalieri che può aver curato malati di AIDS o epatite C -
sebbene esistano tutte le protezioni del caso, è bene comunque
aspettare del tempo prima di riprendere a donare il sangue ed
eventualmente sottoporsi di nuovo ad analisi del sangue.
Non potranno mai diventare donatori di sangue coloro che
assumono droghe, anche cocaina, gli alcolisti o chi ha rapporti
sessuali ad alto rischio di trasmissione di malattie infettive, per
esempio rapporti occasionali promiscui, coloro che soffrono
cronicamente di epatite o di ittero o di una malattia sessualmente
trasmessa o ancora risultino positivi al test della sifilide,
dell'AIDS HIV, dell'epatite C, dell'epatite B, e addirittura se non
si è in buono stato di salute e se non si segue un corretto stile
di vita, sano, senza comportamenti a rischio che possano
compromettere sia la salute del candidato donatore sia di chi
eventualmente riceverà il sangue.
Inoltre le regole stabilite dall'ente preposto alla raccolta
prevedono che, dopo una vaccinazione antinfluenzale, sia vietato
donare sangue per tre mesi... e ne abbiamo ancora tante.
Per questa serie innumerevole di motivi, sinceramente non riesco
a capire perché il vaccinato, con il cosiddetto siero genico ancora
sperimentale attualmente anti-Covid, possa recarsi a donare il
proprio sangue anche il giorno dopo essere stato inoculato, e parlo
proprio di un'attenzione particolare per il ricevente.
Parrebbe infatti che almeno l'80% degli Italiani abbia in corpo
almeno una dose di uno dei vaccini - ancora allo stato sperimentale
ripeto - e tra questi ci sono anche donatori AVIS, il cui sangue è
messo a disposizione degli Ospedali italiani.
Le segnalazioni di persone non vaccinate ma trasfuse sono
numerose, anche in Italia, si tratta di persone che hanno avuto le
stesse reazioni avverse della vaccinazione anti-Covid e pertanto,
anche per chi si è vaccinato ripetutamente, una trasfusione
risulterebbe come fare altre ulteriori dosi.
La legge italiana prevede - in occasione di una futura
incapacità di autodeterminarsi, e dopo aver acquisito adeguate
informazioni mediche sulle conseguenze delle proprie scelte - la
possibilità per una persona di esprimere le proprie volontà in
materia di trattamenti sanitari, nonché il consenso o il rifiuto a
determinate pratiche.
Secondo la normativa attualmente in vigore, ricevere sangue da
un estraneo è come ricevere la donazione di un organo, che di per
sé è un tessuto; per questo motivo, attenendosi al principio di
precauzione, sarebbe molto più sicuro e compatibile il sangue, ad
esempio, proveniente da un parente.
Sono diverse le istituzioni deputate alla raccolta del sangue a
livello statale - l'AVIS ad esempio, la Banca del sangue
all'interno dell'Istituto Superiore di Sanità e la responsabile del
Centro trasfusionale nazionale italiano - che hanno confermato di
recente che non è stato fatto nessuno studio dopo l'inoculazione
del vaccino genico a mRNA anti-Covid sul sangue dei vaccinati.
Questo ce l'ha detto chiaramente, durante l'audizione in
Commissione, la Presidente del Comitato Fortitudo, che abbiamo
avuto modo di sentire.
Risulta però in Italia, da almeno una decina di anni, che non
sia più permesso fare, se non in situazioni particolari, una
donazione di sangue autologa, cioè la possibilità di donare il
proprio sangue in previsione di un'operazione firmando la sacca, o
una dedicata, cioè la possibilità che sia un parente o una persona
con lo stesso gruppo sanguigno del ricevente che possa donare il
sangue al proprio congiunto.
Per tutte queste ragioni, volte appunto a garantire la massima
tutela per il ricevente, si propone quest'emendamento che andrò poi
a presentare più tardi, questo perché il fine ultimo è permettere
la possibilità della più ampia libertà di scelta a chi deve
ricevere una trasfusione di sangue non essendo ricorso alla
donazione dedicata, previsto esplicitamente dalla normativa
attuale, ma praticabile in via esclusiva e previa e opportuna
valutazione viste le condizioni del DM del 2015.
La Regione Autonoma Valle d'Aosta potrebbe diventare l'esempio
della massima attenzione rivolta nei confronti di questa preziosa
attività di donazione del sangue, della sua vigilata
organizzazione, come si propone con questo disegno di legge, e
delle trasfusioni effettuate sempre secondo l'inoppugnabile
principio di precauzione.
Presidente -
Siamo in discussione generale. Altri
vogliono intervenire in discussione generale? Non vedo richieste,
pertanto chiudo la discussione generale. La discussione generale è
chiusa. Per il Governo, replica l'assessore Marzi.
Marzi (SA) -
Comincio naturalmente con il ringraziare il
collega Barmasse per la relazione di maggioranza e anche per i
ringraziamenti che ha voluto fare al lavoro della V Commissione sul
disegno di legge 119, quindi il rinnovo della Legge sangue,
naturalmente non soltanto per la parte di maggioranza, ma per il
lavoro di tutta quanta la Commissione - come da lui richiamato - e
anche quindi per il lavoro che gli uffici hanno voluto fare, prima
di tutto di rinnovo della normativa regionale sul sangue in Valle
d'Aosta, attraverso un continuo lavorio e un continuo confronto con
le associazioni del caso. Ricordiamoci che non più tardi del mese
di giugno 2023 c'è stato l'ultimo confronto per arrivare a definire
il lavoro che ha portato, con la collaborazione di tutti, alla
definizione di questo disegno di legge e quindi, di conseguenza,
anche delle parti più tecniche con tutto quello che nell'ottima
relazione del collega Barmasse è stato rappresentato in
Consiglio.
Come spessissimo, tra l'altro, abbiamo occasione di richiamare,
il mondo del volontariato in senso lato, ma soprattutto il mondo
del volontariato in termini di dono del sangue è a maggior ragione
uno dei più attivi in Valle d'Aosta: sono circa 2.500 i donatori
presenti sul nostro territorio. Tutti quanti noi siamo
continuamente impegnati perché questo numero aumenti e non
diminuisca. Ricordiamoci che, come spesso viene richiamato in
occasione di interventi presso il CSV, il mondo del volontariato
italiano ha perso circa 900 mila unità, per cui anche il mondo del
volontariato sta vivendo questo forte momento di difficoltà
comunitaria. Quindi, quando parliamo di comunità, parliamo dei
liens
che ci legano l'uno all'altro e che ci fanno rendere
conto- e secondo me questo è alla base anche della discussione
politica che avremo sull'ordine del giorno e sull'emendamento - che
di fatto li dovremmo rinsaldare e non indebolire.
Venendo al mondo del volontariato, soprattutto sul dono del
sangue, nel 2023 i 2.500 volontari presenti sul territorio
valdostano hanno fatto donazione nella misura di 6.755 donazioni.
Ricordiamoci che in Italia sono circa 630 mila le donazioni
all'anno di sangue, per fortuna circa una al minuto, perché se il
mondo del volontariato nel suo complesso è un mondo sul quale,
proprio a livello di civiltà e di comunità, l'Italia - in
particolar modo la nostra civiltà - si fonda... quindi tutto quello
che è il mondo del terzo settore, come richiamato da Roberto, a
maggior ragione quando si tratta di vivere il volontariato donando
il sangue e donando la vita, questo va assolutamente
propugnato.
A mio modesto avviso questo DDL è un DDL che contemporaneamente
vive tre momenti:
1) di fatto andiamo ad adeguare, da un punto di vista normativo,
una normativa che richiedeva, dopo 14 anni, di essere
rinnovata;
2) l'oggetto del contendere che questo DDL 119 tratta, con tutte
quante le novità che sono previste, di per sé richiede una dignità
e un'attenzione che naturalmente è merito sia del lavoro fatto
dagli uffici che del lavoro fatto in Commissione e anche della
discussione consiliare;
3) oggettivamente parlando del metodo, che attraverso i tavoli
istituzionali si è arrivati a definire l'articolazione di questo
DDL da solo merita un assoluto plauso.
Quando tratteremo gli ordini del giorno e gli emendamenti,
cercheremo di concentrarci anche su alcuni aspetti un po' più
politici rispetto al tema, ma secondo me questo è il momento per
fare i complimenti a tutti e augurarci che, anche attraverso questa
nuova legge, il mondo del volontariato, in particolar modo il mondo
del volontariato del dono del sangue, possa rinforzarsi perché
donare il sangue vuol dire salvare la vita.
Presidente -
Ricordo che abbiamo depositato un ordine del
giorno al disegno di legge in questione. Possiamo passare
all'ordine del giorno. C'è già stata la replica del Governo.
Consigliere Manfrin ne ha facoltà.
Manfrin (LEGA VDA) -
Per illustrare l'ordine del giorno.
Mi auguro che le premesse fatte da parte dell'Assessore non siano
finalizzate a denigrare chi presenta delle proposte in quest'aula
dicendo che vanno ad indebolire qualcosa, perché le proposte che
facciamo vanno a rafforzare nello specifico un concetto di
libertà.
La relazione che ha fatto il collega Lucianaz ha evidenziato
sotto alcuni aspetti la questione preminente della libertà, libertà
che noi abbiamo sempre difeso, nello specifico soprattutto la
libertà di scelta.
Fra queste libertà, c'è anche la libertà di scegliere una cosa
specifica, un passaggio specifico, quello di consentire la
possibilità della cosiddetta autotrasfusione o trasfusione
autologa.
Questa possibilità è un qualcosa che da alcune parti nel nostro
Paese - e in generale dell'orbe terracqueo, per usare una metafora
che è tornata di moderna attualità - è consentito e permette a chi
lo desidera di avere la possibilità di mettere da parte il proprio
sangue e poi farselo trasfondere.
Questo è un qualcosa che da una parte consente, per esempio ad
alcuni che hanno delle convinzioni religiose, di avere la
possibilità di rispettare i propri precetti religiosi, e,
dall'altra parte, per chi - ad esempio come su alcune patologie -
presenta alcuni problemi in caso di trasfusione allogenica, che lo
esporrebbe a dei rischi, di avere la possibilità di evitare, di
ridurre, questi rischi, e anche - è stato evidenziato - per chi si
è sottoposto a numerosi trattamenti vaccinali, la possibilità di
non veder aumentata la quantità di questi trattamenti con gli
effetti sicuramente negativi che ne potrebbero derivare.
Sulla base di queste considerazioni che abbiamo voluto
formulare, con quest'ordine del giorno impegniamo il Governo
regionale a mettere in campo ogni azione utile per consentire, per
chi lo richiede, la trasfusione autologa.
Presidente -
Per il Governo, assessore Marzi, ne ha
facoltà.
Marzi (SA) -
L'emendamento, così come l'ordine del
giorno, è diretto a consentire al trasfuso di chiedere sacche anche
non anonime preventivamente selezionate con il proprio sangue
donato, firmando quindi la sacca, in previsione di un'operazione
futura o anche la possibilità che una persona con sangue
compatibile dal ricevente possa donare espressamente il sangue al
proprio congiunto, quindi una donazione di sangue di fatto
dedicata. Se è vero che tutte le iniziative che voi portate hanno
assoluta dignità, e quindi rafforzano il dibattito politico, sono
anche espressione di una parte, quindi di conseguenza, in piena
legittimità, si possono avere visioni diverse.
La donazione cosiddetta autologa, ovvero di sangue proprio, è
già prevista e regolamentata, come richiamato dal collega Lucianaz,
da un decreto ministeriale del 2 novembre 2015 che disciplina i
requisiti di qualità e sicurezza del sangue e degli emocomponenti.
In particolare l'articolo 19 di questo decreto ministeriale
stabilisce che gli emocomponenti autologhi siano identificati come
tali e siano conservati, trasportati e distribuiti separatamente
dagli emocomponenti per uso allogenico, quindi non normati, mentre
l'allegato IX fornisce, per l'appunto, le disposizioni di questa
procedura.
Tuttavia, negli ultimi anni, la letteratura scientifica
internazionale ha riscontrato la scarsa utilità di tale pratica, se
non in casi iper selezionati, come tra l'altro il collega Lucianaz
ha richiamato, in cui precise indicazioni cliniche raccomandano di
ricorrere a tale pratica.
Il fatto che l'indicazione di ricorso alla trasfusione autologa
quindi sia sempre una scelta clinica che compete al medico e non
può e non deve essere rimessa al paziente da un punto di vista
ontologico è un passaggio nel motivare l'astensione a quest'ordine
del giorno importante e da richiamare che va al di là delle
opinioni di parte.
Per quanto riguarda la questione del sangue selezionato, sul
punto - come sapete - si è espressa anche la Società italiana di
medicina trasfusionale e immunoematologia che, di fatto, individua
che non esiste un diritto a poter pretendere sangue
selezionato.
La legge 119/2017 sul consenso informato e sulle disposizioni
anticipate di trattamento, attribuisce, infatti, al paziente il
diritto di acconsentire o rifiutare un trattamento sanitario e non
di pretendere trattamenti sanitari contrari a norme di legge, alla
deontologia professionale o alle buone pratiche
clinico-assistenziali.
La normativa vigente esprime infatti principi di segno
diametralmente opposto alla selezione del donatore, promuovendo la
funzione civica e sociale, oltre che i valori umani e solidaristici
che si esprimono nella donazione volontaria periodica,
responsabile, anonima e gratuita del sangue e dei suoi
emocomponenti, tra l'altro allo scopo di tutelare la salute dei
cittadini.
La separazione di sacche provenienti da donatori selezionati è
impraticabile, non essendo il dato anamnestico significativo ai
fini dell'espressione del giudizio di idoneità alla donazione. Non
è quindi praticabile sul piano normativo l'indicazione da parte del
paziente di specifici e ulteriori requisiti delle unità di sangue
da ricevere, oltre a quelli espressamente previsti dalla legge
trasfusionale.
Questo, secondo me, è - sia da un punto vista normativo che da
un punto di vista politico - un approccio che noi comprendiamo e
che sicuramente ha assoluta dignità in termini di dibattito
politico ma che, a mio modesto avviso, è un pensiero molto forte
proprio rispetto alla gratuità e al fatto che chi decide di donare
il sangue lo faccia in maniera assolutamente anonima e gratuita
verso chiunque, fattore che è alla base dei principi comunitari e
anche di comunità che noi tutti quanti propugniamo a livello
territoriale. Naturalmente quando parlo di territorio, non parlo
solo di Valle d'Aosta, ça va sans dire, ma anche di Valle
d'Aosta.
Presidente -
Consigliere Lucianaz ne ha facoltà.
Lucianaz (RV) -
Breve risposta alle dichiarazioni
dell'Assessore che riesce a buttare nell'arena del dibattito
politico anche le trasfusioni di sangue.
Qui purtroppo c'è chi si preoccupa della salute dei Valdostani e
dei malati più che del dibattito politico, però questa è la lettura
tutta politichese che dà una parte di questa maggioranza, spero non
tutta, però vedo che le reazioni sono poche.
Io me lo sono letto l'allegato 9 al D.M. cui faceva riferimento
l'Assessore e devo mettere gli occhiali perché è scritto piccolo
piccolo: "Costituiscono criteri di controindicazione alla raccolta
autologa i valori di emoglobina inferiori a certi valori (che non
sto a riassumervi); una cardiopatia grave; la positività a uno dei
test che devono essere obbligatoriamente riconosciuti, tipo HIV e
simili, epatiti; l'epilessia e la batteriemia in atto... e ci
limitiamo a questi casi previsti dall'allegato appunto del DM del
2015.
É vero che è segnato che anche il medico del servizio
trasfusionale verifica ogni volta l'applicabilità di un programma
particolare, però al punto 4, sempre di questo allegato, abbiamo
ben scritto - anche se piccolo - "Anche in presenza di criteri di
esclusione dalla raccolta autologa, il paziente può essere comunque
accettato in deroga se il caso ricade nell'ambito delle indicazioni
appropriate e se sussistono specifiche e documentate
situazioni".
Mi spiace smentire l'Assessore ma, da cosa leggo su questi
documenti, ci sarebbero tante possibilità per richiedere
l'autologa.
Mi limito a queste considerazioni.
Presidente -
Altri interventi sull'ordine del giorno? Se
non ci sono altri interventi, possiamo mettere in votazione
l'ordine del giorno. La votazione è aperta. La votazione è
chiusa.
Presenti: 34
Votanti: 32
Favorevoli: 13
Contrari: 19
Astenuti: 2 (Erika Guichardaz e Minelli)
L'ordine del giorno non è approvato.
Se non vi sono altre questioni, passiamo all'articolo n. 1, al
quale è collegato l'emendamento del consigliere Lucianaz. Lo diamo
già per illustrato o vuole intervenire? Consigliere Lucianaz, a lei
la parola.
Lucianaz (RV) -
Certo che intervengo, grazie, Presidente,
per il permesso.
Sarò breve, solamente per rileggere il testo dell'emendamento
che propone al comma 1: "La possibilità, per il trasfuso, di
richiedere e ottenere sacche di sangue anche non anonime,
preventivamente selezionate con il proprio sangue donato firmando
la sacca" - si parla quindi di donazione autologa in previsione di
un'operazione - "o la possibilità che una persona, con sangue
compatibile da ricevente, possa donare espressamente il sangue al
proprio congiunto" e si tratta di donazione di sangue dedicata.
Lo ribadisco, l'Assessore la butta sul politichese e secondo me
è un obbrobrio istituzionale ma tant'è, lo stile è quello.
Ribadiamo che qui si parla della salute dei malati e qualsiasi cosa
si possa fare per migliorare la qualità di vita di chi è malato e
la precauzione in campo medico, secondo me, è benvenuta.
Ribadisco questa necessità e naturalmente proponiamo di votare
l'emendamento.
Presidente -
Mettiamo in votazione, se non ci sono altri
interventi, l'emendamento. Non vedo richieste, la votazione è
aperta. La votazione è chiusa.
Presenti: 34
Votanti: 34
Favorevoli: 13
Contrari: 21
L'emendamento non è approvato.
Mettiamo ora in votazione l'articolo n. 1. Ci sono interventi?
Non vedo richieste d'intervento, la votazione è aperta. La
votazione è chiusa.
Presenti, votanti e favorevoli: 34
L'articolo n. 1 è approvato all'unanimità.
Stesso risultato per l'articolo n. 2, 3, 4, 5, 6, 7, 8, 9, 10,
11 e 12. All'articolo n. 13 vi è l'emendamento n. 1 della II
Commissione, emendamento sostitutivo. Posso dare lo stesso
risultato anche per quest'emendamento della II Commissione? Stesso
risultato anche per l'emendamento sostitutivo.
All'articolo 14 vi è il secondo emendamento della II Commissione
consiliare, anche questo è un emendamento sostitutivo. Posso dare
lo stesso risultato? Stesso risultato e di conseguenza,
sostituzione dell'articolo n. 14.
Vi sono interventi? Consigliere Baccega, a lei la parola per
dichiarazione di voto.
Baccega (FI) -
Mi auguro che abbia aperto le
dichiarazioni di voto, perché vuole essere una dichiarazione di
voto. Semplicemente e molto brevemente per ribadire il nostro voto
favorevole a questo disegno di legge - voto favorevole che abbiamo
già espresso in V Commissione - che vede sicuramente un grosso
passo avanti in questo percorso.
Soprattutto la prevista eliminazione della soglia minima del
12,5% per poter partecipare alla commissione è sicuramente un passo
significativo, importante, e quindi questo consente alle
associazioni dei donatori di fare squadra.
Conosciamo tutti il percorso che AVIS ha fatto in Valle d'Aosta
nei diversi territori; negli ultimi anni io ho avuto modo, fin da
quando ero Consigliere e Assessore comunale, di seguire
personalmente soprattutto la FIDAS, che ha dato a sua volta
sicuramente risultati eclatanti.
L'insieme delle due strutture, AVIS e FIDAS, può dare ulteriori
soddisfazioni in questo campo.
Io auspico vivamente che l'unanimità del voto di quest'oggi
all'interno di quest'Aula possa avvicinare davvero nuovi donatori
perché, come sappiamo, c'è un po' di carenza soprattutto giovanile,
per far crescere anche questo mondo del volontariato del dono.
Il voto di Forza Italia sarà sicuramente favorevole.
Presidente -
Altri? Non vedo altre richieste
d'intervento, mettiamo in votazione la legge nel suo insieme. La
votazione è aperta. La votazione è chiusa.
Presenti, votanti e favorevoli: 34
Il disegno di legge è approvato all'unanimità.
Sospendiamo brevemente i lavori del Consiglio per arieggiare i
locali. Consigliere Aggravi per mozione d'ordine, a lei la
parola.
Aggravi (RV) -
Per chiedere anche una breve sospensione
per una riunione dei gruppi di minoranza.
Presidente -
Facciamo coincidere le due cose. Il
Consiglio è sospeso.
La seduta è sospesa dalle ore 11:05 alle ore 11:29.
