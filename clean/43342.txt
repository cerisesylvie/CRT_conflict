Classificazione
EDILIZIA
Edilizia residenziale
FINANZA REGIONALE E LOCALE



Oggetto del Consiglio n. 743 del 24 giugno 2021 - Resoconto
OGGETTO N. 743/XVI - Interpellanza: "Motivazioni della
mancata erogazione del contributo 2020 a sostegno dell'accesso alle
abitazioni in locazione di cui alla legge regionale
4/2020".
Bertin (Presidente) -
Punto n. 36 all'ordine del giorno.
Per l'illustrazione consigliere Manfrin, ne ha facoltà.
Manfrin (LEGA VDA) -
È con un po' di difficoltà che
intervengo su questa interpellanza. Come abbiamo avuto modo di
evidenziare in questa iniziativa, la vicenda del cosiddetto "bando
affitti" ha assunto dimensioni che davvero non stento a definire
grottesche. Abbiamo già avuto modo di evidenziare con due diverse
iniziative, una ad aprile e una a maggio, che l'urgenza di
approvare il bando affitti, soprattutto in un periodo di crisi come
quello che stiamo vivendo, è inconciliabile, decisamente
inconciliabile, con le tempistiche assunte dalla sua mancata
approvazione. Così, con questa terza iniziativa in Consiglio -
siamo a giugno, lo dico a onore di cronaca - siamo a manifestarle
tutto il disagio delle famiglie relativo alla mancata approvazione
di questo bando.
Partiamo da un dato, ovvero quello più assurdo di tutta questa
vicenda. Questo bando non andava approvato, per far sì che le
famiglie beneficiarie del 2020, cioè quelle famiglie che nel 2020
avevano ottenuto il pagamento del bando affitti, percepissero il
contributo, se rientravano nei parametri. Perché - l'ho già detto
nella seduta di maggio - con la delibera di Giunta regionale n. 315
del 29 aprile 2020 veniva stabilito, cito testualmente, che "La
presentazione delle domande non dovrà avvenire entro una scadenza
fissa, ma sarà effettuato con modalità a sportello - ovviamente non
si poteva prevedere il Covid - dal primo febbraio al 30 novembre di
ogni anno, in coincidenza con la disponibilità dell'attestazione
ISEE. Non occorrerà dunque - c'è scritto nella delibera - procedere
annualmente come in passato all'apertura di apposito bando con
conseguente eliminazione della approvazione degli elenchi degli
ammessi e degli esclusi da parte delle Giunte". Inoltre, sempre in
questo bando, si evidenziava che la domanda presentata manterrà
validità e non dovrà essere quindi ripresentata ogni anno, ma solo
aggiornata con procedure telematiche unicamente in caso di
variazione dei requisiti e/o dei documenti richiesti. Questo cosa
significa? Che se io nel 2020 faccio richiesta del bando affitti e
mi viene concessa, se io rientro nei requisiti non devo più fare la
domanda da quel momento in poi, ma quel contributo mi viene erogato
annualmente semplicemente con l'aggiornamento delle procedure
telematiche; punto! Mi chiedo perché allora, a questo punto, si è
passati a pagare il 2020 e non si è pagato il 2021. Per quale
motivo, se la delibera di Giunta prevede che dal primo febbraio,
c'è scritto nella delibera, si procede al pagamento delle
mensilità, migliaia di famiglie valdostane sono ancora ad attendere
oggi non si capisce bene che cosa?
Oltre a questo, e già ci sarebbe motivo di sdegno, non si
capisce per quale motivo, visto che alle numerose telefonate di
sollecito che sono giunte alle strutture, viene risposto che è
tutto pronto, i soldi ci sono e siamo arrivati al mese di giugno
senza che il bando sia stato approvato. Partendo dal presupposto
già che i pagamenti dovevano essere fatti a prescindere, non si
capisce perché quando vengono fatte le chiamate si dica: "No, ma
guardi che noi siamo pronti, il bando è pronto - se il bando è
pronto, non lo so! - i soldi ci sono, non capiamo che cosa c'è che
non funziona". Ce lo chiediamo anche noi!
Allora io le chiedo, Assessore: lei si rende conto che ci sono
famiglie che già erano in difficoltà prima del Covid, percepivano
quel contributo e che hanno visto aggravarsi la propria situazione
economica, che si sono visti bussare a casa i padroni di casa che
chiedevano l'affitto e che chiedono migliaia di euro che loro non
possiedono? Ma da mesi, da mesi! Persone che sono state messe in
ginocchio dalla crisi pandemica, che già erano in difficoltà prima,
che si sono trovate a dover pagare l'affitto da un giorno all'altro
senza capire perché. Ci sono famiglie, Assessore, glielo dico, che
hanno dovuto scegliere se mangiare o pagare l'affitto. Ci sono
persone che si sono viste consegnare lo sfratto esecutivo, perché
hanno superato i quattro, cinque o sei mesi di mancato pagamento
dell'affitto. Lei si rende conto che questo è un problema
gravissimo?
Ieri è stato evocato il problema della sentenza sul bando
affitti. Innanzitutto, voglio dire orgogliosamente che quel bando
lo abbiamo fatto e lo condividiamo tutt'ora. Era un bando che
mirava a mettere al primo posto i nostri cittadini e di questo ne
siamo ancora convinti e su quel bando punteremo, caso mai dovessimo
andare di nuovo a governare la Valle d'Aosta. Ma a prescindere da
questo, quella sentenza non blocca nulla, perché come abbiamo letto
- a parte che io non ho letto il dispositivo, ma ho letto la
notizia - la notizia sostanzialmente riassume la sentenza che dice
che, se non si può riaprire il bando, e il bando è del 2018 e
quindi non si può riaprire, bisogna fare un piccolo rimborso a
quelli che non hanno potuto partecipare. Al netto di questo
ovviamente ci sono le resistenze in giudizio, che mi auguro vengano
fatte. Ma mi auguro vengano fatte per un motivo molto semplice:
primo, perché un quesito sui tre che vengono contestati è stato
mantenuto anche dalla giunta Testolin, cioè il requisito dei
quattro anni.
Perché la giunta Testolin ha mantenuto il requisito di quattro
anni? Perché è razzista? Non credo. Semplicemente per un motivo,
perché i quattro anni di residenza nel territorio, oltre ad essere
una giusta richiesta per chi arriva qua, perché non è che le
persone arrivano domani e pretendono di avere l'affitto pagato, ma
il problema è che quel limite dei quattro anni viene previsto in
numerose leggi regionali per l'accesso all'edilizia residenziale
pubblica, quindi non è un numero inventato a caso, ma è un numero
che è inserito il numerose leggi regionali e che ha resistito anche
al vaglio della Corte costituzionale. Avendo resistito a questo
vaglio, peraltro mi permetto di evidenziare che ha resistito anche
alla legge del Trentino che prevede dieci anni di residenza del
paese, ma questo
en passant
e a prescindere, quel requisito
di quattro anni perché viene evidenziato? Perché i quattro anni sul
territorio regionale si richiedono poiché quel bando è finanziato
interamente con soldi regionali. Se fosse finanziato con soldi
nazionali, ci sarebbe la possibilità evidentemente di dire: siccome
sono soldi di tutti quanti, allora a questo punto diamo una
maggiore apertura anche rispetto a chi non è residente in Valle
d'Aosta da più tempo, ma siccome quelli sono soldi esclusivamente
regionali invece no, si richiede il rispetto di quel requisito.
Secondo, la questione del permesso di soggiorno di lungo periodo
non la tratto nemmeno, perché è talmente ridicola che io la trovo
assurda: una persona arriva domani, ha un permesso di soggiorno
fatto ieri e io gli pago l'affitto; siamo al limite del ridicolo,
ma va bene. Ma la cosa ancora più divertente è la questione della
certificazione del mancato possesso di beni immobili nei paesi di
provenienza. Si è chiesto di certificare, esattamente come i nostri
cittadini devono fare, di non possedere dei beni nei paesi di
provenienza e sulla base di questo è razzista chiederlo! Quindi io,
per esempio, vengo dal Marocco, arrivo qua in Valle d'Aosta e
chiedo di pagarmi l'affitto, però a casa mia ho un castello a Rabat
e posso vedermi pagato l'affitto. Poi affitto il castello a Rabat,
ci piglio i soldi e ci faccio quello che voglio! Credo che sia
un'assurdità che non sta né in cielo né in terra.
Per questo dico che, al di là del fatto che c'è la resistenza in
giudizio e l'appello e quindi da questo punto di vista ci sarà la
possibilità di vedere quegli ulteriori gradi che permetteranno di
affermare che quel bando è fatto in maniera regolare e che quel
bando quindi non bloccherà nulla, io credo, tornando a quello che è
l'oggetto principale della nostra interpellanza, cioè la questione
del bando affitto, che ci siano tutti gli strumenti, ci sia
l'urgenza di approvare questo bando, ma soprattutto di fare i
pagamenti per coloro che avevano già aderito nel 2020 che stanno
aspettando da svariati mesi.
Presidente -
Risponde l'assessore Barmasse.
Barmasse (UV) -
In relazione ai primi tre quesiti
specifico che la proposta di deliberazione, per l'approvazione del
regolamento riportante le modalità di regolazione del contributo
denominato sostegno anticipato della locazione, avrebbe dovuto
essere sottoposto all'esame della Giunta regionale nella seduta del
5 luglio. L'atto disciplinava, tra l'altro, le modalità di
mantenimento del requisito per coloro che avevano già beneficiato
del contributo nel corso dell'anno 2020. Tale programmazione è
stata stravolta dalla pubblicazione in data 21 giugno, l'altro
ieri, della sentenza del Tribunale di Torino che, nel cogliere
integralmente l'impugnativa di ASGI che è l'Associazione studi
giuridici sull'immigrazione, in merito al bando affitti del 2018 ha
disposto la riapertura dei termini del bando stesso o l'emissione
di un bando integrativo, con stanziamento di risorse ulteriori pari
ad almeno un terzo di quelle originariamente disponibili, con la
modifica delle clausole nel senso di: ammettere al contributo tutti
gli stranieri in possesso di permesso di soggiorno di qualunque
tipo; sottrarre all'esclusione della graduatoria, prevista per chi
sia titolare di diritti di proprietà su immobili ad uso abitativo
in Italia o all'estero, i possessori di permesso di soggiorno per
protezione internazionale o umanitaria; equiparare stranieri e
italiani, senza oneri documentali aggiuntivi per i primi in punto
di dimostrazione dell'assenza di proprietà di immobili a uso
abitativo all'estero; eliminare ogni requisito collegato alla
residenza protratta nella regione.
Posto che il nuovo bando recepiva parte dei requisiti dei
precedenti e che occorrerà individuare i requisiti per la
predisposizione della graduatoria degli aventi diritto, platea che
in forza di quanto disposto dalla sentenza sopra citata si
amplierà, si procederà all'approvazione quindi del nuovo bando,
previa verifica della coerenza della bozza di bando con quanto
disposto dalla sentenza.
Nelle more dell'adozione del nuovo regolamento che potrebbe
intervenire anche sulla situazione degli attuali aventi diritto,
data l'eccezionalità della situazione, si provvederà
all'individuazione e all'adozione degli atti necessari alla
tempestiva liquidazione delle somme spettanti da marzo del corrente
anno a coloro che già beneficiavano del contributo del 2020, perché
gennaio e febbraio sono stati liquidati.
Quali siano state le motivazioni che hanno impedito l'erogazione
del contributo già previsto per gli aderenti del bando 2020. Il
cosiddetto bando affitti, vale a dire il contributo per il sostegno
anticipato alla locazione, da inizio anno è stato oggetto di più
iniziative consiliari finalizzate a comprendere le ragioni, sia dei
ritardi nell'erogazione dei beneficiari che ne hanno già usufruito
nel 2020, sia dell'approvazione del nuovo bando. Le motivazioni
sottese al ritardo sono già state più volte esplicitate in tali
sedi e sono sinteticamente riferibili da un lato al carico di
lavoro dell'attuale struttura di competenza e dall'altro alla
situazione rilevata al primo gennaio all'atto di avvio della nuova
organizzazione amministrativa dell'ente.
Per quanto riguarda il primo punto giova ricordare che le
strutture sono oggetto di pesatura da parte della commissione
indipendente di valutazione, che sulla base di vari fattori valuta
la struttura e ne determina la fascia. L'allora struttura servizi
alla persona e alla famiglia era stata valutata di fascia A, cioè
la fascia massima. A tale struttura, a far data dal primo gennaio,
a seguito della riorganizzazione dell'ente, sono state sottratte le
sole competenze relative al coordinamento pedagogico della prima
infanzia e alla gestione diretta dei quattro centri educativi
assistenziali, mentre sono state aggiunte, senza peraltro garantire
la presenza di tutte le professionalità necessarie, ad esempio
personale tecnico, le seguenti competenze: programmazione e
attuazione delle politiche abitative, programmazione, monitoraggio
e controllo degli interventi di edilizia residenziale pubblica e
vigilanza sull'attività dell'ARER e dei soggetti operanti nel
settore, cura dei rapporti con il Ministero competente in materia
di edilizia residenziale pubblica al fine di ottimizzare l'accesso
della Regione ai programmi nazionali e comunitari del settore,
programmazione e gestione delle procedure finalizzate alla
concessione dei contributi per le locazioni nel settore privato e
per l'ARER, programmazione e gestione delle procedure finalizzate
all'assegnazione degli alloggi in emergenza abitativa.
Il sovraccarico di lavoro è di tutta evidenza ed è stato più
volte in più sedi segnalato dalla dirigente competente, in
particolare con nota protocollo 2571 del primo febbraio, nonché in
occasione di due riunioni appositamente convocate alla presenza del
Presidente della Giunta regionale. A tal proposito specifico che
buona parte delle competenze della struttura sono di natura
gestionale e spesso, a causa dell'incremento di criticità sociali
imputabili all'emergenza sanitaria, occorre affrontare problemi
urgenti e contingenti che impattano sulla programmazione
dell'attività lavorativa.
Il secondo aspetto di tutta rilevanza nel caso del bando per il
sostegno alla locazione è il fatto che alla data di acquisizione
delle nuove competenze, cioè il primo gennaio, il bando non era
ancora stato predisposto e l'elaborazione dell'applicativo
informatico per la gestione informatizzata delle istanze era solo
in fase di avvio. La fase di elaborazione del programma, che
avrebbe dovuto essere consegnato entro il 28 febbraio, si è
rivelata più complessa del previsto e sono stati necessari più
interventi correttivi. Il collaudo del sistema si è concluso con
esito positivo solo a fine maggio.
L'adozione del nuovo regolamento ha richiesto notevoli
approfondimenti normativi, non solo in ragione della acquisizione
delle nuove competenze, ma anche in considerazione dei numerosi e
continui aggiornamenti normativi adottati a seguito della pandemia
in corso. Ai fini della predisposizione del nuovo regolamento per
l'ammissione al beneficio sono inoltre stati approfonditi vari
aspetti e sono state fatte specificazioni, resesi necessarie alla
luce di criticità verificatesi nel corso dell'anno 2020 in sede di
prima applicazione del sostegno anticipato alla locazione.
I pagamenti ai soggetti già beneficiari del contributo ai sensi
della DGR 315 del 2020 sono stati sospesi, in quanto la
presentazione del solo modello ISEE, per quanto aggiornato, non è
parsa garanzia sufficiente al mantenimento del beneficio, in quanto
non esaustiva relativamente al mantenimento e al possesso dei
requisiti, alla regolarità dei pagamenti e alle altre cause di
sospensione dell'erogazione del contributo. Da un punto di vista
meramente tecnico, si rileva peraltro che unicamente nelle premesse
della DGR 315 del 2020 e non nel dispositivo, così come nemmeno
nelle disposizioni attuative, nel cosiddetto bando, era stata
prevista la sola presentazione del modello ISEE quale condizione
per il mantenimento del requisito anche negli anni successivi. La
deliberazione in questione prevedeva inoltre un impegno di spesa
non triennale, come avrebbe verosimilmente dovuto essere in ragione
della continuità dell'erogazione del beneficio e dell'orizzonte
temporale triennale del ciclo di bilancio, bensì unicamente
relativo all'esercizio finanziario 2020.
Nelle disposizioni attuative, inoltre, al punto 3, cioè modalità
e tempi di liquidazione del sostegno, è riportata la domanda per
ottenere il sostegno anticipato della locazione, da presentare dal
primo febbraio al 30 novembre di ogni anno alla struttura edilizia
residenziale pubblica su apposito modulo, nel quale il richiedente
dichiara sotto la propria responsabilità il possesso dei requisiti
previsti. Allo stesso modo anche il terzultimo paragrafo del citato
punto 3 stabilisce che, a decorrere dal secondo quadrimestre di
ogni anno, il sostegno sarà liquidato solo previa presentazione del
modello ISEE aggiornato per l'anno in corso e dell'eventuale
documentazione richiesta dagli uffici regionali. Alla luce di tali
indicazioni si era ritenuto opportuno sospendere i pagamenti a
partire dal mese di marzo (si rammenta infatti che nel mese di
novembre 2020 è stato liquidato il contributo per il quadrimestre
fino a febbraio 2021) nelle more delle necessarie verifiche
all'esito delle quali erano state previste apposite indicazioni nel
bando predisposto per l'approvazione della Giunta.
La recentissima sentenza del Tribunale di Torino impone un
rinvio all'approvazione del nuovo bando. Ai fini della liquidazione
del contributo da marzo a coloro che già ne hanno beneficiato nel
2020, ai sensi della precedente DGR 315 del 2020, nelle more delle
modifiche che si riterranno necessarie a seguito della sentenza del
Tribunale di Torino pubblicata ieri, si proporrà alla Giunta di
richiedere la presentazione di apposita autodichiarazione in cui i
soggetti già beneficiari attestino il mantenimento dei requisiti
previsti dalla citata DGR 315 del 2020.
Presidente -
Per la replica consigliere Manfrin.
Manfrin (LEGA VDA) -
Posso esprimere soddisfazione, anche
se in realtà non è che mi abbia dato una data. Ci ha detto che la
delibera di Giunta era prevista per il 5 di luglio, poi non ha dato
una data di approvazione della nuova delibera sul bando. Posso
essere soddisfatto per lo meno di aver ottenuto una data.
Oggettivamente non mi soddisfano le giustificazioni addotte per
questi ritardi perché, come ho già avuto modo di dirle, lei non ci
ha risposto e non ci ha mai detto dei ritardi del sistema
gestionale, dei problemi di trasferimento della struttura,
dell'evasione delle domande, del requisito dell'ISEE. Io avevo
fatto due iniziative, questa è la terza, non ci ha mai sollevato
questo. Quando i cittadini hanno chiamato e hanno chiesto le
motivazioni di tali ritardi non è mai stato risposto loro questo, è
stato semplicemente detto: "I soldi ci sono, è tutto pronto, non
capiamo perché il bando non ci sia", quindi oggettivamente ci
sembrano delle motivazioni che non hanno riscontro nella realtà. Al
netto di questo, quello che vogliamo adesso è che il bando venga
approvato, visto che appunto c'è un'assoluta necessità e
soprattutto che, come ci ha detto e di questo ne siamo felici,
partano i pagamenti, perché è vergognoso che ancora non si sia
intervenuti in questo senso.
Detto questo, su tutto il resto, sulle questioni che riguardano
il pregresso e quant'altro avremo modo di confrontarci
ulteriormente, soprattutto di verificare se poi tutte queste
persone che fanno accesso e richiesta ne hanno effettivamente
diritto, perché abbiamo poi scoperto, e poi lo porteremo anche
all'attenzione di quest'aula, numerose persone che facevano
dichiarazioni in un senso - soprattutto extracomunitarie, lo dico
per i miei dirimpettai che facevano facce strane quando ne parlavo
prima - ma che in realtà evidentemente non avevano alcun diritto.
Quindi avremo modo di approfondire questo anche con i beniamini dei
nostri simpatici amici, così almeno ci divertiremo un pochino in
Consiglio e vedremo se chi poi dopo tiene le parti di chi arriva
domani e non dei nostri cittadini avrà avuto soddisfazione.
