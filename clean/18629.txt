Classificazione
ASSETTO DEL TERRITORIO
Difesa ed uso del suolo - Sistemazione idrogeologica
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 1735 del 20 dicembre 2000 - Resoconto
OGGETTO N. 1735/XI Riarginatura della sponda destra della
Dora nella zona compresa tra i Comuni di Nus e Fénis.
(Interpellanza)
Interpellanza Verificato che, in occasione
dell’alluvione dell’ottobre scorso,
la Dora Baltea ha eroso parte dei terreni posti sulla destra
orografica, distinti catastalmente al foglio 2 del comune di Fénis,
danneggiando parte della rete fognaria delle frazioni Tillier e
Fagnan e abbattendo un traliccio dell’alta
tensione;
Ritenuto che tale vasta erosione sulla destra orografica sia
stata favorita dall’innalzamento innaturale della
sponda prospiciente, posta sulla sinistra orografica della Dora,
sita in comune di Nus e destinata a discarica, che un tempo
costituiva zona naturale di esondazione del fiume;
Creduto opportuno avere informazioni al riguardo;
il sottoscritto Consigliere regionale
Interpella
l’Assessore competente per sapere:
1) se è vero che l’ampia erosione verificatasi
sulla destra orografica della Dora, all’altezza del
comune di Fénis, sia stata principalmente provocata dai lavori di
innalzamento della sponda sinistra, operati in comune di Nus per
realizzare una discarica e, in ogni caso, quando, da chi e per chi
è stato ottenuto detto innalzamento;
2) come s’intende procedere alla riarginatura
della sponda destra e al ripristino di quanto danneggiato;
3) come e quando s’intende intervenire per
recuperare nuovamente una cassa naturale di esondazione nella
zona.
F.to: Curtaz
Président
La parole au Conseiller Curtaz.
Curtaz (PVA-cU)
A dire il vero il contenuto
dell'interpellanza mi sembra abbastanza chiaro e circoscritto,
quindi mi rimetto alla narrativa e aspetto la risposta
dell’Assessore.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Il progetto presentato dalla Comunità montana
Monte Emilius per la realizzazione di una discarica per lo
smaltimento finale dei materiali inerti in località Chatelet di Nus
su un’area in sponda sinistra della Dora Baltea fra
l’autostrada e il corso d’acqua è
stato approvato dalla Giunta nel settembre 1997.
Tale provvedimento chiudeva una vicenda risalente agli inizi
degli anni '90 quando venne espresso un parere negativo alla
realizzazione della discarica accogliendo le motivazioni di
inopportunità espresse dai Comuni di Nus e Fénis, soprattutto in
relazione ai tempi eccessivamente lunghi previsti per il recupero
dell’area.
Con l’approvazione del 1997, i quantitativi da
depositare sono stati drasticamente ridotti da 280.000 metri cubi
iniziali agli attuali 60.000 metri cubi previsti.
Il progetto prevede il ritombamento fino al piano di campagna,
si stabilisce la quota del piano di campagna a 505 metri sul
livello del mare, di due delle tre fosse derivanti da attività di
escavazioni del passato presenti nell’area mai
recuperate.
Viene inoltre garantita una fascia di rispetto dalla sponda
della Dora, ampia 10 metri, preservando la vegetazione ripariale
esistente dove non sono previsti interventi con funzione di
costituire una barriera visiva.
Sulla terza fossa sono previsti solo interventi di sistemazione
delle scarpate.
L’intero intervento permette quindi di rendere
fruibile con percorsi pedonali le aree rinverdite.
Il rispetto delle quote di campagna permette di preservare la
funzione di area di laminazione all’intera zona
rispettando quindi anche i principi del piano stralcio delle fasce
fluviali che indicano la zona come esondabile.
Le foto aeree del dopo alluvione di ottobre dimostrano che
l’area ha svolto la sua funzione così come accadde
nel 1993; la maggior portata della Dora Baltea ha provocato però
l’esondazione su una superficie maggiore.
Come si può verificare in sponda destra invece
l’erosione è avvenuta in corrispondenza di un punto
di cambiamento di direzione dell’alveo, il quale
risulta naturalmente più erodibile perché è il punto dove maggiore
è l’energia posseduta dalla corrente per il
cambiamento di direzione.
Non riteniamo pertanto che siano stati i lavori
dell’area di discarica a provocare
l’erosione bensì l’enorme quantità di
acqua decisamente superiore ai livelli di portata relativi
all’evento del 1993, tali da sviluppare una maggiore
energia nel punto di modificazione della traiettoria sufficiente a
provocare l’erosione di sponda.
Per quanto riguarda la seconda questione:
"come si intende
procedere alla riarginatura della sponda destra?"
, il 31
ottobre scorso si è svolto un sopralluogo con i tecnici della SNAM
e del competente servizio regionale alla presenza del sindaco del
Comune di Fénis nel corso del quale è stato definito tecnicamente
l’intervento di protezione
dell’erosione della sponda che sarebbe stato
eseguito direttamente dalla SNAM stessa.
La sponda destra verrà protetta attraverso la realizzazione di
un'opportuna difesa di sponda collocata sull’attuale
profilo di erosione. Non verrà quindi ristretto
l’alveo.
Per quanto riguarda la terza questione:
"come e quando si
intende intervenire per recuperare nuovamente una cassa naturale di
esondazione?"
, devo dire che nei giorni successivi
all’alluvione sia il Comune di Nus che quello di
Fénis hanno cominciato a conferire nell’area il
materiale di risulta proveniente dagli interventi di pulizia e di
ripristino dei danni alluvionali. Tale materiale è stato per il
momento accatastato in modo disordinato, ma sono in corso le
valutazioni tecniche per colmare anche il terzo fosso di cui ho
detto ancora disponibile nell’area sempre fino a
solo alla quota di campagna originaria, preservando così la
funzione di laminazione dell’area.
Président
La parole au Conseiller Curtaz.
Curtaz (PVA-cU)
Prendo atto della risposta
dell’Assessore seppure con una perplessità: non
perché non riconosca all’Assessore una correttezza
alle risposte che normalmente dà alle interpellanze, perché devo
riconoscere che l’Assessore Vallet è sempre puntuale
e corretto nelle sue risposte, però, quando
l’Assessore mi ha detto:
"? contrasta o meglio
contrasterebbe con quanto mi è stato riferito?".
Io ho
osservato che i lavori per la realizzazione di questa discarica
sulla sponda sinistra della Dora hanno innalzato in maniera
significativa quello che l’Assessore nella sua
relazione chiama la quota del piano di campagna.
Invito l’Assessore a riverificare questo dato
perché potrebbe trattarsi di un errore visivo o di un cattivo
ricordo degli abitanti, ritengo strano però che molte persone
ricordino la stessa cosa nello stesso modo, persone della zona che
hanno i prati, che coltivano, che portano le mucche e non persone
che vanno lì una volta ogni tanto perché non vorrei che si
trattasse, per tornare a un discorso che facevamo una
mezz’oretta fa, di un problema o di cattiva
progettazione o di cattiva realizzazione a cui non è conseguito un
controllo adeguato.
Ritengo che anche un aumento di quota in ipotesi di un paio di
metri abbia delle conseguenze piuttosto pesanti per quanto riguarda
il flusso dell’acqua in caso di piene, perché
l’acqua in questa occasione ha provocato assai più
danni sulla parte destra della Dora, cosa che era avvenuta in
misura minore nelle precedenti alluvioni e a una valutazione di
buon senso questo sarebbe stato determinato anche e soprattutto dal
fatto che ci sarebbe stato questo innalzamento della quota sulla
parte orografica sinistra della Dora.
Prendo atto, ripeto, dei dati forniti
dall’Assessore; lo invito peraltro, se possibile, di
verificare con maggiore precisione questo elemento che mi sono
permesso di dargli in modo che la vicenda possa essere analizzata
compiutamente, anche per non ripetere eventuali errori che siano
stati commessi.
Si dà atto che, dalle ore 11,51, presiede il Vicepresidente
La Torre.
