Classificazione
EDILIZIA
Edilizia residenziale



Oggetto del Consiglio n. 2746 del 27 settembre 2023 - Resoconto
OGGETTO N. 2746/XVI - Approvazione di modifica allo statuto
aziendale dell'Azienda Regionale per l'Edilizia Residenziale, ai
sensi dell'articolo 4, comma 2, della l.r. 30/1999 (Istituzione
dell'Azienda Regionale per l'Edilizia Residenziale - Agence
Régionale pour le Logement).
Bertin (Presidente) -
Passiamo ora al punto n. 7.01
dell'ordine del giorno. Ha chiesto la parola l'assessore Marzi, ne
ha facoltà.
Marzi (SA)
Con la presenza della modifica dello Statuto
che abbiamo presentato in III Commissione, di fatto andiamo a
migliorare, in termini gestionali, la possibilità di pagare dei
mandati prevedendo la possibilità, da parte del solo Direttore
responsabile, di firmare il pagamento dei mandati senza la firma
sincrona con il responsabile della contabilità interna all'ARER.
Tutto questo anche perché di fatto, per questo tipo di
funzionalità, è prevista la visibilità esterna nel ruolo che ha, di
fatto, solo il Direttore.
Presidente -
Vi sono altri interventi? Non vedo richieste
di intervento. Mettiamo pertanto in votazione... Interrompiamo, ha
chiesto la parola il consigliere Baccega per dichiarazione di voto,
ne ha facoltà.
Baccega (FI) -
Noi non siamo presenti in III Commissione,
però abbiamo avuto modo di leggere le dichiarazioni e gli
approfondimenti che la Commissione ha chiesto, soprattutto da parte
del collega della Lega, e la riflessione che vogliamo fare qui in
Consiglio regionale è che il Consiglio di amministrazione dell'ARER
che voi avete nominato ultimamente è sicuramente piuttosto
bizzarro. Nonostante una sentenza del Tribunale che annulla la
nomina al direttore e proroga lo stesso per settantacinque giorni
contravvenendo proprio a quanto dice l'organo giudiziario, si
modifica lo Statuto. Si chiede di modificare lo Statuto ritenendo
che sia un adempimento formale il fatto che il Responsabile
contabile della Ragioneria non debba firmare tutta una serie di
atti, lasciando solo al direttore, che non è più direttore o non
sarà più direttore - lo valuteremo perché avremo modo di
approfondire nell'arco della giornata questo tema - gli ordini di
incasso e soprattutto i mandati di pagamento. Io credo che due
firme in un percorso di quel tipo siano significative per un
controllo anche interno che viene fatto da parte della Ragioneria e
da parte del Direttore, quindi una sorta di compatibilità contabile
che sarebbe opportuno avere e chi ha scritto lo statuto dell'ARER
probabilmente all'epoca andava a guardare in quella direzione.
C'è un'altra perplessità che mi pare evidente voler
sottolineare: ci sono una serie di cantieri fermi da parecchio. Noi
abbiamo cercato di informarci su cosa sta succedendo; ebbene alcuni
cantieri sono fermi perché pare - dico "pare" ma lo verificheremo
poi nel tempo - che non vengano ricevuti i pagamenti degli stati di
avanzamento ai lavori. Tutto questo ci fa dire che questa modifica
statutaria è un po' una bizzarria e per questo noi voteremo
contro.
Presidente -
Chiedo nuovamente se ci sono altre
dichiarazioni di voto. Se non vi sono altre dichiarazioni di voto,
metto in votazione. Apriamo la votazione. La votazione è aperta. La
votazione è chiusa.
Presenti: 35
Votanti: 21
Favorevoli: 19
Contrari: 2
Astenuti: 14 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Minelli, Perron, Planaz,
Restano, Sammaritani)
Il Consiglio approva.
