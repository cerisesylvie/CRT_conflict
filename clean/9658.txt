Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 759 del 25 ottobre 1989 - Resoconto
OGGETTO N. 759/IX - ATTIVITA' DI GESTIONE DELL'IMPIANTO DI
TRATTAMENTO DEI RIFIUTI SOLIDI URBANI SITO IN COMUNE DI BRISSOGNE.
(Interpellanza)
PRESIDENTE: Do lettura dell'interpellanza presentata dai
Consiglieri Mafrica e Tonino ed iscritta al punto 8 dell'ordine del
giorno.
INTERPELLANZA
RICORDATO che nel settembre del 1988 il Consiglio regionale
aveva nominato i propri rappresentanti in seno al Consiglio di
amministrazione ed al Collegio sindacale della "Va.Le.Co." di
Brissogne, società mista incaricata della gestione dell'impianto di
trattamento dei rifiuti solidi urbani sito in Comune di
Brissogne;
CONSTATATO che con deliberazione di Giunta n. 6733/89 la Giunta
regionale ha autorizzato la Società ECOFIN a svolgere le attività
di gestione dell'impianto in questione fino al momento in cui
subentrerà la Va.Le.Co. e comunque al 31.12.1989;
i sottoscritti Consiglieri regionali
INTERPELLANO
la Giunta regionale per conoscere:
1) quali attività di smaltimento dei rifiuti solidi urbani sono
oggi svolte presso l'impianto di Brissogne;
2) per quali motivi la gestione dell'impianto di Brissogne è
stata affidata ad una società diversa da quella per la quale ormai
da un anno il Consiglio aveva nominato i propri rappresentanti.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Una legge del 1982 prevedeva
un'organizzazione complessa per lo smaltimento dei rifiuti.
Elemento centrale di questo sistema era un compattatore da
costruire nel Comune di Brissogne.
Nel settembre dell'anno scorso, il Consiglio regionale ha
designato i propri rappresentanti nel consiglio di amministrazione
e nel collegio sindacale di una società mista denominata Va.Le.Co.,
che è stata incaricata della gestione di questo impianto per il
trattamento dei rifiuti.
Una deliberazione della Giunta, assunta nella scorsa estate,
autorizza la società privata Ecofin a svolgere l'attività di
gestione, fino al momento in cui subentrerà la Va.Le.Co. e comunque
non oltre il 31 dicembre 1989.
Ora noi vorremmo avere notizie, da parte della Giunta, su questo
sistema di raccolta e trattamento dei rifiuti. Vorremmo sapere
quali attività di smaltimento vengono oggi effettuate ed in che
modo presso l'impianto di Brissogne. Vorremmo avere anche qualche
notizia sul tempo intercorso tra il momento in cui si è deciso di
costruire il compattatore e quello in cui è entrato in
funzione.
Vorremmo anche sapere come mai, essendovi una società mista
della quale fa parte la Regione, la gestione dell'impianto è stata
affidata ad una società privata ed inoltre che fine ha fatto la
società mista e come mai non è ancora entrata nella gestione di
questo impianto.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC): Rispondo al primo punto dell'interpellanza dicendo
che le attività di smaltimento, che vengono svolte presso
l'impianto di Brissogne, sono quelle previste nel regolamento per
la gestione del centro stesso, allegato alla legge regionale 10
agosto 1987 n. 63 e precisamente:
- trattamento dei rifiuti attraverso il processo di
compattazione in blocchi;
- messa a dimora in discariche di 1a categoria dei rifiuti
trattati;
- valorizzazione dei rifiuti provenienti dalla raccolta
differenziata, quali carta, vetro e metalli.
La società Ecofin è stata inoltre incaricata di ricercare dei
sistemi di smaltimento dei rifiuti urbani pericolosi, come pile e
farmaci scaduti, in quanto i Comuni si stanno organizzando per
questo tipo di raccolta e stanno avviando i primi contatti per
localizzare questi raccoglitori in prossimità di farmacie o di
ambulatori, in modo da invogliare il cittadino a depositarvi i
rifiuti specifici.
Si precisa che con la deliberazione della Giunta regionale n.
4886, assunta in data 18 maggio 1989, si disponeva l'avvio in forma
transitoria del centro di cui sopra, attraverso la società Ecofin
di Nus (costituente la parte privata della società Va.Le.Co.
S.p.A., per cui trattasi di società non estranea alla futura
gestione del centro di Brissogne), costituita con la legge
regionale suindicata n. 63 del 1987, al fine di assicurare lo
smaltimento dei rifiuti solidi urbani prodotti nella Regione, in
quanto le due discariche per rifiuti solidi urbani, autorizzate ai
sensi della normativa vigente in materia, risultano ormai esaurite.
Tali autorizzazioni erano state prorogate al solo fine di
permettere l'avvio dell'impianto stesso.
Si fa presente che la società Ecofin è stata incaricata della
gestione del centro solo fino al 31 dicembre 1989, per permettere
la definizione delle formalità tecnico-amministrative che
consentano la gestione del centro da parte della Va.Le.Co. Si fa
inoltre presente che la delibera della Giunta regionale suindicata,
la n. 4886 del 1989, è stata esaminata e discussa in Commissione
consiliare il 9 giugno 1989 e che è stata ratificata dal Consiglio
in data 21 giugno 1989.
Le ragioni per le quali la gestione dell'impianto di Brissogne è
stata affidata ad una società diversa erano già spiegate
chiaramente nella deliberazione citata ed erano state approfondite
nel corso della discussione consiliare, ma posso comunque
sintetizzarle in tre punti:
1°) per fare un collaudo pratico della struttura;
2°) per consentire alla ditta Va.Le.Co. S.p.A. di completare la
documentazione amministrativa;
3°) siccome l'autorizzazione della discarica di Brissogne
scadeva il 30 giugno e quella della discarica di Pontey il 31
luglio, era urgente avviare l'attività perché non si sapeva dove
depositare i rifiuti solidi urbani.
Ho qui con me anche una copia della deliberazione citata, che
eventualmente posso mettere a disposizione del Consigliere
interrogante.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che qualche problema esista ancora.
Infatti, perché il sistema funzioni, occorre che i rifiuti vengano
trasportati alle stazioni di raccolta e di lì confluiscano poi al
compattatore, dove dovrebbero giungere selezionati e differenziati,
mentre credo che giungano ancora in massima parte alla rinfusa.
Voglio però porre in evidenza il tempo enorme che si impiega per
mettere in attività le società in cui è presente la Regione. La
legge è del 1987, abbiamo nominato gli amministratori l'anno
passato, mentre l'Assessore continua a dire che devono essere
formalizzate questioni che riguardano la società.
Noi pertanto sollecitiamo la Giunta ad accelerare, per quanto di
sua competenza, queste formalità, perché altrimenti, fra il momento
della decisione del Consiglio e la completa entrata in funzione
dell'impianto per il trattamento dei rifiuti, passano anni che
sottraggono al Consiglio e ai suoi rappresentanti la possibilità di
verificare la gestione di tale attività.
