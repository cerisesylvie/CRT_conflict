Classificazione
EDILIZIA
Edilizia pubblica



Oggetto del Consiglio n. 3208 del 6 febbraio 2018 - Resoconto
OGGETTO N. 3208/XIV - Interpellanza: "Modalità di inserimento
dei lavori di realizzazione del polo scolastico di Tzambarlet nella
programmazione dell'edilizia scolastica".
Farcoz (
Président) -
Point n° 22 de l'ordre du
jour. La parole à la collègue Certan pour l'illustration.
Certan (ALPE) -
Ritorniamo oggi su un altro dossier un
po' controverso, che ha avuto un iter sicuramente complicato:
stiamo parlando della scuola di Tzambarlet. Ne riparliamo oggi
perché vorremmo capire qual è la direzione che intende prendere la
nuova maggioranza su questo dossier, perché ricordo che, da un
punto di vista politico, è stato anche un dossier che è stato
rimproverato alla Giunta Marquis. Ci venne detto che non avevamo
idee univoche all'interno di tale Giunta e quindi la Giunta Marquis
è stata fatta cadere da parte di alcune forze politiche anche per
questo motivo. Oggi quindi vorremmo capire qual è invece la
direzione univoca e quali sono gli intenti comuni di tutte le forze
all'interno di questa nuova maggioranza. In particolare - non
voglio ricostruire tutta la storia della scuola di Tzambarlet, però
credo che qualche cenno sia importante farlo - questo dossier mi
pare che abbia inizio verso il 2009-2010, quando venne proposto un
progetto di scuola polmone. La scuola polmone si riteneva
importante e utile in quel momento per permettere la
ristrutturazione a rotazione di tutte le istituzioni superiori di
Aosta. È un iter che abbiamo già visto quello della trasformazione
da scuola polmone a scuola definitiva, anche la struttura che
ospita attualmente il Liceo Regina Maria Adelaide nacque come
scuola polmone e poi si decise definitivamente di tenerla come
scuola principale per un'istituzione.
Adesso vorremmo un po' capire, anche perché sappiamo che
l'edilizia scolastica è un settore che coinvolge diversi
Assessorati, in particolare quello delle opere pubbliche e quello
dell'istruzione, ma che incide poi anche nella programmazione
didattica e pedagogica delle scuole, incide sull'orientamento
scolastico... perché sicuramente anche l'organizzazione delle
istituzioni... e quindi le scelte che fanno poi gli studenti con
l'orientamento sicuramente vanno ad incidere anche sulle scelte che
l'Amministrazione deve fare per rispondere alle esigenze che
l'edilizia scolastica di oggi chiede: esigenze anche tecniche, di
sicurezza, di rispetto delle varie normative antincendio, eccetera.
È un tema sicuramente complicato, è un tema che va analizzato in
profondità, però vorremmo capire quali sono gli intendimenti della
maggioranza in questo momento perché appunto non ne abbiamo più
avuto notizia. A fine ottobre sembrava che tutto fosse partito,
adesso vorremmo capire. Noi ci rendiamo conto che nel 2009, quando
questo dibattito è stato avviato, poteva anche avere un senso,
parliamo quasi di 10 anni fa, nel 2009 c'era anche un'altra
organizzazione. In questo periodo tante cose sono cambiate, lo
scorso anno, nei sette mesi in cui siamo stati in maggioranza, noi
abbiamo fatto valutazioni riguardo al polo universitario, perché in
questi anni per il polo universitario, almeno per una sua parte,
sono quasi terminati i lavori e ne rimane tutta un'altra parte che
per ora non ha i finanziamenti e rimane assolutamente
incomprensibile su come sarà finanziata.
Noi quindi chiediamo oggi un po' di cronoprogramma, domandiamo
che ci venga illustrato da parte degli Assessori competenti come si
intende procedere su questi dossier, in particolare se l'accordo di
programma con Aosta... l'accordo di programma c'è, ma è sulla
scuola polmone del 2009, non c'è un altro accordo di programma,
quindi se sarà fatto, se si sta prendendo in considerazione
all'interno del cronoprogramma e all'interno quindi della
programmazione dell'edilizia - proprio per la ristrutturazione
anche di tutte le altre scuole, di tutti i vari poli - anche il
polo universitario, quella parte di università che non è ancora
stata finanziata per finire almeno un cantiere prima di iniziarne
un altro.
Tra le varie domande che abbiamo fatto vi è la seguente: "quali
sono state le risposte del MIUR riguardo all'argomento". Noi siamo
a conoscenza del fatto che vi sono più o meno 6 milioni di risorse,
6,5 milioni di risorse disponibili, di fondi statali, mutui BEI
2015, anno 2016, stanziati per quest'opera e sappiamo che il MIUR
aveva chiesto di spiegare quando avrebbero avuto termine i lavori
perché poi questi mutui BEI hanno una scadenza. Noi sappiamo che i
vari ricorsi, che sicuramente non sono imputabili
all'Amministrazione regionale, hanno allungato i tempi. Vogliamo
sapere come appunto sarà inserita quest'opera e l'inizio eventuale
dei lavori all'interno della ristrutturazione delle altre scuole.
Sappiamo anche che la delibera di Giunta che era stata fatta nel
2016 o nel 2015 aveva stilato un cronoprogramma, era perlomeno una
delibera di indirizzo che sicuramente dava un'organizzazione ai
lavori... vorremmo capire quando sarà rivista e in che modo. Questi
sono un po' gli spunti e le domande sulle quali vorremmo avere una
risposta.
Collega Baccega, chiederemmo anche la sua disponibilità
eventualmente di venire a presentare in commissione in modo un po'
più approfondito anche tutta la situazione riguardante l'edilizia
scolastica. Non me ne voglia ma faccio un ultimo breve passaggio:
il fatto che comunque come Consiglieri ci occupiamo di questi
argomenti e di questo dossier - che, come ho detto all'inizio, è
sicuramente controverso - spero che non scateni di nuovo uno stato
di agitazione
WhatsApp
da parte sua. Propongo questo tema
essenzialmente per capire qual è il ruolo che giocherà la scuola di
Tzambarlet all'interno della programmazione dell'edilizia
scolastica, se c'è un'idea comune all'interno della maggioranza
perché crediamo che ci sia qualche problema.
Président -
La
parole à l'Assesseur Baccega pour
la réponse.
Baccega (EPAV) -
Collega Certan, lasciando da parte un
po' il suo sarcasmo, credo sia necessario rispondere ai tre quesiti
che lei pone nell'interpellanza, soprattutto per capire cos'è
successo nei sette mesi in cui lei ha fatto l'Assessore alla
pubblica istruzione e in commissione avremo modo di confrontarci su
questi aspetti. Lei sa bene che noi avevamo inoltrato come Regione
al Ministero dell'istruzione alcune note per avere indicazioni
circa la possibilità di concessione di una proroga fino al 2020 per
l'utilizzo del mutuo BEI del 2015, un mutuo che è stato
sottoscritto dalla Regione per la costruzione della scuola di
Tzambarlet, della scuola polmone; in alternativa si era chiesta la
possibilità di mantenere il finanziamento mediante inserimento
dell'intervento nel piano 2017. Il Ministero, in data 8 novembre
2017, ha risposto che la valutazione sullo spostamento
dell'intervento sul piano 2017 era rimessa alla Regione e che va
nel senso che la dichiarazione di economia da parte della Regione
sul piano 2016, mutuo 2015, per l'intero importo concesso, avrebbe
comportato probabilmente la risoluzione del contratto del mutuo in
essere e quindi non una mera variazione del mutuo, ma eventualmente
il conseguente riavvio dell'iter per la concessione di nuovo
mutuo.
Va precisato comunque che la Regione, in data 8 febbraio 2017,
aveva già richiesto, al pari di altre Regioni, al Ministero
dell'istruzione la variazione del piano delle erogazioni del netto
ricavo del mutuo, che era di 6 milioni, spostando parte del
finanziamento della scuola di Tzambarlet all'annualità 2018, in
considerazione del fatto che le attività propedeutiche
all'aggiudicazione del contratto si erano protratte ben oltre i
termini per i motivi che ben conosciamo, i ricorsi, quindi motivi
non da imputare né alla struttura della Regione, né alla Regione
stessa.
Il 22 novembre il MIUR comunicava a tutte le Regioni che il
Ministero dell'economia e delle finanze, Dipartimento Ragioneria
generale dello Stato, rendeva noto di non avere osservazioni da
formulare in ordine alle richieste di variazione dei piani
dell'erogazione di cui al decreto interministeriale n. 640/2015,
tutte queste inoltrate dalle Regioni stesse, né sullo schema di
atto aggiuntivo al contratto di mutuo predisposto dal MIUR.
Invitava inoltre le Regioni interessate, secondo quanto previsto
dall'articolo 401, c), dei contratti di mutuo, a stipulare l'atto
aggiuntivo con la Cassa depositi e prestiti, avente per oggetto la
variazione del piano di fabbisogno con allungamento e slittamento
ovviamente delle erogazioni dell'annualità 2018. Con nota del 29
novembre 2017 - così ripercorriamo tutti i vari passaggi recenti -
la Cassa depositi e prestiti comunicava alla Regione Valle d'Aosta
il proprio consenso alla proroga al 31 dicembre 2018 del periodo di
utilizzo del mutuo, precisando che l'atto aggiuntivo doveva essere
stipulato entro il 30 giugno 2018. Sulla base di queste
comunicazioni, la Regione ha deciso di procedere alla
sottoscrizione dell'atto aggiuntivo del contratto di mutuo,
riservandosi di richiedere successivamente eventuali ulteriori
proroghe del termine di erogazione. In ragione di tutto questo
percorso, è stato deciso di riavviare la procedura di gara per
l'aggiudicazione dell'appalto.
Per quanto riguarda il secondo quesito, a seguito
dell'annullamento dell'aggiudicazione dell'appalto deciso dal TAR,
è stata riavviata la procedura per l'individuazione di una nuova
commissione giudicatrice, come richiesto dal TAR stesso. Le
attività svolte in merito dalle competenti strutture sono le
seguenti - ci sono tutta una serie di note e non sto ad elencarle
perché sono solo numeri -:
- il Dirigente della struttura Opere edili, il Coordinatore del
Dipartimento infrastrutture hanno richiesto alla stazione unica
degli appalti di procedere all'individuazione dei membri della
nuova commissione di gara, diversi dal presidente, per l'avvio
dell'esame delle offerte tecniche presentate;
- si è realizzato un verbale di istruttoria interno l'11 gennaio
2018, dove sono state definite le azioni necessarie da
intraprendere prima della convocazione della seduta pubblica di
ripresa delle attività, tenuto conto che la candidatura per il
presidente della commissione giudicatrice risultava già riscontrata
in esito a una ricognizione che si è sviluppata all'interno
dell'Amministrazione;
- anche qui si sono susseguite tutta una serie di note che si
sono trasmesse ai professori universitari che avevano presentato la
loro candidatura a seguito della ricognizione effettuata dalla SUA
del 21 luglio 2017 per l'individuazione dei componenti della
commissione giudicatrice, diversi dal presidente. È stato richiesto
loro di confermare entro 10 giorni dal ricevimento, quindi il 28
gennaio 2018, la disponibilità all'epoca manifestata. Stessa cosa è
stata fatta per gli operatori economici che hanno risposto alla
gara: è stato richiesto loro di confermare entro 10 giorni la
validità dell'offerta economica e dell'offerta tecnica presentate,
nonché l'estensione della garanzia a corredo dell'offerta per
ulteriori 360 giorni a decorrere dal 18 gennaio 2018, lo prevede la
procedura;
- a fronte delle segnalazioni ricevute in merito alle difficoltà
da parte degli operatori economici ad ottenere il rilascio della
garanzia provvisoria entro il 29 gennaio 2018, è stato prorogato il
termine per la presentazione della documentazione richiesta al 5
febbraio 2018;
- in esito alle suddette richieste, nei prossimi giorni si
provvederà a fissare la data di convocazione della seduta pubblica
per l'individuazione, mediante sorteggio, dei membri esperti in
ambito strutturale e in ambito impiantistico ed energetico, diversi
dal presidente, che, come già detto, è stato individuato
all'interno dell'Amministrazione.
Successivamente alla nomina formale dei commissari da parte del
Dirigente della stazione unica degli appalti, la nuova commissione
giudicatrice inizierà i suoi lavori nelle sedute riservate.
Rispondendo al terzo quesito, si ritiene che, in termini di
tempo assoluto, nulla è variato rispetto al susseguirsi degli
spostamenti previsti dalla delibera di programmazione n. 572/2016,
che rimane confermata: parlo di tempo assoluto rispetto ai percorsi
individuati. È naturale che questo anno perso farà slittare i
lavori e, di conseguenza, anche l'attuazione di quanto previsto
dalla deliberazione. La direzione della maggioranza quindi è che la
scuola polmone vada realizzata. Noi vogliamo scuole sicure,
efficienti e moderne; vogliamo scuole innovative per far lavorare
meglio i docenti e per fare in modo che i nostri studenti possano
avere maggiori profitti.
Per quanto riguarda l'accordo di programma con la città di
Aosta, si sono sviluppati degli incontri per approfondire alcune
tematiche, ma è
work in progress
.
Président -
La parole à la collègue Certan pour la
réplique.
Certan (ALPE) -
Assessore Baccega, abbiamo intanto
scoperto che abbiamo gli stessi obiettivi, cioè di ottenere, di
raggiungere scuole sicure, innovative ed efficienti: questo credo
sia assolutamente importante rilevarlo. Abbiamo però anche visto
che le scuole innovative, per far lavorare bene i docenti, devono
essere accompagnate anche da leggi pedagogiche e didattiche fatte
bene, perché altrimenti gli insegnanti non lavorano bene, non basta
solo il contenuto bello e con tinte pastello per addolcire
l'insegnamento!
Detto questo, che cosa abbiamo fatto quando eravamo noi al
Governo? Beh, l'ha detto lei: abbiamo fatto dei quesiti a seguito
di richieste dal MIUR, a cui lei ha dato risposta, credo che
l'Assessore Rini abbia ricevuto queste risposte dal MIUR e sappia
che la richiesta di domande era stata fatta dagli uffici nel
periodo in cui eravamo noi al Governo, perché l'ha detto lei: ad un
certo punto ci è stato chiesto se il mutuo BEI 2015, anno 2016,
voleva essere posticipato al 2017 in virtù del fatto che "questo
mutuo - così disse il MIUR - per poter essere erogato, doveva
essere riferito a un lavoro finito, a un'opera terminata entro
l'anno 2019". Credo che siamo tutti concordi nel dire che - ripeto:
per delle motivazioni anche indipendenti dall'Amministrazione, ci
sono stati ricorsi che chiaramente hanno rallentato tutto - entro
il 2019 è prevedibile che i lavori non siano finiti: ecco perché si
era cercato di spostarli sul 2017 per non perdere i mutui.
L'altra cosa certa è che voi non avete rivisto la programmazione
in generale dell'edilizia scolastica, ma soprattutto non avete
rimesso in discussione l'eventuale necessità di avviare un
ulteriore cantiere, un ulteriore polo scolastico a Tzambarlet, non
intervenendo quindi sul polo universitario e lasciando
probabilmente il polo universitario un'altra opera a metà. Noi
avremmo probabilmente economizzato, su questo avremo fatto scelte
diverse e probabilmente su questo tema ci ritorneremo.
Mi chiedo come faccia a dire che i tempi assoluti - non capisco
questa definizione di "tempo assoluto" - della delibera n. 572/2016
non siano cambiati, perché sappiamo che, per esempio, i lavori che
sono stati fatti sul Maria Adelaide per rialzare un'ala e poi
eventualmente anche la seconda del Maria Adelaide hanno in qualche
modo rallentato e si sono inseriti in questo cronoprogramma.
Capisco che forse l'iter, l'ordine di ristrutturazione non sia
cambiato perché è chiaro che partirà dal Liceo Bérard e quello è
perché le gare di assegnazione erano avviate e le abbiamo portate
avanti, quindi credo che ci sarà la necessità di rivederlo.
Sull'accordo Regione-Comune, invece, credo ci sia da aprire un
dibattito nuovo, lei ha detto: "
work in progress
", vedremo
cosa verrà da questo.
