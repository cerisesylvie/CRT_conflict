Classificazione
ORDINE PUBBLICO - FORZE ARMATE
Caserme e carceri



Oggetto del Consiglio n. 373 del 5 febbraio 2019 - Resoconto
OGGETTO N. 373/XV - Interpellanza: "Notizie in merito
all'iter per la nomina del Direttore e del Comandante di polizia
penitenziaria presso la Casa circondariale di Brissogne".
Rollandin (Président)
- Point n° 22 de l'ordre du jour.
La parola alla collega Minelli.
Minelli (RC-AC)
- All'inizio del mese di ottobre
quest'aula ha votato all'unanimità una risoluzione che avevamo
proposto e che impegnava il Governo a collaborare con gli organi
statali al fine di chiedere la nomina tempestiva del Direttore
della Casa circondariale di Brissogne e del Comandante della
Polizia penitenziaria. In quella occasione l'impegno aveva anche
previsto che, entro il mese di novembre, si sarebbero riferiti in
Consiglio gli esiti di tali contatti e che appunto ci sarebbe stata
una comunicazione. Come sappiamo, poi c'è stato un periodo di
turbolenza e poi il successivo cambio di maggioranza. Nel frattempo
la situazione all'interno del carcere si è fatta più problematica
con anche alcuni episodi che hanno evidenziato ancora di più le
gravi carenze di cui soffre il sistema penitenziario dei distretti
del Piemonte, Liguria e Valle d'Aosta e del nostro carcere in
particolare. Il 4 gennaio scorso c'è stata una protesta dei
detenuti, come ben saprete, che è stata scatenata dalla reazione di
uno di loro, che, come poi si è appreso successivamente, in
alternativa alla pena che gli era stata comminata, aveva chiesto e
ottenuto di essere espulso dall'Italia per tornare nel proprio
Paese, per raggiungere un genitore in fin di vita e, non vedendo
sbloccarsi la situazione, visto che gli era stato assicurato questo
cambio di pena, aveva avuto una reazione esagerata, che poi ha
generato una successiva ondata di protesta da parte degli altri
reclusi. È stato chiesto l'intervento del Direttore provvisorio,
del Direttore incaricato da Saluzzo, che ha reso una dichiarazione
ai giornali in cui ha riportato quel fatto nelle sue giuste
dimensioni e ha affermato che in quel caso, come peraltro era già
accaduto in altre occasioni, era stato sufficiente semplicemente
ascoltare le richieste di quel detenuto e di altri, di dimostrare
una certa attenzione alle loro situazioni per superare una
situazione che era diventata di emergenza.
Nella mia interpellanza ho riportato le parole del Direttore
incaricato, che ha sottolineato come alcuni periodi dell'anno,
soprattutto quelli prefestivi, sono particolarmente difficoltosi
per quei detenuti, soprattutto quelli più poveri e stranieri, che
patiscono un maggior senso di abbandono. Quello che è successo ci
conferma una volta di più, se ancora fosse necessario, che sia
particolarmente importante in una struttura come quella del carcere
di Brissogne avere un direttore stabile che continui a monitorare i
detenuti nella loro situazione di quotidianità e sia di effettivo
supporto per tutto il personale del penitenziario.
Ciò detto, noi chiediamo al Presidente del Governo regionale se
in questo periodo ci sono stati e quali sono stati "
i contatti
con gli organi statali competenti e a quale punto è l'iter di
questa nomina del Direttore e del Comandante della polizia
penitenziaria
" e domandiamo anche "
quali sono gli
intendimenti del Governo circa gli adempimenti in materia di sanità
penitenziaria
", che è prerogativa della nostra Regione in
quanto anche disagi di questo tipo, come quello che ho evidenziato,
rientrano in una situazione di tranquillità sanitaria.
Presidente
- Per la risposta, la parola al Presidente
Fosson.
Fosson (GM)
- Consigliera Minelli, intanto la ringrazio
per avere riportato all'attenzione la situazione di questo carcere
che, come lei ha descritto, e forse ancora di più, è veramente un
grosso problema. Il carcere in Valle d'Aosta noi non lo possiamo
gestire, viviamo questa situazione di gravi difficoltà. Non solo,
dopo la sua risoluzione del 4 ottobre 2018... ma devo dire che
tutti gli amministratori, quelli del passato, ma anche quelli che
mi hanno preceduto, lo voglio sottolineare, hanno cercato in tutti
i modi di risolvere quei problemi che lei ha segnalato, senza al
momento ottenere dei risultati. Devo dire che chi aveva dei forti
rapporti con il Governo centrale se n'è occupato in modo corretto e
onesto, ma non è riuscito a risolvere questo problema del direttore
che non c'è. Io, perché non sempre stiamo a guardare, ho ricevuto
una settimana, dieci giorni fa la Direttrice del carcere, la
Dottoressa Marino, molto performante, brava, capace, c'è stato un
lungo discorso, ma lei si pone in una situazione di un Direttore
che è anche Direttore del carcere di Novara, che viene su due
giorni la settimana e che quindi soffre, lei per prima, donna
brillante, l'impotenza di risolvere questi problemi e non sa
neanche quanto ci rimarrà lei, perché è stato poi un colloquio
molto franco. Un Direttore che venga su solo due giorni in un
carcere di 250 detenuti, con dei detenuti con delle condanne serie
è sicuramente un abbandono di questa situazione e quindi non ci sta
bene, ma non stava bene neanche alla Direttrice questa situazione.
Non solo, il comandante delle guardie cambia una volta al mese,
aggiungo ancora che anche il magistrato di sorveglianza cambia nel
giro di pochi mesi, cioè un detenuto comincia ad avere un rapporto
costruttivo con un magistrato di sorveglianza e questo cambia dopo
un mese o due.
Su suggerimento della Direttrice, ho telefonato e sentito il
Provveditore delle carceri di Torino, il dottor Liberato Guerriero,
abbiamo avuto un lungo colloquio e mi ha assicurato che la prima
volta che verrà ad Aosta ci incontreremo, ma mi hanno ribadito
questo fatto: che nessuno vuole venire a fare il Direttore in
questo carcere. Ci sono dei bandi, dei concorsi e non si presenta
nessuno. È un carcere che, oltre a questo numero in crescita, ha
una popolazione che cambia rapidamente, stanno poco e quindi è
possibile fare pochi progetti di recupero. Io le dico che i primi
cinque anni del mio Assessorato, quando rimase lì per tre o quattro
anni un Direttore del carcere che tutti si ricordano: il dottor
Minervini, si erano stabiliti dei contatti, dei rapporti, dei
percorsi di crescita o comunque alternativi, cioè di uscita dal
carcere. La Direttrice mi raccontava come a Novara riescono ad
andare a fare i giardinieri, si portano a casa due soldi e non
provocano alcun problema di ordine pubblico nello stesso tempo. Era
stato possibile però perché Minervini era stato qua quattro anni e
la dottoressa mi ha detto: "
io dovrei sorvegliare questi
progetti, ma ci sono solo due giorni alla settimana
". Cosa
fare? Perché a questo punto bisogna decidere tutti insieme che cosa
fare. Il dottor Liberato Guerriero proponeva di fare dei concorsi
regionali, cioè io penso che ci siano dei valdostani con delle
caratteristiche per fare il Direttore del carcere nella loro
Regione, però questo deve avere l'avallo del Ministero. Lui mi ha
assicurato che avrebbe portato questa proposta.
Aggiungo che nel 2017 è scaduto il protocollo di intesa con il
Ministero della Giustizia che la Regione ha proposto e fortemente
sostenuto nel 2007 per inquadrare formalmente l'attenzione che le
strutture pubbliche e le associazioni di volontariato pongono da
sempre alle attività di rieducazione e reinserimento dei detenuti.
La Regione ha fatto tutto il possibile per rinnovare questo
Protocollo di Intesa, cosa che ad oggi non è ancora stata possibile
anche per la mancanza di un interlocutore che conosca la realtà
della Casa circondariale di Brissogne con cui confrontarsi.
È una situazione difficile, anche per l'aspetto sanitario, che
lei ha citato. Forse lei non si ricorda, ma una volta l'assistenza
sanitaria nelle carceri era compito del Ministero, poi il Ministero
ha passato la convenzione con noi, diminuendo notevolmente la
cifra. L'USL integra notevolmente, ma comunque la retribuzione
all'interno delle carceri, degli specialisti, per decreto
ministeriale, è bassa e non si trovano delle volte gli
specialisti.
Cosa fare? Me lo chiedo anch'io. Io sono sicuro che tutti qui
dentro si sono attivati. Bisogna stabilire un rapporto con il
Ministro, ma in questo momento abbiamo difficoltà a parlare con i
Ministri. I nostri Parlamentari si sono già attivati, devo dire che
le interpellanze e le
question time
fatte alla Camera e al
Senato sulla necessità di dare una direzione stabile al carcere di
Aosta ci sono state. Rimaniamo però in questa situazione che ha ben
descritto lei e che le assicuro non è una situazione che
sottovalutiamo, pensiamo che debba essere sicuramente modificata
per una dignità del carcere ma anche per un'immagine della Valle
d'Aosta che vuole entrare in questo discorso di riabilitazione in
modo positivo, c'erano delle panetterie, fabbricavano dei dolci una
volta. Essendo dei carcerati che cambiano in fretta, è diventato un
po' la valvola di sfogo per tutte le altre carceri, cioè se hanno
qualcuno che non sanno dove mettere, lo mandano ad Aosta. Io penso
che, se queste iniziative non andranno a traguardo, questo
Consiglio tutto dovrà fare qualcosa, perché la situazione è
impossibile da tollerare... nonostante i tentativi onesti e la
fatica di tutti che hanno cercato fare qualcosa, rimane questa
Direttrice che viene solo due giorni, che è demotivata, triste
perché non può fare quello che vuole e spera di andare via presto,
nessuno vuole venire a fare il direttore qua.
Presidente
- La parola alla collega Minelli.
Minelli (RC-AC) -
Ringrazio il Presidente Fosson, che,
con le sue parole, ha non solo confermato quanto ho detto, ma ha
rafforzato la gravità della situazione. Capisco, da quello che lei
ci ha spiegato, che in passato e anche in tempi più recenti sono
stati fatti dei passi e si è cercato di trovare perlomeno un
contatto per addivenire a una soluzione. Mi preoccupa però il tono
rassegnato con cui lei mi ha risposto, perché, se ci rassegniamo, è
grave. Lei ha detto che esiste forse - ed è da verificare - la
possibilità di fare dei concorsi regionali. Proviamo a lavorare in
questo senso, attiviamo il più possibile la nostra Deputata e il
nostro Senatore affinché prendano dei contatti in questo senso. Io
credo che, se da parte della Presidenza, ma anche di tutto questo
Consiglio, c'è un'azione forte di sostegno, una richiesta specifica
anche in questo senso, di verificare questa possibilità... dobbiamo
mettercela tutta, dobbiamo esplorare tutte le strade possibili,
soprattutto credo che non dobbiamo fare venire meno l'attenzione a
questo problema, perché poi spesso succede che, di fronte alla
difficoltà - e io mi rendo conto che c'è una difficoltà oggettiva
-, poi si crea quasi... non chiamiamola rassegnazione ma
disillusione. Io credo che, fintanto che ci si crede a una cosa e
la si porta avanti, qualche speranza c'è, quindi l'invito è al
Presidente, ma a questo punto anche ai nostri rappresentanti
parlamentari e a tutto il Consiglio di continuare a sostenere
questa problematica. Non possiamo tra 2-10 anni trovarci ancora in
questa situazione, anche perché poi alla fine una situazione di
questo tipo si paga e si può pagare in maniera anche molto cara,
quindi dobbiamo stare attenti.
Dalle ore 18:26 riassume la presidenza la Presidente
Rini.
Rini (Presidente)
- Sospendiamo i lavori per una breve
riunione della Conferenza dei Capigruppo.
La seduta è sospesa dalle ore 18:26 alle ore 18:34.
