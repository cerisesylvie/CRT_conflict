Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 878 del 25 luglio 2019 - Resoconto
OGGETTO N. 878/XV - Interpellanza: "Notizie in merito
all'individuazione del percorso per la risoluzione della
problematica riguardante il Corpo valdostano dei Vigili del
fuoco".
Rini (Presidente) -
Punto 32 all'ordine del giorno. La
parola al collega Gerandin per l'illustrazione.
Gerandin (MOUV')
-
L'interpellanza nasce dal fatto
che il 13 giugno 2019 quest'Aula ha approvato, con 27 voti
favorevoli, una mozione sul Corpo valdostano dei Vigili del fuoco,
mozione che abbiamo emendato d'intesa con il Presidente della
Regione; in quest'atto si impegnava "
Il Governo regionale entro
30 giorni di verificare un percorso di allineamento ed
equiparazione continuativa giuridica, economica ordinamentale al
personale professionista Vigili del fuoco e Forestale valdostano
con conseguente definizione dell'onere economico e riferire nella
componente Commissione
".
Ci sono state nel frattempo alcune novità emerse dal tavolo
tecnico per quello che riguarda la previdenza dei Vigili del fuoco
regionali, che mi pare si sia riunito il 4 di luglio 2019, a Roma,
al Ministero per gli Affari regionali e coordinato dalla
Commissione paritetica per le norme di attuazione dello Statuto
speciale della Valle d'Aosta. Il 5 luglio, mi sembra, così almeno
si legge, tra il Presidente della Regione, Fosson, il Comandante
dei Vigili del fuoco, Coriale, e i rappresentanti delle
organizzazioni sindacali ci sia stata una riunione per fare il
punto della situazione, riferita alla richiesta di trasferimento
del Corpo regionale sotto lo Stato.
Ora volevo un po' fare il punto della situazione: capire qual
era stato l'esito dell'incontro con le organizzazioni sindacali e
loro valutazione in merito; l'onere economico aggiuntivo da
sostenere da parte della Regione per l'allineamento del personale
professionista Vigili del fuoco e Forestale alle norme dello Stato
- questo vale per qualunque tipo di scelta uno voglia fare, perché
se vogliamo allinearlo al trattamento economico e previdenziale
dello Stato vanno comunque previste delle risorse a bilancio
regionale; idem se dovessimo mai perseguire la strada del passaggio
nuovamente sotto lo Stato, anche perché mi pare che non ci siano
dubbi sul fatto che comunque ogni onere sarebbe comunque a carico
del bilancio regionale - e poi capire quale scelta politica si
intende perseguire nel percorso da attuare, quali impegni precisi,
con quale tempistica e risorse da mettere in campo, poiché abbiamo
finito di esaminare l'assestamento e la variazione del bilancio e
non c'è un euro per quanto riguarda almeno il riconoscimento del
trattamento economico del Corpo professionista dei Vigili del fuoco
valdostani.
Presidente -
La parola al Presidente Fosson.
Fosson (PNV-AC-FV)
-
Faccio volentieri il punto
della situazione che è partita dal 13 giugno 2019 quando, approvata
con 27 voti quella mozione, ho preso l'impegno di verificare - come
è scritto - se ci siano le possibilità e un percorso di
allineamento ed equiparazione continuativa giuridica, economica e
ordinamentale.
Le dirò che in un comunicato recente il Conapo - non so se ce
l'ha - contesta un pochino questa nostra formulazione del
firmatario, in quanto diceva che in questa formulazione non c'era
scritto il percorso previdenziale che noi comunque avevamo inteso
in modo preciso, però le faccio vedere il comunicato. Le novità
sono appunto che io, in quella riunione, facendo seguito
all'impegnativa presa in quest'Aula, ho incontrato i sindacati dei
Vigili del fuoco insieme ai nostri dirigenti e a tutti i sindacati.
Ho comunicato loro quanto era successo il 5 di giugno nell'incontro
col Viceministro Candiani, perché non avevo ancora avuto occasione
di incontrarli e, soprattutto, ho raccontato e specificato -
c'erano anche i dirigenti con noi - come i due percorsi fossero
uguali e non semplici, che non c'era un percorso decisamente più
facile a livello normativo. Con il Viceministro Candiani era
presente anche nell'anticamera il responsabile del sindacato
Conapo, il quale aveva fatto delle altre richieste. L'interesse,
l'opinione e la strada indicata dal Ministro - presente anche
l'Onorevole Tripodi - erano comunque quelli, se ci fosse stato uno
spostamento, verso lo spostamento di tutto il servizio antincendio
nella Valle d'Aosta, quindi assolutamente non sarebbero stati
separati i volontari dai professionisti. Soprattutto ho raccontato
loro quanto era successo il 4 luglio, che in questo percorso
giudichiamo molto positivo, e che ha come linea politica di
verificare le due strade, ma soprattutto di verificare la
possibilità di allineare il trattamento dei Vigili del fuoco per la
loro permanenza in Valle d'Aosta rispetto a un trasferimento allo
Stato.
In particolare il 4 luglio 2019, a Roma, la nostra Commissione
paritetica, che ringrazio, nella persona del suo Presidente
professore Louvin, ha incontrato insieme ai nostri dirigenti
addirittura 9 responsabili di Ministeri. La riunione si è svolta
presso il Ministero degli Affari regionali, ma erano presenti alti
responsabili e dirigenti del Ministero dell'Interno, del Ministero
della Funzione pubblica e soprattutto anche dell'INPS. L'incontro è
stato molto positivo: il Governo si è reso disponibile a realizzare
e mettere in campo la norma previdenziale che trasferisce la
normativa pensionistica e la cassa pensionistica dei Vigili del
fuoco della Valle d'Aosta in ambito statale, quindi a fare una
legge, una norma che preveda l'allineamento pensionistico a quanto
previsto dallo Stato anche per i Vigili della Valle d'Aosta. Tra
l'altro in questo momento anche il Trentino, che aveva scelto
un'altra strada, ha dovuto fermare la sua legge e ha dovuto
ripercorrere questa strada, perché il trattamento pensionistico
chiaramente dipende dallo Stato. Vi è quindi stata una grande
disponibilità del Governo a realizzare in tempi brevi. Certo, una
norma paritetica, un percorso di questo tipo non si fa in 30-60
giorni, anche se - lo anticipo - i tempi saranno relativamente
brevi, perché ho sentito ancora il Presidente Louvin e si può
arrivare a scrivere questa norma già nei mesi di novembre-dicembre.
Sarà probabilmente l'attuazione più rapida di tutta la storia nella
nostra Paritetica.
Il Governo ha chiesto di verificare un'unica cosa: l'INPS
nazionale ha chiesto che fosse trasferita tutta questa
documentazione, perché le posizioni pensionistiche dei Vigili del
fuoco sono diverse, che fosse trasferita in breve tempo alla sede
romana per poter verificare questi percorsi differenti e quindi
l'onere economico.
Il 5 luglio ho incontrato i responsabili dei Vigili del fuoco e
le organizzazioni sindacali per verificare con loro questo
percorso, per dare loro queste notizie, soprattutto per
rappresentare quanto i 27 avevano siglato in merito alla posizione
del Governo e del Consiglio regionale della Valle d'Aosta riguardo
all'allineamento del trattamento pensionistico dei Vigili del fuoco
e del trattamento economico. In questo incontro si sono verificate
e differenziate due posizioni completamente diverse, molto chiare.
Si sono presentate queste realtà tangibili di un avvio della norma
paritetica per l'equiparazione previdenziale, nel desiderio di
intraprendere anche un percorso per la norma contrattuale e
prevedere una contrattazione differenziata, come è apparso sui
giornali che avete visto tutti, ma nel contempo il Conapo, che
ringrazia il Presidente Fosson, ha espresso questi concetti e dice
chiaramente: "non accettiamo assolutamente nessun compromesso e
vogliamo tornare con lo Stato". Diverso è stato il comportamento
degli altri sindacati che, invece, vogliono verificare questo
percorso così come gli è stato presentato. Non abbiamo pertanto
intrapreso il discorso sull'onere economico contrattuale, perché mi
è stato chiesto da parte di Conapo e di CGIL di avere del tempo per
presentare questa nuova via, queste nuove proposte ai loro
iscritti. Soprattutto la CGIL mi ha detto che in questo periodo
aveva difficoltà a riunire i propri iscritti e a darci una
risposta. Comunque, pur nella posizione intransigente del Conapo,
la volontà è di aprire un dialogo su questo percorso, e la politica
valdostana vuole intraprenderlo e farlo in modo nuovo e serio.
Per quanto riguarda l'onere economico, noi abbiamo i dati (gli
uffici li avevano già forniti); sono dati che prevedono un onere
previdenziale di differenziale modesto per quanto è il contributo
annuale. Altra cosa è invece verificare il pregresso, le differenze
tra la Cassa regionale e la Cassa nazionale. Onere - non vorrei
dare delle cifre qui in Aula, ma sono disposto a venire in
Commissione e a darle volentieri - non rilevante, sicuramente
affrontabile tranquillamente, sono risorse che certamente possiamo
mettere a disposizione. Anche dai calcoli fatti dall'ufficio
personale, che ringrazio, quella che è una contrattazione separata,
un comparto separato per quello che riguarda i Vigili del fuoco, ha
una quantificazione ben precisa e anche in questo è una
quantificazione che le casse regionali possono affrontare
tranquillamente. Ci siamo lasciati pensando di ritrovarci non
appena ci fosse stata una risposta di lavorare insieme su questa
strada, era quello il mandato che avevo avuto. Come dico, con un
onere economico documentato e con un'assicurazione di poterlo
affrontare se ci fosse stata una volontà di percorrere questa
strada... scusate, ma è un po' importante... il 1° agosto
incontrerò le guardie forestali per lo stesso discorso e così ho
incontrato anche il Corpo dei volontari.
A me sembra che la strada che vorremo percorrere sia proprio
quella dell'allineamento del trattamento dei Vigili del fuoco
regionali, fatto salvo appunto che ci sia una volontà del sindacato
in questo senso. Ultimamente, e concludo - mi sembra un dato molto
significativo - ho ricevuto in data 19 luglio 2019 una lettera a
firma Conapo e CGIL che mi dice: "
Gli scriventi si impegnano
comunque a valutare e a sottoporre all'attenzione del personale dei
Vigili eventuali proposte alternative formulate
dall'Amministrazione entro il 30 settembre
", e poi molti Vigili
del fuoco sono comunque venuti a testimoniare il desiderio di fare
questa verifica. Fino al 30 di settembre abbiamo la possibilità di
fare qualche passo avanti. La Paritetica si riunisce di nuovo ai
primi di settembre: come ho detto, il percorso non sarà di 15
giorni o due mesi, però ci sarà, è possibile ed è effettuabile
anche in tempi brevi. Dal punto di vista dell'onere economico penso
che non sia assolutamente un problema per le cifre che ci hanno
rappresentato. Io credo che rispetto ai mesi scorsi, a febbraio, al
dopo referendum, si sia intrapresa un'altra possibilità che noi
vogliamo percorrere secondo le indicazioni anche date dal Consiglio
e che finalmente vi sia una schiarita sui rapporti, sulla volontà
di concludere un allineamento e mantenere il Corpo dei Vigili del
fuoco nell'ambito valdostano.
Presidente -
La parola al collega Gerandin per la
replica.
Gerandin (MOUV')
-
Cominciamo con le buone
notizie. Penso che la situazione tratti due aspetti. Il primo
aspetto è quello previdenziale e io mi compiaccio di questo
percorso accelerato. Non ho ancora capito bene se sarà sufficiente
una norma di attuazione o se dovremo fare una legge
ad hoc
,
approvata dallo Stato, perché una volta si dice una cosa e
un'altra... si dice che basta la norma di attuazione, evviva due
volte, per la carità. Se basta questa norma, se sappiamo che c'è la
disponibilità da parte del Governo, da parte dei responsabili dei
Ministeri e dell'INPS, io la prendo davvero come una buona notizia
quella di dire che in tempi brevi - si parla di novembre-dicembre -
si avrà questa norma di attuazione. Qua avremmo risolto comunque la
parte legata alla previdenza, anche perché lei mi dice che comunque
dal punto di vista economico - almeno così mi è stato detto - non
dovrebbero esserci grossi scostamenti, per cui non dovremmo avere
grossi problemi. Mi permetta di dubitare sul fatto che non ci siano
grossi scostamenti riguardo al sistema previdenziale, perché
significa che, rispetto al sistema previdenziale della Regione, i
Vigili del fuoco a livello ministeriale vanno qualche anno prima in
pensione, per cui probabilmente qualche costo aggiuntivo c'è in
più... rifateli bene questi conti, comunque tengo per buono quello
che è stato detto.
Per quello che riguarda l'allineamento economico, se mi dite
"l'onere economico ce l'abbiamo già, i dati ci sono, non è
rilevante, è affrontabile", allora facciamolo subito! No, no, non
ci siamo capiti... non aspettiamo che siano loro a risponderci di
sì, facciamolo subito, perché la mozione che abbiamo approvato...
che si scelga di rimanere in Valle d'Aosta o che si scelga di
andare sotto il Ministero era comunque un impegno che abbiamo
sottoscritto in 27, quindi che vada avanti questo percorso
dell'allineamento economico! Lo prendo davvero come un buon
auspicio il fatto che ci sia stata la riapertura con questo
documento a firma di Conapo e di CGIL e di valutare le proposte
alternative, mi pare anche questo un buon risultato, lo dico in
tutta sincerità, però le chiedo veramente che, di pari passo con la
norma di attuazione per il sistema previdenziale, si vada avanti
anche con l'allineamento economico. Partiamo subito, perché
comunque, ai fini della rilevanza economica, sarà del tutto
ininfluente perché, che si decida di mantenerli sotto il Corpo
valdostano o che si decida di ritransitare sotto il Ministero,
queste risorse vanno trovate, se nessuno ha cambiato idea su quanto
abbiamo scritto nella mozione del 13 di giugno. Lì si era
chiarissimi, si diceva che comunque il risanamento economico
normativo andava fatto. Pertanto io la invito ad andare in questa
direzione. Magari alla prossima riunione che farete - non so se mi
ha detto a settembre o quando sarà - avremo la lieta novella, in
modo da poter dir loro che avranno comunque il riallineamento dal
punto di vista economico, normativo e quant'altro.
