Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 584 del 11 novembre 1982 - Resoconto
OGGETTO N. 584/VII - PROGETTO DI SOSTITUZIONE DEL CENTRALlNO
TELEFONICO DELLA REGIONE. (Interpellanza).
PRESIDENTE:
Do lettura dell'interpellanza presentata dai
Consiglieri Tonino e Cout:
INTERPELLANZA
Da tempo il centralino telefonico della Regione incontra
serie difficoltà nel far fronte ad un volume di chiamate sempre
maggiori, a causa di attrezzature ormai obsolete ed
inadeguate.
La situazione odierna provoca spesso disagi per coloro che,
chiamando da fuori Aosta, sono costretti a più telefonate per
mettersi in comunicazione con gli uffici della Regione; questa
situazione rende inoltre difficile e spesso stressante il lavoro
del personale addetto al centralino telefonico.
Tenuto conto che da tempo esiste un progetto per un nuovo e
più moderno centralino telefonico, i sottoscritti Consiglieri
regionali
INTERPELLANO
la Giunta regionale per conoscere quali caratteristiche avrà
il nuovo centralino telefonico e quali sono i tempi per la sua
completa entrata in funzione.
PRESIDENTE:
Illustra l'interpellanza il Consigliere
Tonino; ne ha facoltà.
TONINO - (PCI):
Penso che sarà capitato a tutti i
Consiglieri presenti di trovarsi in difficoltà al momento di
mettersi in comunicazione con i vari uffici della Regione, a causa
delle linee telefoniche sovraccariche.
La cosa è particolarmente spiacevole, soprattutto quando la
chiamata viene fatta da fuori.
Io sono un periferico e prima di potermi mettere in contatto con
un ufficio interno devo fare numerose volte il numero telefonico,
con comprensibile disagio.
Di fronte al volume di chiamate che interessano la nostra
Regione, il centralino attuale è ormai inadeguato, le
apparecchiature sono antiquate e nella mia interpellanza ho
rilevato questo inconveniente e lo voglio qui ribadire.
Tale situazione crea oltretutto una condizione di lavoro per gli
addetti al centralino molto disagevole ed anche a volte
stressante.
Ci risulta che esiste un progetto per un centralino nuovo,
ricordo anche che quando ero membro della Commissione Affari
Generali - circa due anni fa - si discusse della possibilità di
cambiare il centralino telefonico.
Quindi, esistendo un progetto del genere, noi chiediamo di
conoscere anche sommariamente quali sono le caratteristiche del
nuovo centralino telefonico e soprattutto, stante le condizioni
attuali, quali saranno i tempi per la sua completa entrata in
funzione.
PRESIDENTE:
La parola al Presidente della Giunta; ne ha
facoltà.
ANDRIONE - (UV):
Il nuovo centralino è già stato
installato e da alcuni giorni è funzionante in parallelo con quello
vecchio.
Entrerà in funzione dopo i necessari collaudi tecnici,
all'inizio dell'anno prossimo e sarà l'unico centralino
funzionante.
Vi saranno poi tutti gli adempimenti necessari, cambio di alcuni
apparecchi telefonici e collegamento funzionale in tutti gli
stabili regionali.
Ecco rapidissimamente le principali caratteristiche di questo
nuovo centralino: numero unico per tutta la Regione, un solo numero
che elettronicamente può sopportare un notevole numero di
telefonate, superiore comunque a quello attualmente in
funzione.
Ci sarà la possibilità di telefonate passanti, cioè avere
immediatamente la linea interna richiesta. Se si forma il n. 41100
si arriverà direttamente al telefono della Presidenza. Inoltre, si
potranno controllare tutte le telefonate in uscita, e questo
porterà ad un certo risparmio.
Si tratta infatti di un centralino elettronico. Vi è inoltre la
possibilità modulare di ampliare quest'impianto a seconda delle
esigenze e degli stabili occupati dall'Amministrazione regionale in
tutta la periferia di Aosta.
Ogni Assessorato disporrà di un proprio numero telefonico,
quindi tutta l'Amministrazione regionale sarà collegata.
Posso dire che si tratta di un impianto abbastanza moderno, ne
abbiamo studiato a fondo le caratteristiche quando decidemmo in
base ai rapporti fatti. Ritengo che se il Consigliere Tonino
volesse uno di questi rapporti per approfondire il discorso potrei
farglielo avere. Devo inoltre aggiungere che questi apparecchi sono
già previsti per eventuale collegamento con computer.
PRESIDENTE
: Il Consigliere Tonino intende replicare? Ne
ha facoltà.
TONINO - (PCI):
Credo che valga la pena di sottolineare
l'importanza della rapida messa in funzione del nuovo
centralino.
Le caratteristiche che il Presidente della Giunta ha illustrato
ci soddisfano. Ci auguriamo vivamente che questo nuovo impianto
entri in funzione all'inizio dell'anno prossimo.
Voglio però rilevare che l'installazione di questo nuovo
centralino comporterà un riesame dell'organico esistente. In altre
Regioni sono stati installati sistemi diversi e presentano già
queste difficoltà. Pertanto il nostro è un invito che facciamo alla
Giunta regionale di affrontare questo problema al momento
opportuno.
