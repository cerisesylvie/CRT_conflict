Classificazione
TRASPORTI E VIABILITÀ
Impianti a fune



Oggetto del Consiglio n. 3060 del 5 dicembre 2017 - Resoconto
OGGETTO N. 3060/XIV - Interrogazione e Interpellanza:
"Modalità di finanziamento degli interventi per la realizzazione
della nuova telecabina Champoluc-Crest" e "Proposte di modifica del
progetto di rifacimento della telecabina Champoluc-Crest".
Rosset (Presidente) -
Possiamo proseguire con la
trattazione congiunta del punto n. 18 abbinato con il punto n. 15
all'ordine del giorno. Ha chiesto la parola il consigliere
Cognetta, ne ha facoltà.
Cognetta (M5S) -
Con questa interpellanza cerco di fare
il punto delle criticità che ho rilevato rispetto al progetto di
fattibilità tecnica ed economica, relativa al rifacimento della
telecabina Champoluc-Crest fatto dalla società Monterosa. Verso la
fine di questa giornata, o nella prossima, discuteremo anche del
finanziamento di quest'opera, che è di 16 milioni 100 mila euro,
all'interno del disegno di legge n. 120 presentato dal Governo.
Però prima di addentrarci nei dettagli tecnici più complessi
rispetto alla legge, vorrei fare l'elenco di quelle che, secondo me
e arrivate nei miei uffici, sono le questioni poco chiare che
andrebbero in qualche modo sistemate.
Innanzitutto c'è da chiarire il fatto che quella funivia, che
per motivi tecnici deve essere risistemata, funge anche da
trasporto pubblico locale e nel momento in cui sarà chiusa - lo
sarà per tutta la stagione estiva e per parte di quella invernale;
così è nei programmi - bisognerà dare una risposta a chi usufruisce
di questo trasporto pubblico e che probabilmente avrà dei problemi,
sia come residente che come lavoratore, a raggiungere il proprio
luogo di lavoro. Altra cosa rilevata è il fatto che, siccome ci
saranno delle modifiche alle piste piuttosto che uno
snow
park
, queste modifiche alle piste saranno fatte su prati in cui
attualmente non c'è la possibilità di passaggio: sono prati, non
sono adibiti a pista e quindi non c'è attualmente la possibilità da
un punto di vista catastale, e devono essere fatti dei passaggi per
ottenere i permessi da parte dei privati che hanno questi prati.
Altro problema poi riguarda l'accesso con i mezzi. Attualmente c'è
una pista sterrata che verso la fine verrà eliminata, perché una
parte di questa diventerà uno snow park e, di conseguenza, si avrà
una difficoltà maggiore a passare con i mezzi.
Un altro punto che sicuramente non è stato preso in
considerazione dal progetto, è il fatto che attualmente a valle, a
Champoluc, si creano d'inverno delle code piuttosto lunghe per gli
sciatori che devono scendere dal pulmino, scaricare gli sci, salire
alla funivia e così via, e questo fatto per diversi pulmini crea
una lunga coda nel centro del paese. Lasciando la partenza lì
dov'è, la questione non si risolve, tant'è che poi il Comune sta
prevedendo una strada alternativa proprio per risolvere questo
problema: non spostiamo da lì la partenza, ma facciamo un'altra
strada. Invece, per quanto riguarda l'arrivo, anziché essere
dismesso, verrà trasformato in un parcheggio: resta lì tutta la
stazione d'arrivo, viene rifatta e viene trasformata in un
parcheggio. Altra cosa abbastanza rilevante è che verrà fatto un
ristorante da parte della società, pur essendocene già uno presente
in loco e quindi la società si mette a fare concorrenza a talune
attività dei privati. La cosa più triste di tutta questa questione
è che sicuramente, visto il progetto, si danneggeranno delle
attività che sono a monte, perché si sposta l'arrivo, ma
sostanzialmente per gli spostamenti e per le modifiche che verranno
fatte sul territorio, ci saranno delle attività che verranno di
colpo oscurate al passaggio dei turisti.
Tutto questo mi fa dire che probabilmente bisognerebbe dire alla
società Monterosa - ho avuto modo di avere in audizione anche il
presidente qualche giorno fa e gli ho già preannunciato la stessa
cosa, quindi la dico a lei, Assessore, ma sicuramente ha già
ascoltato anche il presidente Munari questa cosa - di fare in modo
che questo progetto venga modificato in maniera da avere la
maggiore condivisione possibile. Io direi la condivisione totale,
visti i numeri: parliamo di una ventina di persone, non di
centinaia o di migliaia. Secondo me si può trovare un accordo,
quindi vorrei conoscere le intenzioni del Governo.
Presidente -
Per la risposta, ha chiesto la parola
l'assessore Marguerettaz, ne ha facoltà.
Marguerettaz (UV) -
Il collega Cognetta ha rappresentato
nell'interpellanza una serie di questioni che immagino siano state
rappresentate da qualcuno in loco. Non immagino che il collega
Cognetta abbia una conoscenza così dettagliata delle questioni,
quindi si sarà fatto tramite di esprimere in Consiglio regionale
dei dubbi e dei punti di vista che sono specifici. E io, a mia
volta, non avendo una conoscenza così dettagliata della questione,
ovviamente le riporto le valutazioni fatte dalla Monterosa.
Prima di arrivare alla risposta del quesito, io credo che sia
molto importante fare alcune valutazioni sulle premesse
dell'interpellanza. Per quanto riguarda il trasporto alternativo
estivo e autunnale, è in animo della società Monterosa di aprire la
funicolare di Frachey, da cui diparte una strada sterrata che
raggiunge comodamente il Crest. Circa i tempi di conclusione, il
cronoprogramma è stato calcolato sui tempi massimi di risposta
degli enti interessati. Una possibile probabile riduzione di queste
tempistiche dovrebbe dare la possibilità di aprire per le festività
di Natale. Circa le servitù di pista, la società sta lavorando per
le acquisizioni bonarie. In caso contrario, si attiverà per la
procedura espropriativa, ai sensi della legge regionale n. 9/92.
L'accesso alla telecabina da parte dei gestori dei locali sarà
possibile, durante l'apertura del comprensorio, fino a quindici
metri dall'arrivo della telecabina. Durante la chiusura delle
piste, si potrà giungere fino all'imbarco. L'ubicazione della
partenza è stata esaminata nel dettaglio ed è stata scelta in
funzione dei seguenti vincoli: costi contenuti, mantenimento della
fruibilità della pista di rientro, arrivo nei pressi della linea
Ostafa III, possibilità di trasporto merci, facilità di trasporto
serale per TPL, vincoli del tessuto urbanistico attuale e del piano
regolatore, eliminazione della scala metallica di accesso alle
biglietterie, accesso facilitato all'impianto, presenza nei pressi
dell'impianto dei principali servizi. Grazie a investimenti
alberghieri in corso in Champoluc e alla sempre maggiore gestione
delle seconde case come "letti caldi", si prevede nei prossimi tre,
quattro anni un aumento dei primi ingressi da questo impianto di
arroccamento del 10 percento. Ma l'aumento di portata dell'impianto
(portata teorica da 1800 persone/ora a 2400 persone/ora, portata
reale da circa 1300 a 2100 persone /ora) consentirà un afflusso
senza più code. Infine si segnala che nella vecchia stazione di
monte non si realizzerà un parcheggio, ma un magazzino che
consentirà alla Monterosa il riordino di materiali ingombranti
(tubi, pozzetti, reti, eccetera) attualmente a cielo aperto nella
zona di Frachey. La spesa prevista per quest'opera è di 140 mila
euro. Circa l'ubicazione dell'arrivo, verrà eliminato il
trasferimento dell'utenza sci in spalla di centoventi metri,
considerando trecentomila passaggi annui dell'impianto per la
durata di quarant'anni, sarà risparmiato a dodici milioni di
sciatori il fastidioso e faticoso trasferimento. Per concludere, in
virtù di tutte queste premesse che mi sono state fornite dalla
Monterosa, si segnala che la gara di appalto è già stata avviata
sulla base di quelle scelte ponderate e finalizzate a ottimizzare
la fruizione dell'area del Crest a vantaggio di tutta la
comunità.
Sempre su questo argomento c'è l'interrogazione, come primo
firmatario il collega Gerandin, dove la prima domanda è: "se è a
conoscenza di tutti gli elaborati, soluzioni progettuali e relativi
computi estimativi". Non sono indirizzati al sottoscritto, però il
progetto di fattibilità contenente le soluzioni progettuali e i
relativi computi metrici estimativi è stato depositato presso la
Struttura valutazione ambientale e tutela qualità dell'aria, al
fine della verifica di assoggettabilità a VIA, quindi tutti questi
documenti sono disponibili presso quella struttura.
La domanda "se è a conoscenza che con finanziamenti pubblici
regionali si finanziano interventi relativi a locali commerciali,
in palese concorrenza con privati che hanno investito capitale
privato nelle loro attività". Credo che il collega Gerandin,
proprio parlando dell'audizione che c'è stata e a cui faceva
riferimento Cognetta, abbia avuto modo di porre domande
direttamente al presidente Munari, però ovviamente ai fini della
risposta le ripropongo probabilmente delle informazioni che lei sa
già. Nel disegno di legge, nel rispetto delle norme applicabili
alle società partecipate,
in primis
il decreto legislativo
n. 175 del 2016, l'aumento di capitale attraverso Finaosta
finalizzato alla realizzazione di una nuova telecabina, da computo
metrico - a cui facevamo riferimento prima - ha un valore d'asta di
19 milioni di euro e ricomprende diverse attività di
riqualificazione dell'area del Crest, tra le quali vi è anche la
realizzazione di un volume da destinare a locale commerciale. Non
vi sfuggirà che l'aumento di capitale proposto è invece limitato a
16,1 milioni di euro e ricomprende in via prioritaria le attività
correlate alla pratica dello sci, realizzazione della telecabina,
delle piste e innevamento necessari e delle altre opere
complementari quali gli accessi, il cui costo stimato è pari a 16,1
milioni di euro. Quindi tale cifra deriva dallo stralcio dei costi
relativi al fabbricato uffici di Champoluc, al fabbricato tavola
calda e al fabbricato dell'attuale autorimessa da destinare a
locali commerciali. Le risorse che risulteranno mancanti
all'aggiudicazione, rispetto a quelle ipotizzate nell'aumento di
capitale necessario per il completamento delle altre opere, restano
a carico della Monterosa. Quindi il finanziamento di cui parleremo
non andrà a sostenere quelle attività di cui stiamo parlando
adesso.
Si segnala, infine, che l'affitto degli spazi destinati alla
ristorazione sarà oggetto di gara di appalto, che permetterà alla
Monterosa di rientrare di parte delle spese necessarie per la
realizzazione delle opere. Quindi quel tipo di argomento non
troverà una definizione in questo bando, per cui la Monterosa, da
quello che ci viene rappresentato, non costruirà e non completerà
un locale commerciale, ma saranno dei passaggi che verranno fatti
successivamente.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Assessore, dalla sua risposta posso già
trovare alcune questioni che stridono. Se devo fare degli espropri,
non è detto che si facciano in tempi brevi. Quindi è difficile che
poi, dovesse accadere, riusciamo a stare in settembre o
nell'autunno e quindi poi, se viene a nevicare, chi deve arrivare
lì, non ci arriva. Primo problema.
Secondo problema. La gara è già avviata, ma non è ancora
conclusa, di conseguenza la Monterosa si può fermare, fare tutte le
modifiche del caso e poi proseguire l'iter della gara facendo gli
opportuni passaggi di tempo necessari. Quindi mi permetta di dire
al presidente, il quale ci ascolta o ci ascolterà in differita, che
potrebbe tranquillamente fermarsi.
Per quanto riguarda poi il fatto che diventi un magazzino con
quello che ne consegue, potrebbe essere una necessità, ma può
essere tranquillamente fatto da un'altra parte e non a ostruire
delle attività che sono attualmente presenti.
Infine non vorrei rubare la risposta al collega, ma sicuramente
faceva parte di una considerazione che avrei fatto anch'io:
probabilmente nel finanziamento quella voce specifica non c'è, ma
difendersi dietro il fatto che verrà fatta una gara d'appalto per
gestire un ristorante, è comunque un ristorante fatto con soldi
pubblici, perché la società Monterosa è pubblica, fatta a tutti gli
effetti con capitale pubblico e a cui diamo un sacco di soldi. Fra
parentesi, le attività che ci sono lì hanno dei mutui fatti dalla
Finaosta che stanno pagando. Quindi la Finaosta dà dei soldi a una
società, per fare concorrenza ad altre attività che ha finanziato
Finaosta: è meravigliosa questa cosa, Assessore. Io credo che il
presidente di quella società debba fare un breve ragionamento su
quello che sta facendo, e sono sicuro che, se avesse toccato
qualcuna delle sue attività un'operazione del genere - mi sto
riferendo in questo caso al Sindaco - sicuramente non sarebbe stato
così pacifico. Ex sindaco, chiedo scusa, ma attuale imprenditore
comunque: è sempre un imprenditore. Come lei ha ricordato, io non
ho esperienze personali, perché non ho alberghi o ristoranti nella
zona, come non li ha lei. Però dicevo, all'ex sindaco se fosse
successo qualcosa a qualche sua attività di questo tipo,
probabilmente avrebbe alzato le barricate all'ingresso del paese
prima di far arrivare i mezzi per far sistemare le cose. Invece lo
fa tranquillamente in nome - è questa la cosa più divertente - di
ciò che deve essere riportato agli azionisti, perché poi è questa
la cosa più divertente: tutto il lavoro viene fatto, perché bisogna
riportare un risultato agli azionisti, cioè a noi. Per quanto mi
riguarda, per il mio piccolo trentacinquesimo della società, non è
quello il risultato che vorrei ottenere io. Tutt'altro: io vorrei
che le cose venissero fatte in maniera corretta.
Infine un ultimo appunto rispetto ai centoventi metri che ci
sono di distanza. Ci sono altri mezzi (mi hanno parlato di un
tapis roulant
, per esempio) che potevano essere messi senza
stravolgere tutto quanto, semplicemente rifacendo la stazione di
partenza e di arrivo e lasciando tutto così com'era, ma non si è
voluto prendere neanche questa opportunità in considerazione.
Presidente -
Per la replica, ha chiesto la parola il
consigliere Gerandin, ne ha facoltà.
Gerandin (GM) -
Grazie Assessore. Faccio una piccola
premessa. L'intervento sulla cabinovia da Champoluc al Crest è
fondamentale, per cui è assolutamente necessario e nel merito
avremo modo anche di intervenire, quando ci sarà il disegno di
legge che finanzierà. Per cui sono assolutamente d'accordo
sull'utilità di questo intervento. È un intervento che però, dal
punto di vista finanziario, è indubbiamente impegnativo. Oltre 16
milioni di euro finanziati dal pubblico per un intervento a base
d'asta di 19 milioni, è un intervento molto importante. E a volte -
mi associo a quello che diceva prima il collega Cognetta -
probabilmente basterebbe interloquire un po' di più sia con
l'amministrazione comunale, sia anche con i privati, perché
sentirle dire che comunque, al di là di tutto, se non ci saranno
delle cessioni bonarie, si procederà mediante espropri, lei sa che
la situazione legata ai proprietari dei terreni su, non è
idilliaca. La materia in merito al riconoscimento degli stagionali
o quant'altro è stato, ed è ancora, oggetto di percorsi nelle aule
di tribunale. Io dico che con un approccio diverso a volte si
ottiene lo stesso risultato, ma evitando dei passaggi nelle aule
dei tribunali.
Detto questo, ho ascoltato attentamente quello che ha detto, ma
c'è un passaggio che mi è sfuggito. Penso glielo abbia scritto la
Monterosa e lei ci ha detto che la gara è già avviata, ma io non
riesco a capire come si possa avviare una gara, quando siamo ancora
in fase di valutazione di assoggettabilità a VIA o meno.
L'assoggettabilità a VIA o meno, può stravolgere un progetto. Non
so quale sarà l'interpretazione, ma sono di nuovo degli aspetti che
magari con la volontà di fare in fretta, a volte si dà l'idea che
probabilmente si faccia il passo più lungo della gamba, nel senso
che dire pubblicamente che ho già messo in piedi una gara, quando
sono ancora alla valutazione del VIA, mi sembra quantomeno
prematuro. Poi - per carità! - si risolverà tutto nel minor tempo
possibile e nel miglior modo possibile.
Per quello che riguarda il discorso del finanziamento, la
domanda era chiaramente mirata, perché io mi sono scaricato quel
suo passaggio per cui ci sarebbe questo computo metrico e si dice:
fabbricato tavola calda e attuale arrivo delle telecabine
Champoluc-Crest, 851 mila euro. A fronte di una domanda precisa
fatta al presidente Munari, lui mi ha detto che faranno dei muri
grezzi che poi metteranno a gara, e chi poi vorrà potrà
partecipare; addirittura mi è stato detto che c'è l'interesse della
scuola di sci, che potrebbe essere molto interessante e non in
concorrenza con nessuno. Però è chiaro che se nel computo
estimativo io ci metto già quasi 1 milione di euro per la
costruzione di fabbricato tavola calda e annessi, qualche dubbio
viene.
Io vorrei partire da questo caso, Assessore, siccome lei è già
stato nella stanza dei bottoni, quando è stata fatta la scelta a
Saint-Vincent per la Casinò, quando si è deciso di costruire
comunque questo mega complesso, mentre lei era comunque una parte
importante del Governo. Io vorrei che potessimo condividere un
percorso, di dire che da adesso in avanti, a partire da questo, non
si finanzi più con soldi pubblici, che siano soldi diretti o che
siano soldi di partecipate dove la presenza del pubblico è
importantissima, delle strutture, degli edifici e delle attività
che siano in palese concorrenza con quelle esistenti. Si può
provare a far partire questo principio? Io lo dico in tutta
sincerità, perché è difficile spiegare a queste persone, che magari
hanno un mutuo in essere da pagare per ristrutturare albergo e
ristorante, che noi finanziamo, direttamente o indirettamente,
opere in palese concorrenza con soldi pubblici. Magari un
aigrement
di questo genere, nel senso di porsi questo
obiettivo comune: non finanziamo più interventi con soldi pubblici,
dove andiamo a fare concorrenza con gli investimenti privati, che
hanno difficoltà a volte ad arrivare a fine mese e a pagare le rate
del mutuo.
Presidente -
Vista l'ora, credo che possiamo concludere i
lavori mattutini. I lavori riprenderanno alle ore 15:30. Ricordo ai
componenti dell'Ufficio di Presidenza la riunione alle 14:30.
La seduta termina alle ore 12:50.
