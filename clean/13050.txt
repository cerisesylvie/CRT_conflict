Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4006 del 9 dicembre 1992 - Resoconto
OGGETTO N. 4006/IX Modalità per il rilancio delle attività
termali.
(Interrogazione)
Interrogazione Preso atto dell'impegno assunto in Consiglio
regionale da parte dell'attuale maggioranza di esaminare in un
confronto fra gli Assessori competenti le modalità per il rilancio
delle Terme nella nostra Regione;
i sottoscritti consiglieri regionali
interrogano
gli Assessori competenti per conoscere:
- quali sono i piani o le linee che intendono seguire per
realizzare la ricostruzione delle Terme di Pré-Saint-Didier e la
ristrutturazione delle Terme di Saint-Vincent, onde giungere al
rilancio delle stesse nell'interesse turistico, economico e sociale
della Regione.
F.to: Beneforti-Trione-Lanièce-Bondaz-Chiofalo.
Presidente
Ha chiesto di parlare l'Assessore alla
sanità ed assistenza sociale, Cout.
Cout (PCI-PDS)
Vorrei intanto precisare che, siccome
si tratta di acque minerali la USL deve determinare i parametri
chimici per i quali non è sta-bilito alcun limite massimo o minimo
ai fini della classificazione dell'acqua come minerale. Spetta
invece al Ministero della Sanità dichiararsi in merito a tale
classificazione, di riconoscere eventuali qualità terapeutiche
della medesima avvalendosi a tal fine di una apposita indagine
clinica documentata.
Per quanto riguarda le acque di Pré-Saint-Didier, questa
indagine clinica è già in possesso del Ministero e gli unici
elementi che mancavano ai fini della prosecuzione della relativa
pratica sono i certificati dell'USL che si riferiscono all'analisi
ed ai campionamenti che sono stati fatti e che saranno trasmessi al
più presto al Ministero.
Questi documenti tra l'altro, sono stati inviati per errore al
Comune di Pré-Saint-Didier. Si tratta quindi solo di averli
indietro, in originale perché ne abbiamo una sola copia, dopo di
che un funzionario dell'Assessorato si farà cura di farli avere al
Ministero.
Per ciò che riguarda le Terme di Saint-Vincent si può dire che
le qualità terapeutiche sono state tutte riconosciute anche per ciò
che riguarda le inalazioni. Quindi, per ciò che riguarda in
particolar modo l'analisi delle acque e il controllo, in breve
termine si può arrivare a concludere la questione.
Penso che per un discorso più in generale interverrà l'Assessore
al turismo, sport e beni culturali, Voyat.
Presidente
Ha chiesto di parlare l'Assessore al
turismo, sport e beni culturali, Voyat.
Voyat (UV)
In attesa di avere il riconoscimento delle
acque di Pré-Saint-Didier, si sta procedendo per l'acquisizione
delle aree. Infatti a settembre abbiamo fatto un sollecito per la
valutazione e l'acquisizione delle aree già richieste a suo tempo e
nello stesso tempo abbiamo chiesto una valutazione della casa
rurale, che in un primo tempo era stata scartata. Questo perché
riteniamo che anche questa debba essere acquisita
dall'Amministrazione regionale, o, se al limite non è possibile
farlo subito, iniziare le trattative.
Per quanto riguarda invece le procedure per l'affidamento della
costruzione e della gestione, un primo programma che esisteva già è
stato rivisto ad agosto.
Attualmente abbiamo chiesto ancora dei pareri da parte di
consulenti perché inizialmente da parte di alcuni esperti ci era
stato detto che il riconoscimento terapeutico delle acque non era
indispensabile e che forse si sarebbe potuto fare un centro di
riabilitazione.
Ci consigliavano questo anche per il fatto che, come i
consiglieri della Democrazia Cristiana sanno, c'è una tendenza a
restringere le convenzioni da parte di enti pubblici con le Terme
per quanto riguarda il punto di vista sanitario. Ci dicevano che
queste convenzioni non sono redditizie e che comunque si poteva
forse farne a meno, facendo un centro riabilitativo.
L'altra cosa che abbiamo chiesto è se questa convenzione di
massima, che io potrei fare avere ai consiglieri della Democrazia
Cristiana, può andare bene da un punto di vista legale. Pertanto,
meglio se c'è il riconoscimento delle acque, anzi direi che, se non
è indispensabile, è senz'altro molto utile.
Quando avremo queste consulenze definitive, si ritiene di poter
procedere ad un bando per l'affidamento in concessione del
complesso termale alberghiero in Comune di Pré-Saint-Didier.
Per quanto riguarda le Terme di Saint-Vincent, a parte il fatto
che circa sei anni fa erano già stati stanziati 400 milioni di lire
per la captazione delle acque, cioè il rifacimento di tutte le
condutture che erano in un pessimo stato.
Poi non so come sia andato a finire: c'è comunque una lettera da
parte del Comune in data 27 novembre che chiede un incontro. Avevo
già fatto verbalmente presente a dei rappresentanti del Comune che
c'era un'intesa del mese di marzo tra l'Assessore Pascale e la
Giunta comunale, per un accordo di massima sulle cose da fare per
le Terme di Saint-Vincent.
Ho chiesto se il Comune aveva deliberato in tal senso e per
quanto mi risulta il Comune non ha ancora deliberato su quegli
accordi fatti in quel momento. Al più presto vedremo di fare una
nuova riunione sempre sulla base di quelle che erano le richieste
del Comune e del Consiglio di amministrazione delle Terme.
In una riunione si era anche parlato di mettere in discussione
la partecipazione della SITAV o della società che gestisce la Casa
da gioco: entrare come azionista in un Consiglio di amministrazione
e quindi di avere un supporto non solo finanziario ma anche
organizzativo.
L'Assessore Fournier del Comune di Saint-Vincent aveva detto che
era d'accordo ad un discorso di questo genere, se fosse stato
proposto dalla Regione; altri invece - mi è stato detto dopo - non
sarebbero d'accordo.
Al più presto vedremo di fare una riunione sulla base di quanto
già previsto al mese di marzo 1992 e di concordare se e quanto
previsto allora è ancora valido per il Comune di Saint-Vincent.
PresidenteHa chiesto di parlare il Consigliere Beneforti.
Beneforti (DC)
Devo dire che a luglio di quest'anno,
in occasione della discussione sull'assestamento di bilancio, mi
pare, l'Assessore Voyat aveva preso l'impegno che entro il tale
mese, di concerto con il collega Cout, avrebbe esaminato il
problema del rilancio delle Terme e recuperato i finanziamenti
necessari perché quelli previsti al bilancio venivano destinati ad
altri capitoli. Al bilancio erano stati destinati 4 miliardi di
lire per la ristrutturazione delle Terme di Pré-Saint-Didier e di
Saint-Vincent.
Quando da parte nostra si sollevò il problema delle Terme, ci fu
data questa risposta. Da allora non abbiamo più avuto notizie sulla
problematica delle Terme e per ciò abbiamo presentato questa
interrogazione.
La precedente Giunta si era posta il problema di
Pré-Saint-Didier e di Saint-Vincent per venire incontro anche alle
richieste dei comuni interessati. Per quanto riguarda
Pré-Saint-Didier, proprio con l'Amministrazione comunale era stato
portato avanti un discorso di ristrutturazione e di costruzione del
blocco delle Terme.
Le cose stavano andando avanti, esisteva anche una società
disponibile a gestire le Terme e ad investire dei capitali per
costruire gli alberghi che si rendono necessari in una struttura
come quella delle Terme. Un certo discorso era stato avviato e si
intendeva portarlo avanti proprio perché c'era la richiesta
dell'Amministrazione comunale.
Lo stesso vale anche per Saint-Vincent. Si era fatto tutto un
discorso di revisione e si erano trovati degli esperti all'esterno
per un progetto di ristrutturazione. Questo progetto era stato
presentato alla Giunta comunale, la quale aveva espresso anche il
suo consenso, perché agli atti dell'Assessorato alla sanità ci deve
essere qualche documento del comune di Saint-Vincent che esprimeva
consenso nei confronti di quel progetto di ristrutturazione che
avevamo previsto con degli esperti esterni.
Quindi c'era tutto un discorso in movimento e ci meravigliava
pro-prio il fatto di vedere stornare i 4 miliardi che erano
previsti dal capitolo delle Terme verso altre destinazioni, verso
altri capitoli. Io non posso che prendere atto degli impegni che i
due assessori hanno formulato in risposta a questa interrogazione e
prendo atto della documentazione che mi è stata rimessa.
L'invito è questo: vedere di portare avanti il discorso
unitariamente alle amministrazioni comunali di Saint-Vincent e di
Pré-Saint-Didier, perché quando sono stati tolti al capitolo
destinato i 4 miliardi non sono nemmeno state informate le
amministrazioni comunali.
Io ritengo che, se vogliamo portare avanti questi due poli delle
Terme a livello regionale bisogna avere un rapporto costante e
continuo con le amministrazioni comunali. Noi lo abbiamo tenuto in
passato sia con Pré-Saint-Didier che con Saint-Vincent. Abbiamo
fatto delle proposte e tutto quanto era visto assieme, non si è mai
debordato da quello che era stato concordato con le due
amministrazioni comunali.
Mi auguro che gli impegni assunti vadano avanti, oppure ci
torneremo e ci riconfronteremo su tutta la problematica.
