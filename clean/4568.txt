Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 243 del 12 maggio 1982 - Resoconto
OGGETTO N. 243/VII - SANZIONI PREVISTE NEI CONFRONTI DI
ALLEVATORI DI BESTIAME CHE NON OTTEMPERANO ALLE NORME SANITARIE IN
MATERIA DI PROFILASSI CONTRO LA BRUCELLOSI E LA TUBERCOLOSI
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Cout.
INTERPELLANZA
Nella relazione illustrativa sulla bonifica sanitaria del
bestiame, presentata in data 19.8.1981 dagli Assessorati alla
Sanità e all'Agricoltura, tra le misure approvate dalla Giunta
regionale contro
gli
allevatori che non ottemperano alle
norme sanitarie in materia di profilassi contro la brucellosi e la
tubercolosi, oltre
- alla ripetizione a spese dei proprietari delle prove
diagnostiche sugli animali degli allevamenti che si trovano in
condizioni di non rispetto delle norme;
- alla denuncia all'autorità giudiziaria in caso di persistente
inadempienza,
è prevista la sospensione per due anni di qualsiasi
intervento finanziario, previsto per le attività agricole (sussidi,
contributi, mutui, indennizzi) nei confronti degli allevatori
ritenuti inadempienti.
In riferimento alle predette misure i sottoscritti
Consiglieri regionali
INTERPELLANO
gli Assessori competenti per sapere:
1) se la Giunta regionale abbia già applicato la sanzione della
sospensione degli interventi finanziari nei confronti di qualche
allevatore;
2) se la predetta misura non debba essere ritenuta illegittima
perché la erogazione di mutui, prestiti, contributi è regolata da
leggi apposite che non prevedono "sanzioni" collegate al
risanamento del bestiame.
PRESIDENTE
: La parola al Consigliere Mafrica per
l'illustrazione dell'interpellanza; ne ha facoltà.
MAFRICA - (PCI):
Mi rivolgo agli Assessori alla Sanità e
all'Agricoltura per sapere come stanno realmente le cose in materia
di sanzioni nei confronti degli allevatori che non rispettano le
misure stabilite per il risanamento del bestiame.
Oltre ad alcune misure che la Giunta ha stabilito, e che mi
sembra siano legittime, cioè la ripetizione a spese degli
allevatori delle prove diagnostiche, quando si sia verificato che
un allevatore non abbia, per sua responsabilità, ottemperato alle
norme, oltre alla possibilità di denuncia di questo allevatore, la
Giunta prevede a far cessare tutti gli interventi finanziari
relativi alle attività agricole. Si prevede di poter sospendere
sussidi di contributi, mutui e indennizzi per gli allevatori
ritenuti inadempienti.
La domanda che rivolgiamo agli Assessori è innanzi tutto questa:
si tratta di una misura effettiva, o si tratta di un semplice
ammonimento? E' stata presa questa misura nei confronti di qualche
allevatore, o no?
La seconda questione che poniamo è se sia legittimo procedere in
questo modo. Le leggi che prevedono contributi nell'agricoltura
sono assunte secondo precise disposizioni, e non sono collegate
assolutamente al problema del risanamento del bestiame. Non vediamo
come possa la Giunta collegare un problema ad altre disposizioni
che hanno una loro autonomia.
Non riusciamo neanche a capire come questa disposizione sia
coerente con la legge nazionale che prevede, nel caso in cui ci sia
una contravvenzione alle misure obbligatorie stabilite nei piani di
profilassi e di risanamento, una ammenda. Vorremmo sapere, perciò,
dagli Assessori se questa norma è stata applicata e se, secondo gli
Assessori competenti, è legittima.
PRESIDENTE
: Risponde l'Assessore alla Sanità e Assistenza
Sociale Rollandin; ne ha facoltà.
ROLLANDIN - (UV):
La difficoltà nel cercare di far
applicare queste norme,
e soprattutto la disparità che si veniva a creare tra chi
solertemente applicava quanto disposto dalla legge e chi invece vi
contravveniva, erano state oggetto di discussione all'interno
dell'Associazione allevatori e avevano sollevato delle grosse
perplessità. Quindi, si era giunti alla determinazione, dietro
suggerimento degli stessi interessati, di cercare di intensificare
quelle che erano le possibilità di intervento contro chi
praticamente non ottemperava alle leggi danneggiando, di
conseguenza, gli altri allevatori, oltre che se stesso, perché
prolungava il mantenimento di animali infetti nella propria
stalla.
In conseguenza di queste discussioni, si era giunti alla
determinazione dell'adozione di questa delibera che è servita,
effettivamente, in primo luogo, come ammonimento per evitare che
gli allevatori non ottemperassero alla legge.
Infatti, non è stato necessario adottare le sanzioni previste
nei confronti di quei 27 allevatori che, in un primo tempo, non
avevano ottemperato agli obblighi di legge, ma che si erano messi
in regola in pochissimo tempo.
Il Consigliere Mafrica rilevava il problema della incongruenza
dell'accoppiamento fra una norma specifica che prevede una sanzione
ed altri provvedimenti o provvidenze che sono previste per gli
allevatori. A questo proposito voglio solo ricordare che misure
analoghe sono state prese dalla regione Piemonte; esse prevedono
adeguati interventi economici a favore degli allevatori che
risultano adempienti a tutte le norme.
Ripeto, non è stata una scelta fatta contro qualcuno, è solo un
provvedimento che tende ad evitare che ci siano i soliti furbi,
cioè quelli che trasgrediscono le disposizioni, tengono gli animali
infetti per un periodo eccessivo, quindi, con una multa sanano
tutto, mentre gli altri hanno ottemperato agli obblighi di
legge.
In quel momento questo provvedimento serviva solo come
deterrente; in effetti, non c'è stato bisogno di applicarlo, in
quanto non ci sono stati casi che rientrassero in queste
disposizioni.
Ritengo che il provvedimento abbia essenzialmente un valore di
stimolo all'osservanza delle norme, piuttosto che un valore di
intervento effettivo nell'evitare che qualcuno possa accedere a
forme di contribuzione o altre leggi di settore che prevedono
interventi mirati: non è nelle intenzioni della Giunta di
intervenire in quel senso.
PRESIDENTE
: Il Consigliere Mafrica intende replicare? La
parola al Consigliere Mafrica; ne ha facoltà.
MAFRICA - (PCI):
Il fatto che la norma abbia funzionato
come deterrente e che di fatto dopo la sua adozione non sia stata
applicata è, secondo me, un segno che il nostro giudizio di non
praticabilità di quella norma è, perlomeno, in parte, corretto.
Perché? Perché non è vero che non vengano previste sanzioni dalla
legge: la legge nazionale prevede una ammenda da L. 50.000 a L.
100.000. Non so se è una cosa trascurabile, comunque
è
un'ammenda.
Mi sembra che neanche il ragionamento fatto dall'Assessore sul
Piemonte sia analogo Una cosa è togliere contributi a chi ne ha
diritto, in base a determinate leggi, una cosa è incentivare, in
positivo, chi ottempera alle norme. Non mi sembra la stessa cosa!
Faccio un paragone: credo che se uno, guidando, supera la velocità
consentita, gli si può comminare l'ammenda, gli si può ritirare la
patente, lo si può arrestare, ma non gli si possono sospendere in
Valle d'Aosta i buoni benzina! Io credo che non si sia presentato
il caso particolare, ma invito la Giunta a ritirare questa parte
del provvedimento perché, mi sembra, che possa creare soltanto
della confusione e non sia proprio chiaro dal punto di vista della
legittimità.
