Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2769 del 20 novembre 1991 - Resoconto
OGGETTO N. 2769/IX Disegno di legge: "Compensi ai componenti
le commissioni mediche, operanti nell'ambito dell'Unità Sanitaria
Locale della Valle d'Aosta, incaricate di effettuare gli
accertamenti dell'invalidità civile, delle condizioni visive e del
sordomutismo".
Presidente
Ha chiesto di parlare il relatore,
Consigliere Bajocco, ne ha facoltà.
Bajocco (PCI-PDS)
La legge regionale 20 maggio 1987,
n. 39 prevedeva un compenso ai componenti delle commissioni
sanitarie che effettuavano gli accertamenti per le domande di
invalidità civile. Tali compensi erano previsti in lire 30.000
lorde come gettone di presenza per ogni giornata di seduta ed in
lire 3000 lorde il compenso per ogni soggetto visitato.
Con il disegno di legge in discussione viene abrogata la legge
20 maggio 1987, n. 39.
Il disegno di legge n. 325 prevede il raddoppio dei compensi
alle commissioni per le visite mediche in questione, che vengono
fatte a Châtillon, Nus e ad Aosta.
Le Commissioni mediche sono composte da quattro medici e si
riuniscono quattro volte al mese con un orario di due ore ogni
seduta, in cui vengono visitati circa quindici utenti. Le domande
arretrate sono tante, perciò le giornate di lavoro dovrebbero
aumentare per smaltire gran parte delle pratiche.
Il raddoppio del compenso non mi troverebbe molto d'accordo,
perché c'è da tenere presente che in fin dei conti si tratta, per i
medici, di un completamento al loro lavoro quotidiano e che è già
retribuito, ma riesco a capire che forse c'è difficoltà a trovare
medici disponibili e quindi occorre creare un incentivo. E' poi da
tenere in considerazione che è dal 1987 che questi compensi non
sono più stati ritoccati.
Per evitare che fra due anni si debbano nuovamente rivedere
queste cifre sarebbe bene collegare detti compensi all'aumento del
costo della vita.
Presidente
E' aperta la discussione generale. Ha
chiesto di parlare il Consigliere Voyat, ne ha facoltà.
Voyat (UV)
Pur essendo d'accordo in linea di
massima su questo provvedimento, prima di inoltrarmi nella
discussione vorrei chiedere all'Assessore se può darmi dei dati per
sapere mediamente quanto duravano queste sedute e mediamente quanti
invalidi visitavano. Sulla relazione è sbagliato quando si dice per
seduta giornaliera, in quanto la seduta si sa bene che mediamente
durava un'ora, un'ora e mezza...
(...Interviene l'Assessore Beneforti, senza
microfono...)
Due ore per seduta? Anche perché a me risultava che certe
commissioni, vista la difficoltà - come diceva il Consigliere
Bajocco prima -, non avevano la possibilità di fare delle lunghe
sedute e in queste sedute chiedevano di convocare quattro o cinque
pazienti alla volta; pertanto a quel momento, avevamo portato nel
1987 a 30mila lire e tremila, per dare circa 45mila all'ora, o
almeno 30mila all'ora, pur sapendo che per un medico questa è una
tariffa estremamente bassa.
Come dicevo, personalmente sono d'accordo su questo
provvedimento, chiederei comunque se l'Assessore mi può dare i dati
che ho chiesto prima: durata media delle sedute e il numero di
pazienti che vengono inviati alle commissioni per ogni seduta.
Presidente
Ha chiesto di parlare il Consigliere
Agnesod, ne ha facoltà.
Agnesod (UV)
Volevo evidenziare una necessità che
in questi anni è venuta a crearsi nella zona di Pont-Saint-Martin,
Donnas e Verrès, cioè la necessità di creare una sede in questa
zona. Questo perché le persone che fanno domanda per le visite di
invalidità spesso sono anziani che hanno difficoltà di movimenti,
di trasporto, e anche per arrivare a diminuire le domande
arretrate, perché aumentando il numero delle commissioni, verrebbe
smaltito di più il lavoro in arretrato.
Presidente
Ha chiesto di parlare l'Assessore alla
Sanità e Sicurezza Sociale Beneforti, ne ha facoltà.
Beneforti (DC)
Non posso che confermare al
Consigliere Voyat quanto ha detto il relatore. Le commissioni
tengono quattro riunioni al mese; il lavoro per ogni riunione dura
circa due ore. I casi che vengono esaminati sono quindici, a volte
viene aggiunto qualche caso più urgente e quindi arrivano a sedici
casi. Adesso le commissioni stanno rivedendo abbastanza a fondo i
casi che vengono presentati, perché - come sa il Consigliere Voyat
- dopo che sono stati esaminati da queste commissioni i casi
passano alla commissione del Ministero del Tesoro, che rivede gli
atti che vengono inviati a questa commissione; per cui le nostre
commissioni cercano di non farsi respingere i casi dalla
commissione regionale del Ministero del Tesoro.
Visto che ho la parola, volevo presentare un emendamento al
Presidente, concernente l'urgenza della legge.
Volevo rispondere anche al Consigliere Agnesod, dicendo che per
adesso le commissioni si riuniscono due ad Aosta, in via Guido Rey,
nella sede della USL, una a Nus e una a Châtillon. Se abbia-mo la
possibilità di formare una nuova commissione per Donnas, al
poliambulatorio di Donnas c'è l'area sufficiente per poterla far
lavorare. Se troviamo i medici costituiremo una quinta commissione
da mandare a Donnas, perché questo vorrebbe dire accelerare i tempi
del decorso delle domande presentate dagli utenti.
Si dà atto che, dalle ore 19.00, presiede il Vicepresidente
Stévenin.
Presidente
Si passa all'esame dell'articolato. Do
lettura dell'articolo 1 e lo pongo in votazione.
Articolo 1 1. Ai componenti le commissioni mediche, operanti
nell'ambito dell'Unità sanitaria locale della Valle d'Aosta,
incaricate di effettuare gli accertamenti dell'invalidità civile,
delle condizioni visive e del sordomutismo, è corrisposto, con
decorrenza 1° gennaio 1991, un gettone di presenza di lire 60.000
lorde per ogni giornata di seduta ed un compenso lordo di lire
6.000 per ogni soggetto visitato.
2. Ai componenti le commissioni di cui al comma uno, non aventi
l'abituale domicilio nel comune sede della commissione, è
corrisposta un'indennità di accesso per chilometro percorso pari ad
un quinto del costo di un litro di benzina super.
3. Il gettone di presenza di cui al comma uno non è dovuto ai
componenti le commissioni, dipendenti di pubbliche amministrazioni,
che partecipino alle sedute delle commissioni durante l'orario di
servizio e che non recuperino il tempo impiegato per l'attività
commissariale.
4. Alla liquidazione dei compensi e delle indennità di accesso
spettanti ai componenti le commissioni provvede l'Unità sanitaria
locale della Valle d'Aosta, la quale farà fronte alle relative
spese con la quota del fondo sanitario nazionale assegnata alla
Regione e trasferita all'Unità sanitaria locale, ai sensi
dell'articolo 51 della legge 23 dicembre 1978, n. 833, istitutiva
del servizio sanitario nazionale.
Esito della votazione:
Presenti, votanti e favorevoli: 29
Il Consiglio approva all'unanimità.
Presidente
Do lettura dell'articolo 2 e lo pongo
in votazione.
Articolo 2 1. Al finanziamento delle spese derivanti
dall'applicazione della presente legge, valutate in annue lire
50.000.000, si provvede con le disponibilità iscritte al capitolo
003 "Indennità e rimborso di spese ai membri di altri organi
collegiali" del bilancio di previsione dell'Unità sanitaria locale
della Valle d'Aosta per l'anno 1991, ed ai corrispondenti capitoli
per gli esercizi futuri.
Esito della votazione:
Presenti, votanti e favorevoli: 29
Il Consiglio approva all'unanimità.
Presidente
Do lettura dell'articolo 3 e lo pongo
in votazione.
Articolo 3 1. Sono abrogate, con effetto dal 1° Gennaio 1991,
le leggi regionali 30 luglio 1985, n. 56 e 20 maggio 1987, n. 39,
recanti disposizioni in materia di compensi ai componenti le
commissioni sanitarie per l'accertamento dell'invalidità civile,
delle condizioni visive e del sordomutismo.
Esito della votazione:
Presenti, votanti e favorevoli: 29
Il Consiglio approva all'unanimità.
Presidente
Do lettura dell'articolo 4 e lo pongo
in votazione.
Articolo 4 1. La presente legge è dichiarata urgente, ai
sensi del comma tre dell'articolo 31 dello Statuto speciale, ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Esito della votazione:
Presenti, votanti e favorevoli: 29
Il Consiglio approva all'unanimità.
Presidente
Pongo in votazione la legge nel suo
complesso:
Esito della votazione:
Presenti, votanti e favorevoli: 29
Il Consiglio approva all'unanimità.
