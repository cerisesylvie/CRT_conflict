Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3994 del 4 dicembre 1992 - Resoconto
OGGETTO N. 3994/IX Dibattito sui progetti di legge recanti
norme per l'elezione del Consiglio regionale.
Presidente
L'ordine del giorno della adunanza odierna
porta tutti i disegni di legge e le proposte di legge in materia di
riforma del sistema elettorale, così come sono proposte nei cinque
punti trascritti sull'ordine del giorno stesso.
Si parte dal disegno di legge 101, presentato dalla Giunta nel
lontano 1989, per arrivare ad un testo risultante poi dai lavori
della I Commissione del Consiglio regionale.
Avendo questi cinque punti un denominatore comune, ne propongo
la trattazione congiunta; vorrei sapere se i presentatori o altri
consiglieri vogliono eccepire che si proceda con discussione
generale abbinata. Se nessuno esprime delle riserve, si procede
alla discussione abbinata.
Ha chiesto di parlare il Consigliere Maquignaz, per mozione
d'ordine, ne ha facoltà.
Maquignaz (GM)
Per mozione d'ordine. Vorrei chiedere il
rinvio dei lavori del Consiglio di qualche giorno, a data da
destinarsi, per due motivi fondamentali che, se mi consentite,
vorrei brevemente illustrare. Posso signor Presidente?
Presidente
Prego.
Maquignaz (GM)
Grazie. Anzitutto voglio evidenziare
che questa convocazione del Consiglio straordinario ha i toni dei
momenti gravi e difficili ed è avvolta da una atmosfera misteriosa,
vuoi per le vicende che hanno preceduto la convocazione, vuoi per
la pellegrina idea di volere, se necessario, continuare la seduta
anche di notte, magari alla luce delle stelle o al chiaro della
luna.
Ebbene, questa convocazione del Consiglio in via d'urgenza ha
del ridicolo, perché la discussione sulla riforma elettorale poteva
tranquillamente essere discussa in Consiglio nel corso degli anni
precedenti. Ora si inventano urgenze con discussioni notturne,
nella intima convinzione che, come sempre, la forza dei numeri
vince e che la notte porta miti consigli anche ai più accaniti e
feroci oppositori.
Io non me lo auguro, perché questa convocazione è un atto di
prepotenza e di mancanza di rispetto, innanzitutto nei confronti
dei funzionari e del personale addetto ai lavori, che avrebbero
tutte le ragioni per lamentarsi con i protagonisti di questa triste
vicenda. A questo proposito consentitemi di aprire brevemente una
parentesi, per scusarmi con l'autista della Regione che ieri, in
mezzo alla bufera, ha dovuto recapitarmi puntualmente l'ordine del
giorno. Purtroppo non era possibile fare diversamente, perché non
avevo a casa i disegni di legge. Quindi colgo questa occasione per
scusarmi con questa persona che ha dovuto fare questo
sacrificio.
Dicevo che questa convocazione, oltre che essere una mancanza di
rispetto nei confronti del personale dipendente, è anche un atto di
prevaricazione nei confronti dei consiglieri regionali, che non
hanno certamente avuto la possibilità materiale di esaminare,
tenuto conto della importanza dell'argomento, il nuovo testo
elaborato dalla commissione e che tra l'altro sembra voler sancire
l'accordo storico fra i partiti stato nazionali e una parte
dell'Union Valdôtaine.
E' altresì un atto di prevaricazione soprattutto nei confronti
della comunità valdostana, che non è stata interpellata mediante la
consultazione delle sue espressioni più qualificanti: i comuni, le
comunità montane, le organizzazioni sociali, culturali e sindacali,
le organizzazioni di categoria.
Queste organizzazioni sono sovente interpellate per questioni
molto meno importanti, ed allora perché non sono state sentite
sulla riforma elettorale, che sicuramente rappresenta uno dei punti
più qualificanti nell'ambito di una riforma che dovrà essere molto
più ampia delle nostre istituzioni?
Esistono forse degli accordi sottobanco o sotterranei? Io non
credo perché, ad esempio, il direttivo delle comunità montane della
Valle d'Aosta ha chiesto ufficialmente un incontro al governo
regionale per avere la possibilità di esprimere la propria opinione
in materia.
Se mi consentite, vi leggo il comunicato del direttivo
dell'associazione dei presidenti delle comunità montane, che dice:
"L'associazione dei presidenti delle comunità montane della
Valle d'Aosta, considerato che nella prossima adunanza del
Consiglio regionale verrà discusso il tema della revisione della
legge elettorale in Valle d'Aosta, tenuto conto che tale tematica
inciderà profondamente sul rinnovamento della vita politica
valdostana, preso atto che da più parti è stato richiesto il parere
delle comunità montane, chiede al governo regionale di essere
sentito in merito a tale problematica unitamente alla associazione
sindaci della Valle d'Aosta"
.
Oltre a queste organizzazioni, che sono la maggiore espressione
della Valle d'Aosta, credo si debba aprire un confronto con
movimenti e con organizzazioni a carattere politico più piccole,
che stanno nascendo in Valle d'Aosta, e che anche in Valle d'Aosta
(nostro malgrado) interpretano la protesta che ha portato ai
successi che tutti ben conoscono della Lega.
Leggo ad esempio un documento della Lega Valle d'Aosta che dice:
"Quello che più ci fa imbestialire è il tipo di riforma che si
vuole propinare ai cittadini senza tener conto della loro volontà.
Tutti si riempiono la bocca di moralità e di rinnovamento, ma pare
proprio che le intenzioni degli attuali politici siano proprio
l'opposto: cercare di cambiare quel poco che basta, per far
rimanere le cose come stanno"
.
Dicevo, non sono state interpellate neanche queste piccole
organizzazioni, ma quello che è più grave è che non è stata
interpellata l'assemblea dei sindaci della Valle d'Aosta, che sono
i veri protagonisti della vita democratica della nostra Regione. Ma
si mormora nei banchi del Consiglio che questi è meglio lasciarli
perdere, perché sono troppo campanilisti.
E i sindacati? Per i sindacati non c'è nessun problema perché
sono la cinghia di trasmissione dei partiti e dei movimenti.
E le organizzazioni culturali e di categoria? A queste, si dice,
bisogna stare attenti, perché hanno studiato di più degli altri e
sono soprattutto espressione del potere economico. Ma queste, si
dice ancora, staranno buone, innanzitutto perché non conoscono bene
il problema non essendo stati informati, ed inoltre hanno comunque
sempre bisogno della "mamma Regione", perché "la mamma è sempre la
mamma".
E la comunità valdostana? Ma stiamo mica scherzando, direte voi,
questa ha ben altro a pensare; fra l'Isi, l'Irpef, l'Ilor, l'Iva,
le tasse, le sovrattasse, i
ticket
ed altre varie diavolerie
dai nomi strani, pensa questa nostra comunità a salvare la pelle,
terrorizzata di incontrare sulla propria strada qualche politico di
professione.
Concludo questo mio breve intervento dicendo che la legge doveva
essere presentata all'esame del Consiglio molto prima, consentendo
ai consiglieri almeno la possibilità non dico di leggere, perché la
possibilità di leggere la legge c'è stata, ma di esaminarla con la
dovuta attenzione, di fare delle riflessioni, e di avere il tempo
di fare dei confronti con le comunità di base.
Per quanto mi riguarda, ribadisco ancora una volta che, tenuto
conto della importanza dell'argomento, non ho avuto assolutamente
la possibilità di esaminare in modo esauriente questo disegno di
legge, che è molto importante per il futuro della nostra Regione.
Quindi, per questo primo motivo, chiedo che la discussione di
questo disegno di legge venga rinviata a data da destinarsi.
La seconda motivazione per cui chiedo il rinvio, come ho già
evidenziato, sta nel fatto che considero antidemocratica e
prevaricatrice la volontà di approvare la legge di riforma
elettorale di estrema importanza per il futuro della nostra Regione
senza una preventiva consultazione dei comuni, delle comunità
montane e delle espressioni più qualificanti della nostra
comunità.
Per questi due motivi formalizzo la richiesta di rinvio almeno
di qualche giorno della discussione di questo Consiglio
regionale.
Presidente
E' stata presentata una mozione
pregiudiziale e sospensiva della discussione generale su questi
argomenti, pertanto possono prendere la parola un consigliere a
favore e uno contro.
Ha chiesto di parlare il Consigliere Gremmo, ne ha facoltà.
Gremmo (UAP)
Intendo intervenire a favore, ma con una
motivazione differente che in qualche modo si riallaccia a quello
che ha detto il collega.
Dalle dichiarazioni apparse sui giornali oggi risulta che un
nostro collega è moralmente impedito a partecipare ai lavori di
questo Consiglio, perché non vi è certezza della sua situazione,
cioè se le procedure che lo trovano nella situazione di essere
colpito dai rigori della legge Scotti hanno avuto o non hanno avuto
attuazione. Intendo riferirmi alla vicenda del collega
Andrione.
Apro una parentesi: presenterò nei prossimi giorni una proposta
di legge nazionale per chiedere che il Consiglio regionale della
Valle d'Aosta si faccia promotore di una abolizione di questa
famigerata iniziativa, che è partita con tutte le buone intenzioni,
cioè quella di essere una legge che colpiva la mafia, poi è
diventata una sorta di giustizia politica, applicabile con criteri
politici, e che può andare contro tutti e contro tutti, magari
contro qualche figura scomoda, e che stiamo vedendo può avere delle
applicazioni fortemente discutibili.
Credo che abbia avuto perfettamente ragione il collega Andrione
nelle sue dichiarazioni alla stampa, nel rilevare la incongruenza,
la contraddittorietà e il modo sicuramente politico con cui si è
arrivati alla applicazione nei suoi confronti. Quindi credo che
dovremmo avere il coraggio di dire che se si voleva fare una
normativa che colpisse i mafiosi nelle istituzioni, che colpisse la
mafia nella politica, certamente la strada non era quella di andare
ad instaurare delle sanzioni nei confronti di cittadini che, non
avendo avuto ancora il terzo grado di giudizio, sono virtualmente
ancora innocenti o in presunzione di innocenza.
Ma resta il fatto, signor Presidente e colleghi, che oggi un
nostro collega non è presente qui perché non sa se può esserci, non
sa se è un suo diritto e lo ha dichiarato. Allora, riallacciandomi
a quello che diceva il Consigliere Maquignaz, ma per questa
valutazione soltanto, cioè per permettere una certezza di
situazione, per permettere ad un nostro collega, se vuole, di
essere qui con noi, chiedo al Consiglio di valutare se non sia
ragione sufficiente - anche per la stima che abbiamo comunque nei
confronti del nostro collega - di sospendere in attesa di avere
certezza della sua situazione, salvo poi attivarci politicamente in
seguito.
Ecco perché sono favorevole al rinvio, al di là delle
considerazioni che ha fatto il Consigliere Maquignaz, che non
condivido per niente; già quando si è messo a leggere un documento
semi-anonimo di persone che rappresentano se stesse ha squalificato
il senso del suo intervento. Però condivido per questa motivazione
la richiesta di soprassedere e chiedo formalmente al Consiglio di
tenere presente questo aspetto.
Presidente
Ha chiesto di parlare il Consigliere
Milanesio contro la proposta di rinvio, ne ha facoltà.
Milanesio (PSI)
Chiedo la parola certamente come
Consigliere, ma in questo caso soprattutto come Presidente della I
Commissione, per pacatamente rispondere intanto alle argomentazioni
del Consigliere Maquignaz, che mi sembra siano un po' speciose,
vale a dire tutti sanno che questa Regione ha finalmente da tre
anni la potestà legislativa in materia elettorale; tutti sanno - e
quando dico tutti intendo dire l'opinione pubblica ma certamente i
consiglieri regionali - che sono state presentate nel tempo diverse
leggi elettorali dalla Giunta regionale Rollandin, dal Consigliere
Riccarand, dal Gruppo DC, da Roberto Gremmo a nome dell'UAP, e poi
c'è stato un testo concordato, risultante dalla fusione delle due
proposte che hanno avuto il gradimento maggiore all'interno della
commissione.
Ci sono state diverse riunioni, abbiamo sollecitato già parecchi
mesi or sono tutte le forze politiche esistenti in Valle d'Aosta,
quindi presenti o non presenti in Consiglio regionale, a farci
avere le loro osservazioni, la commissione ha ascoltato tutti
quelli che hanno ritenuto opportuno di farsi ascoltare, abbiamo
sollecitato altri che avevamo invitato ad intervenire per farsi
ascoltare ma non sono venuti; poi, dobbiamo leggere sui giornali
che si prevarica da una parte e dall'altra, che non si sono
ascoltati Tizio e Caio. Noi avevamo rivolto un invito a tutte le
forze politiche esistenti in Valle d'Aosta, anzi a tutte le sigle
per intenderci, ed abbiamo avuto le risposte da parte di quelli che
hanno voluto darle; altri si sono ostentatamente rifiutati di
partecipare ai lavori della commissione ancorché invitati due
volte.
Il Consigliere Maquignaz, per la sua estrazione politica, per la
sua milizia politica, per le idee che professa, oggi ci viene a
dire che dovevamo ascoltare le comunità montane, dovevamo ascoltare
i sindaci, dovevamo ascoltare tutti, e poi sembrerebbe che l'unico
che non dobbiamo ascoltare perché non è mai stato ascoltato è
proprio il Consiglio regionale. Ora mi pare che la cosa più logica
sia che oggi il Consiglio regionale ascolti se stesso, qualunque
sarà l'esito, la decisione, la risposta che vorrà dare su questo
problema.
Noi siamo stati eletti dal popolo, questa è ancora una
democrazia rappresentativa, non possiamo confondere queste
consultazioni così vagamente populistiche con i compiti e le
funzioni che sono attribuite ad un organo quale è il Consiglio
regionale.
Il Consiglio regionale ha il dovere di chinarsi su questa legge
e di decidere quello che vorrà; pensiamo che non possa e non debba
essere per queste ragioni rinviato oggi il Consiglio regionale.
Sulle argomentazioni svolte dal Consigliere Gremmo, e qui parlo
a titolo di Consigliere del PSI, non più come Presidente della
commissione, dico che Gremmo ha svolto delle considerazioni
interessanti, perché in effetti ci troviamo in una situazione in
cui non vi è la certezza del diritto. Però io do una mia
interpretazione, perché in questo caso la do a titolo assolutamente
personale: credo che il gesto fatto dal Consigliere Andrione, di
non presentarsi a questo Consiglio, sia un gesto che trae il
Consiglio dall'imbarazzo di dover decidere o discutere con o senza
la sua presenza, è un gesto intelligente, è un gesto nobile, ed io
questo credo che il Consigliere Andrione lo abbia fatto per evitare
che questo Consiglio dovesse sospendere i suoi lavori e per fare in
modo che potesse chinarsi su questo problema in modo concreto e
(speriamo) produttivo.
Per queste ragioni parlerei contro il rinvio e, ripeto, l'ho
fatto prima come Presidente e adesso a titolo personale su una
vicenda sulla quale mi posso esprimere solo a titolo personale.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Il Consigliere Milanesio sulla questione
del Consigliere sospeso con decreto apparso sulla Gazzetta
Ufficiale fa la valutazione al buon senso: se il Consigliere
Andrione non è venuto in Consiglio, ha tolto il Consiglio
dall'imbarazzo.
Noi non è che possiamo nasconderci dietro un dito, l'articolo 16
dello statuto della Regione Valle d'Aosta prevede che il Consiglio
regionale sia composto da 35 consiglieri eletti a suffragio
universale, uguale, diretto e segreto secondo le modalità stabilite
dalla legge elettorale. Se non vado errato, lo statuto della Valle
d'Aosta è legge costituzionale. La domanda che pongo all'ufficio di
Presidenza è questa: dal momento che la legge Scotti-Spini è una
legge ordinaria, non è una legge costituzionale, può una legge
ordinaria modificare nei suoi contenuti gli effetti di una legge
costituzionale?
Tutto qui; non vorrei che il Consiglio regionale si imbarcasse
in una discussione che credo si preannunci lunga e difficile, per
scoprire che alla fine la sua discussione è un frutto che non dà
alcun risultato.
Quindi chiederei al Presidente del Consiglio di voler
benevolmente e correttamente darmi delle risposte al riguardo.
Presidente
C'è una richiesta formale del Consigliere
Rusci di valutare questo aspetto giuridico.
Prima di passare alla votazione, proporrei di sospendere i
lavori per fare una riunione dei Capigruppo, nel corso della quale
sarà mia cura dare notizia sulle procedure che sono in atto e sui
quesiti anche di ordine giuridico che sono stati posti verso organi
dello Stato, in modo che si possa decidere.
Se non ci sono dichiarazioni contrarie, sospendo il Consiglio e
pregherei i colleghi capigruppo di riunirsi nella sala attigua.
Si dà atto che, su richiesta del Consigliere Rusci, i lavori
sono sospesi dalle ore 10,09 alle ore 10,48.
Presidente
Riprendono i lavori. La Conferenza dei
Capigruppo a maggioranza ha stabilito che i motivi sollevati per la
prosecuzione della discussione dei punti all'ordine del giorno non
sono tali da dover sospendere la seduta. Pertanto si può passare
all'esame dei vari oggetti all'ordine del giorno.
Prima però pongo in votazione la proposta di sospensiva
presentata dal Consigliere Maquignaz:
Esito della votazione
Presenti: 31
Votanti: 24
Favorevoli: 3
Contrari: 21
Astenuti: 7 (Beneforti, Bondaz, Chiofalo, Lanièce, Limonet,
Ricco e Trione)
Il Consiglio non approva
Presidente
Si è stabilito l'ordine dei lavori
all'interno della Conferenza dei Capigruppo, pertanto primi ad
avere la parola sono i relatori al testo predisposto dalla I
commissione, e cioè i consiglieri Louvin e Bondaz. Successivamente
possono prendere la parola i consiglieri che hanno sottoscritto le
varie proposte di legge. Dopo di che si passerà alla discussione
generale e all'esame dell'articolato.
Ha chiesto di parlare il primo relatore, Consigliere Louvin, ne
ha facoltà.
Louvin (UV)
Je pense que ce Conseil est suffisamment
sensible à l'argument en discussion et voudra prendre acte de la
nature particulière de ce rapport, qui a été dressé suite à un vote
de nature technique exprimé par la I commission du Conseil
régional.
La loi constitutionnelle numéro 3 du 12 avril 1989 a attribué au
Conseil régional de la Vallée d'Aoste la compétence législative
pour ce qui a trait à l'élection du Conseil régional valdôtain. En
attribuant cette puissance législative au Conseil, le législateur a
prévu que ces dispositions soient l'expression d'un large consensus
politique, en demandant à cet effet que pour l'approbation de cette
loi soit requise une majorité qualifiée des deux tiers des membres
du Conseil régional.
Ce nombre élevé de voix favorables pour l'adoption de cette loi
électorale est la garantie d'un large consensus autour de la
modification des règles du jeux, et c'est également la raison
première du retard par lequel nous arrivons finalement au Conseil
de la Vallée pour la discussion d'un projet de loi, autour duquel
se sont ressemblées des opinions favorables d'un nombre
considérable de forces politiques présentes au sein de l'assemblée
régionale.
C'est dans l'accomplissement du mandat reçu à son temps par le
Conseil régional que la I commission "Institutions et autonomie" a
débuté par un débat sur les possibles lignes de reforme du système
politique régional et les orientations qui se sont manifestées au
sein de la commission ont donné l'origine à un document de
synthèse, qui contient quelques possibles lignes de reforme de
notre système politique dans son ensemble.
La dimension de cette matière, la quantité et la qualité de
noeuds politiques à résoudre pour débouter par une action de
reforme globale a amené la commission a concentrer sa propre
attention sur la loi électorale, en y donnant la priorité.
C'est d'ailleurs le manque de temps à notre disposition avant la
fin de cette législature qui nous demandait d'accélérer l'examen de
cette matière et d'y donner la priorité, par rapport à la rédaction
d'un projet global d'un nouveau système institutionnel.
De l'effort de la commission, aux membres de laquelle à notre
avis doit être reconnu tout de moins le mérite d'avoir affronté
avec un esprit de sérieux et d'engagement cette matière délicate et
compliquée, est né le texte de la proposition approuvée dans la I
commission dans sa séance du 27 novembre dernier, pendant laquelle
la commission a donné à la majorité son propre consentement de
nature technique après avoir enregistré un consensus remarquable et
après avoir également tenu en considération les contributions
importantes qui nous ont été adressées de plusieurs côtés par des
sujets extérieurs, ainsi que des expériences précédemment acquises
par les autres régions qui se sont déjà dotées de leurs propres
lois électorales.
La commission entend également exprimer par le biais de ses
rapporteurs - et en ce moment j'exprime également le rapport au nom
de M. Bondaz - un remerciement aux membres et aux dirigeants des
différents partis et mouvements politiques, qui ont démontré leur
disponibilité à collaborer par moyen d'auditions ou par des
mémoires écrites, à l'étude et au débat sur cette matière.
Nous entendons également remercier pour leur contribution
importante à la rédaction d'un texte que nous croyons, dans les
limites du possible, complet, précis et clair, soit sous un profil
substantiel que dans ses aspects formels et de technique
législative, d'abord le consultant choisi par la commission, le
professeur Paolo Carrozza de l'Université de Pisa, Mme Alessandra
Della Guardia, secrétaire général de la Région, ainsi que M. Elio
Pau, directeur du service électoral régional.
Le travail des commissaires, qui se sont réunis entre 1990 et
1992 pendant treize réunions pour un total de trente-quatre heures
de discussion, a été également soutenu et accompagné par le soutien
des services de la Présidence du Conseil, qui nous ont toujours
permis d'oeuvrer dans les meilleures conditions.
Pour entrer dans le mérite du texte qui est consigné maintenant
à l'examen de l'assemblée et à sa discussion, nous voudrions
attirer simplement votre attention sur les éléments fondamentaux de
ce même projet:
- l'élection y est prévue par un vote à suffrage universel,
direct, égal, libre et secret, attribué à des listes de candidats
concurrents;
- le droit électoral actif pourra être exercé d'après ce texte
par les citoyens inscrits dans les listes électorales de toutes les
communes de la Région qui aient accompli ou qui accomplissent la
18ème année le jour établi pour l'élection et qui soient résidents
à l'intérieur du territoire de la Région pendant une période d'au
moins un an;
- le droit électoral passif est reconnu aux citoyens inscrits
dans les listes électorales d'une des communes de la Région
valdôtaine qui aient accompli ou qui accomplissent le 21ème année
dans le jour établi pour l'élection et qui soient résidents au
moment de la convocation des comices électoraux en Vallée d'Aoste
depuis au moins trois ans ou qui soient nés dans la Région, et cela
en accord à une faculté qui nous est reconnue par le statut
spécial;
- chaque liste de candidats doit comprendre un nombre de
candidats qui ne soit pas inférieur à 18 et qui ne soit pas
supérieur à 35, et devra être souscrite par au moins 500
électeurs;
- la souscription de la part des électeurs n'est pas requise
pour les partis qui ont eu au moins un élu pendant la législature
en cours et qui aient constitué un groupe de conseilleurs existant
au moment de la convocation des comices électoraux. Sont également
exonérés de ce devoir de recueil de signatures les partis et les
groupes politiques qui aient changé leur symbole ou leur propre
dénomination au cours de la législature, ainsi que les listes qui
se distinguent par la présence d'un symbole composite où soit
contenu celui qui appartient à un parti ou à un groupe politique
existant et qui est exonéré du devoir de recueil de signature;
- le bureau électoral d'après ce projet est composé par trois
magistrats nommés par le Président du Tribunal d'Aoste et a le
devoir de vérifier et admettre les listes à la compétition
électorale;
- chaque électeur a le droit d'exprimer sa propre préférence
pour les candidats uniquement dans la liste qu'il a votée, à
l'exclusion donc du système du panachage, et par un nombre maximum
de deux préférences;
- la détermination du nombre des sièges attribué à chaque liste
est discipliné par l'article 35 et peuvent y accéder uniquement les
listes qui aient obtenu un nombre de voix qui atteint ou qui est
supérieur au quotient électoral régional d'attribution. On procède
par la suite à calculer le chiffre électoral des listes qui aient
atteint ou dépassé ce quotient électoral régional d'attribution, et
on le partage par le nombre des conseillers à assigner. A chaque
liste est attribué un nombre des sièges, qui est celui du nombre
des fois que le quotient électoral, ainsi déterminé, rentrera dans
le chiffre électoral de chaque liste. Les sièges non attribués aux
listes par ce moyen, sont ensuite attribués par le système des
restes les plus élevés;
- le classement des candidats à élire est rédigé sur la base du
chiffre individuel de préférences obtenues. A la parité, c'est
l'ordre de présentation dans la liste qui prévaut;
- le nouveau Conseil est convoqué par le Président du
Gouvernement régional en fonction, en même temps de la promulgation
du décret de convocation des comices, et cela dans les vingt jours
successifs à la proclamation des élus;
- l'application des dispositions dont à l'article 2, concernant
la résidence pour l'exercice du droit électoral actif, est
suspendue et renvoyée à l'approbation d'une loi de l'état qui
permettra, comme cela se fait pour la Région du Trentin Haut Adige
dans la même situation, le droit de vote aux citoyens se trouvant
dans ces conditions dans la Région de leur résidence
précédente;
- pour ce qui n'est pas prévu par la loi ainsi adoptée, sont
applicables les dispositions concernant l'élection de la chambre
des députés;
- sont abrogés les normes de la précédente législation
électorale, à l'exception de celles concernant les matières étant
du ressort étroit de l'état.
Pour ce qui a trait à certains problèmes, nous avons enregistré
au sein de la commission des positions et des propositions
différenciées. Je voudrais rappeler qu'elles concernent notamment
la question de la représentation à l'intérieur du Conseil de la
communauté ethnique Walser des communes de Gressoney-La-Trinité,
Gressoney-Saint-Jean et Issime, la méthode électorale choisie, le
nombre des signatures requises pour la présentation des listes
électorales, le nombre des préférences à attribuer de la part des
électeurs. Sur ces arguments ont été présentés de nombreux
amendements qui seront évidemment représentés à l'attention de
l'assemblée et pourront faire l'objet d'un large débat.
Je vous remercie, chers collègues, pour votre attention; la
parole passe de toute évidence maintenant à l'assemblée.
Si dà atto che dalle ore 10,58 alle ore 11,20 assume la
Presidenza il Vicepresidente Trione.
Presidente
Ha chiesto di parlare il secondo relatore,
Consigliere Bondaz, ne ha facoltà.
Bondaz (DC)
Ringrazio il Consigliere Louvin per la
precisa, concordata, relazione al disegno di legge che oggi è in
discussione. Disegno di legge che ha creato giustamente varie
aspettative, varie tematiche, e anche varie proposte.
Credo che il Consiglio regionale, al di là delle divisioni, o
meglio, delle suddivisioni che possono esserci anche
trasversalmente nei singoli partiti e movimenti, dovrebbe fare
giustizia di una lunga lotta che la Valle d'Aosta ha fatto nei
confronti del Parlamento, per avere questa delega a farsi una
propria legge elettorale.
(... interruzione del Consigliere Maquignaz ...)
Può anche darsi, Aimé, che questo possa succedere, però bisogna
andare al di là di quelle che sono le valutazioni di parte, se
vogliamo fare quanto meno qualcosa di produttivo e non di
assolutamente negativo.
Per tanti anni abbiamo portato avanti questa rivendicazione,
oggi dopo tanti anni il Parlamento ha dato alla Valle d'Aosta la
possibilità di farsi una legge elettorale.
E' probabile che questa prima valutazione della legge possa
anche incontrare delle difficoltà, possa trovare espressioni di
minimale adesione, ma credo - e lo dico a titolo esclusivamente
personale - che sarebbe veramente cosa grave se il Consiglio
regionale non riuscisse nel suo seno a formulare una proposta.
Penso che ci si dovrebbe preoccupare della funzionalità di
questo Consiglio, se questo Consiglio non fosse in grado con gli
emendamenti, con le proposte, con i cambiamenti che saranno
sicuramente portati in aula, di portare avanti un disegno di
legge.
Questa proposta di disegno di legge, nelle sue varie
espressioni, ha avuto un dibattito serrato in tutti gli ambienti,
politici e non. La commissione si è riunita molte volte, ha
ascoltato molte persone, gruppi politici anche non presenti in
questo Consiglio, dai quali abbiamo tratto delle convinzioni,
abbiamo ricevuto delle proposte ed anche delle indicazioni alcune
volte negative.
D'altra parte è con una certa soddisfazione che dico che la
legge oggi in discussione, così come è stato più volte ricordato, è
una legge che ricalca in modo determinato per alcuni versi il
disegno di legge che il Gruppo DC aveva presentato mesi or
sono.
Mi auguro che il Consiglio, dopo una discussione ampia e vivace,
abbia la possibilità, come dicevo, di arrivare ad una conclusione.
Personalmente ho dato il mio parere favorevole a questo disegno di
legge in via esclusivamente tecnica, così come è stato già
ricordato dal Consigliere Louvin, anche perché a nome del Gruppo DC
ho presentato in commissione e presenterò in aula tre emendamenti,
che il Gruppo ritiene estremamente validi ed efficienti. Gli
emendamenti riguardano: la preferenza unica, la incompatibilità tra
la carica di Consigliere regionale e quella di Assessore regionale,
la possibilità di dare alla comunità Walser un Consigliere nella
prossima legislatura.
Prima del termine della discussione generale presenterò questi
emendamenti, in modo che possano essere portati alla discussione
del Consiglio.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Il dibattito sulla legge elettorale in
Valle d'Aosta, in Italia e anche in altri paesi europei si svolge
essenzialmente intorno a due opzioni che caratterizzano tutte le
scelte: da una parte l'opzione proporzionale e dall'altra l'opzione
maggioritaria.
Nel nostro paese si è passati nel corso dello stato unitario più
volte da un sistema elettorale maggioritario ad un sistema
proporzionale, per poi tornare ad un sistema maggioritario e
viceversa. Anche in Valle d'Aosta voglio ricordare che
nell'immediato dopoguerra, quando è stata istituita la Regione
autonoma, inizialmente il Consiglio regionale venne eletto con il
sistema maggioritario e solo successivamente si arrivò al sistema
proporzionale, considerando anzi tale passaggio da un sistema
maggioritario ad un sistema proporzionale come un passo positivo
per un dibattito democratico.
Questa oscillazione fra i due poli, proporzionale e
maggioritario, evidentemente ha delle motivazioni reali e profonde,
perché si tratta di due sistemi che hanno entrambi dei pregi molto
precisi che li caratterizzano.
Il sistema proporzionale è un sistema che ha il pregio di
garantire una ampia rappresentatività alle istanze che emergono
dalla società, un pluralismo di opinioni, una pluralità di idee
negli organismi elettivi, e questo è il dato più positivo del
sistema proporzionale. Ha però il limite di garantire una debole
governabilità, cioè una debole compattezza del governo e di
favorire una frammentazione del quadro politico.
D'altra parte il sistema maggioritario sappiamo che garantisce
un alto livello di governabilità, però ha il limite di essere
scarsamente impermeabile rispetto ad istanze nuove, forze
emergenti, idee nuove che emergono nella società e quindi tende a
cristallizzare rapporti di forza, tende ad essere fortemente
conservatore rispetto alle scelte che si fanno.
E' comunque evidente che il passaggio frequente che c'è stato
nel nostro paese, ma la stessa cosa si potrebbe dire per altri
paesi, in quanto è avvenuto in Francia, è avvenuto in Germania che
si sia spesso passati da un sistema elettorale all'altro, è dovuto
al fatto che si deve cercare un punto di equilibrio e talvolta
forse è anche positivo dopo un certo numero di anni passare da un
sistema all'altro per modificare ed eliminare certe
cristallizzazioni che si sono determinate.
Il Movimento Verde Alternativo a partire dal 1989, da quando è
stata attribuita la competenza primaria in materia elettorale al
Consiglio regionale della Valle d'Aosta, ha condotto una analisi
approfondita sui sistemi elettorali a livello nazionale ed europeo,
ed ha fatto alla fine, dopo un dibattito che è durato parecchi
mesi, una scelta per un sistema misto, cioè per un sistema che
cerca di coniugare gli elementi positivi del sistema proporzionale,
cioè la rappresentatività, con gli elementi positivi del sistema
maggioritario, cioè la governabilità.
La proposta di legge che abbiamo presentato il 3 dicembre 1990 è
espressione di questo tipo di scelta, cioè di un sistema misto; in
sostanza abbiamo proposto due turni elettorali, il primo un turno
di tipo proporzionale per garantire un consiglio regionale
rappresentativo delle istanze più significative presenti nella
società valdostana, un secondo (a distanza di quattro settimane)
per garantire invece la nomina di un governo di coalizione fra le
forze che avessero avuto almeno un eletto nel primo turno.
La proporzione che abbiamo proposto nella attribuzione dei seggi
era di 25 al primo turno e 10 al secondo turno, è una proporzione
che evidentemente poteva essere modificata, ma lo spirito era
quello di cercare un sistema misto che stabilisse un punto di
equilibrio fra proporzionalismo e maggioritario.
A noi pare che la proposta che abbiamo presentato contenga un
elemento positivo; si tratta di un sistema che consente agli
elettori di pronunciarsi non solo rispetto ad una lista e rispetto
ad una o più preferenze da dare ad un candidato, ma consenta agli
elettori di pronunciarsi rispetto al governo, alle forze che
compongono la maggioranza, e nella nostra proposta consentiva agli
elettori di pronunciarsi anche rispetto alla persona che poi si
intendeva proporre come Presidente della giunta regionale.
Noi proponevamo che nel secondo turno le coalizioni indicassero
il programma di governo, le forze che compongono la maggioranza, il
Presidente della giunta che la coalizione intendeva poi nominare.
In questo modo, pur non prevedendo una elezione diretta vera e
propria del Presidente della giunta, cosa che non è consentita
dallo statuto, sicuramente si dava un maggiore potere di decisione
da parte degli elettori. In sostanza la nostra proposta è un
tentativo di coniugare rappresentatività con governabilità.
Devo dire che la nostra proposta ha fatto una certa strada in
positivo da quando è stata presentata: è stata alla base di una
ampia consultazione che si è svolta all'interno dell'Union
Valdôtaine in tutte le sezioni unioniste, è stata una delle
proposte portate in discussione nel recente
Comité Central de
l'Union
, che si è pronunciato sul sistema elettorale,
raccogliendo un significativo consenso all'interno dell'organismo
dirigente dell'Union, è una proposta sostanzialmente identica nella
filosofia con la proposta portata avanti dal PDS, anche se il PDS
non ha mai sciolto chiaramente l'ambiguità rispetto alla scelta di
un turno solo o di due turni, è stata giudicata positivamente
recentemente anche dal PRI. Quindi mi sembra che fosse una proposta
intorno alla quale era forse possibile raccogliere una convergenza
più ampia all'interno di questo Consiglio, fino a raggiungere i
voti necessari per l'approvazione.
E' mancata forse una sufficiente determinazione, un sufficiente
coraggio di andare avanti per questa strada, che implica
evidentemente un cambiamento radicale nei sistemi con cui si elegge
il Consiglio regionale e implica un cambiamento radicale nel
sistema con cui si formano le maggioranze all'interno di questo
Consiglio. C'è stata forse un po' di paura ad imbarcarsi in una
strada che era sicuramente innovativa e anche fra gli elettori ci
può essere stata un po' di perplessità rispetto al discorso dei due
turni, al fatto di andare a votare due volte, anche se in quel caso
si aveva sicuramente un potere molto più grande nel momento in cui
si andava alle urne.
Questa proposta non ha avuto il consenso della maggioranza della
I Commissione, non credo che oggi in Consiglio sia pensabile che
questa situazione possa essere modificata, quindi credo che verrà
accantonata.
Noi però riteniamo che questa proposta, anche se oggi viene
accantonata, rimanga valida per il futuro, perché da questo
Consiglio oggi usciremo o con un testo abbastanza simile a quello
uscito dalla I Commissione, oppure rimarremo con la vecchia legge
regionale; in entrambi i casi ci troveremo di fronte ad una legge
vecchia, con tutti i limiti di un sistema proporzionale allo stato
puro, che comunque dovrà essere modificato, che comunque nella
prossima legislatura dovrà essere rivisto. Anche perché la tendenza
a livello nazionale, dal sistema elettorale dei comuni, dai metodi
che si stanno discutendo nella commissione bicamerale per il Senato
e per il Parlamento, è quella di andare in una direzione diversa
rispetto a quanto è contenuto nella legge statale, che disciplina
l'attuale meccanismo, e nella proposta che è scaturita dalla I
Commissione.
Quindi noi riteniamo che questa proposta che abbiamo presentato
nel dicembre 1990 rimanga valida, se oggi non passerà - come è
prevedibile - intendiamo riproporla fin dall'inizio della prossima
legislatura, perché pensiamo sia una proposta molto più valida di
quelle che sono attualmente sul tappeto.
Voglio anche sottolineare che delle quattro proposte che oggi
stia-mo discutendo, che sono state a suo tempo presentate, la
nostra è l'unica proposta che va al di là di un sistema
proporzionale di tipo puro; tutte le altre sono proposte che
rimangono all'interno di un sistema proporzionale puro. La nostra è
l'unica proposta che, anticipando quelle che saranno le tendenze,
introduce su una base proporzionale una forte correzione di tipo
maggioritario - e ripeto che sull'entità della correzione
maggioritaria si può discutere. Noi abbiamo proposto un certo tipo
di equilibrio, ma questo tipo di equilibrio può anche essere
modificato.
Interverrò successivamente più dettagliatamente nel merito del
testo uscito dalla I commissione, mi limito solo adesso a dire che
si tratta di un testo che, come tutti hanno potuto notare, è
scarsamente innovativo rispetto alla disciplina attuale;
soprattutto è un testo che non va a toccare la radice del problema,
che è quello di consentire agli elettori di pronunciarsi non solo
rispetto ad una lista ma rispetto ad una maggioranza, rispetto ad
un programma di governo. E questo non è previsto all'interno del
testo scaturito dalla I Commissione, che costituisce un restauro
della legge attualmente esistente senza rappresentare una riforma
del sistema elettorale; è una nuova legge, se verrà approvata, ma
non è una riforma, il sistema rimane quello che era prima.
Il nostro giudizio su questo testo è un giudizio negativo, anche
se ci rendiamo conto che le alternative oggi, arrivati a questo
punto, sono che o passa quel testo con alcune modificazioni oppure
rimane la vecchia legge, e quindi si tratta di due situazioni che
comunque non vanno bene.
L'atteggiamento che avremo in questo Consiglio è quello di
cercare, attraverso alcuni emendamenti sul testo scaturito dalla I
Commissione, di introdurre alcuni correttivi, alcuni miglioramenti
che diano qualche segnale in positivo rispetto a questa nuova
normativa che in questo momento, così come si configura, è
scarsamente valida.
Gli emendamenti che presenteremo riguardano essenzialmente tre
punti; il primo punto riguarda il numero delle preferenze che
possono essere espresse, qui il testo parla di due preferenze, la
nostra proposta di legge, in coerenza anche con l'esito del
referendum, parla di una preferenza, pertanto intendiamo rilanciare
il discorso dell'unica preferenza per un problema di correttezza e
di rispetto dell'esito del referendum.
Il secondo emendamento riguarda il numero delle firme per
presentare delle liste. Il numero delle firme richiesto (500 firme)
è stato oggetto di critiche, credo siano critiche giuste perché si
tratta di una difficoltà notevole che viene introdotta per la
presentazione di liste. Credo sia sbagliato impedire con degli
sbarramenti burocratici la presentazione delle liste, quindi in
questa direzione intendiamo proporre un emendamento per ridurre da
500 a 300 il numero di firme minimo necessario per presentare una
lista.
Infine proponiamo un emendamento relativo al meccanismo di
calcolo dei seggi, perché il meccanismo scaturito dalla I
Commissione è un meccanismo che contiene un premio di maggioranza,
un premio nei confronti delle liste che ottengono più voti ed è
penalizzante ingiustamente nei confronti delle forze minori; è
soprattutto un meccanismo scarsamente proporzionale, perché non
rispetta sicuramente una proporzione fra i voti e l'attribuzione
dei seggi. Mi soffermerò maggiormente su questo aspetto, quando
arriveremo alla discussione su questo punto specifico.
Il voto che esprimeremo sul testo della commissione dipenderà
dalle risposte che avremo avuto su questi tre nodi che ho indicato
e che saranno oggetto degli emendamenti che presenteremo.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Ritengo di dovere ancora una volta
richiamare l'attenzione del Consiglio su questa proposta. Qualcuno
la volta scorsa disse che è stata sottovalutata e mi pare che sia
abbastanza vero, perché si è cercato in questo testo di riprendere
una serie di tematiche e di questioni che hanno camminato parecchio
fuori dal Consiglio, più che al suo interno. Per come si sono
svolti i lavori della Commissione, ho avuto più la sensazione di
ragionamenti fra addetti ai lavori, fra forze politiche che si
confrontavano, che non capacità piena di recepire alcune
sollecitazioni che i cittadini hanno dato.
E' parzialmente vero quello che diceva il Consigliere Riccarand,
cioè questi progetti, globalmente, sono molto indietro rispetto al
dibattito che nel paese va avanti, ma anche in Valle d'Aosta, che è
un dibattito che ha visto i cittadini sempre più critici nei
confronti del sistema dei partiti, sempre più alla ricerca di
dimensioni alternative.
Uno degli elementi importanti che ha palesato una crescita di
coscienza in questa direzione alternativa fra la gente è stato il
referendum sulla preferenza unica, stravinto in Valle d'Aosta
(malgrado gli appelli ad andare al mare di Bossi e dei suoi amici,
in quel caso Craxi e Andreotti) proprio perché i cittadini vedevano
in questa dimensione un ridimensionamento del ruolo dei capi
bastone, dei capi corrente e comunque in generale dei partiti.
Da questa considerazione, da questa centralità della voglia di
fare in modo che il candidato e successivamente l'eletto sia il più
possibile espressione della gente e meno possibile espressione dei
partiti, ho avviato una riflessione che mi ha portato a suggerire,
a proporre con insistenza (ecco perché non ho ritirato il mio
progetto) il sistema di elezione in vigore per le province come
sistema che si adatterebbe bene alla realtà della Valle d'Aosta.
Per quale ragione? Perché nell'elezione dei consigli provinciali,
come per il Senato peraltro, ma io dico di più: come addirittura
per l'elezione della Camera dei Deputati qui in Valle, esiste la
divisione del territorio in un certo numero di collegi, in cui si
fronteggia una persona per lista.
Perché è estremamente importante questo? Perché è evidente che
collegio per collegio prevale non tanto il simbolo del partito, non
tanto la squadra, quanto la persona, e questo è estremamente
importante perché va in due direzioni precise: da un lato -
preoccupazione già espressa dal collega Maquignaz - questo sistema
privilegia la periferia rispetto alla metropoli, quindi equilibra
il peso elettorale dei piccoli comuni rispetto ad Aosta; dall'altro
privilegia il candidato locale rispetto ad un candidato catapultato
da fuori, in quanto è evidente che se in un collegio viene
candidata una persona gradita al partito ma che ha poco o niente
contatti o rapporti con la comunità locale, questa non viene
votata.
Questo sistema funziona bene in tutte le province, e la
dimensione territoriale della Valle d'Aosta è in qualche modo,
senza con questo voler mettere in discussione attribuzioni di
autonomia e di regionalità, paragonabile a quella di una provincia.
Abbiamo visto che questo sistema funziona bene, proprio perché
permette queste due dimensioni: fa in modo che sia più facile per
zone anche periferiche eleggere dei rappresentanti, allo stesso
tempo impedisce che sia il sistema dei partiti sulla persona. Porto
il mio esempio che può essere significativo: in Piemonte, alla
provincia di Torino, come consigliere provinciale autonomista vengo
sempre eletto in collegi di montagna, l'ultima volta sono stato
eletto in un collegio di campagna, cioè in collegi in cui esiste un
rapporto più stretto fra la politica autonomista e la gente, ma che
in un altro sistema conterebbe poco, perché una città come Torino,
con un milione di abitanti, certamente avrebbe un peso e se si
andasse a votare con il sistema delle regionali o delle comunali
prevaricherebbe sulla Val Susa o su Carmagnola. Lo stesso discorso
vale in questo caso.
Quindi la Valle d'Aosta nella mia proposta viene divisa in 35
collegi, dove per ogni lista si fronteggia un candidato. E' un
sistema di attribuzione dei seggi di tipo proporzionale, cioè non è
vero quello che qualcuno teme, che la guerra sia all'interno del
collegio e vinca all'interno del collegio il candidato che ha più
voti; i voti vengono sommati in tutta la Regione, vengono divisi in
proporzione ai voti ottenuti da ogni lista, e questo è un altro
aspetto su cui mi soffermerò dopo, ma all'interno della lista non
prevale più chi ha avuto tante preferenze, non prevale più la
persona più importante del partito, ma prevale il candidato che in
quel determinato collegio ha avuto una percentuale di voti più
alta.
Questo cosa vuol dire? Ipotizzando la istituzione di un collegio
per la città di Aosta e di un collegio per il comune di Pollein,
mentre un candidato in una lista di Aosta per avere una percentuale
ragionevole deve avere 500 voti alla lista, a Pollein si può avere
con 50 voti una maggiore percentuale.
E' evidente che (faccio un esempio) se ci fosse un sindaco di un
paese che viene candidato e il paese lo vota al di là di quella che
può essere la sua collocazione di lista - dico il sindaco, ma
potrei riferirmi a qualsiasi altra persona autorevole del paese -,
questo viene eletto anche se la cifra individuale in quel comune è
minore della cifra individuale ad Aosta.
Questa è una rivoluzione pacifica del sistema politico, perché è
evidente che a questo punto se i partiti insistessero nell'imporre
la nomenclatura, corrono il rischio di vedere una caduta verticale
dei consensi; portavo l'esempio la volta scorsa, lo riporto
stavolta, del caso di una candidatura del Movimento Sociale al
collegio di Cavour: il MSI a Cavour aveva il 10 per cento dei voti,
impose come candidato un meridionale (non ho nulla contro i
meridionali onesti, ci mancherebbe altro!) che si chiama
Manganiello, nome che nel MSI forse era abbastanza evocatore,
credendo che attorno a questo Manganiello si potessero aggregare
consensi; invece il MSI per avere imposto in un collegio tutto di
piemontesi come Cavour Manganiello, passò dal 10 per cento al 2,5-3
per cento, la Lista Piemonte passò dal 2,5-3 al 7-8 per cento.
Questo per dire che con un sistema di questo tipo difficilmente
le nomenclature passano e appunto per questo facilmente invece
prevalgono le candidature forti sul territorio.
Perché ragionevolmente penso ci sia stata da parte di alcuni
partiti ostilità nei confronti di questa proposta? Il perché è
evidente: se in un comune si candida il sindaco dell'Union
Valdôtaine, che è stimato nel paese, prevale sul comune dopo, dove
magari è stato candidato per ragioni interne di partito, un
esponente che non ha contatto con il territorio. Ecco allora la
validità di questa proposta, perché il sistema è proporzionale e
quindi tutti i voti sono uguali, perché nel maggioritario alcuni
voti valgono due, alcuni voti valgono uno.
Non parliamo poi del sistema inaccettabile del doppio turno,
dove nella prima fase i voti sono tarati e nel secondo turno i voti
non valgono praticamente più niente, perché sono le coalizioni che
contano, quindi prevale una dinamica di partito. In questo caso
invece quello che prevale è comunque il proporzionale, quindi
nessun voto vale meno degli altri, nessun voto conta meno degli
altri, ma tutti valgono, tutti servono, quindi nessuna lista è
penalizzata. Ma all'interno della lista, ed è questo l'elemento che
mi ha portato a focalizzare l'attenzione su questa proposta, non
prevale il voto di cordata, non prevale il voto di apparato, non
prevale il voto di partito, conta quanto un candidato è radicato
sul territorio.
Questo discorso vale anche per quanto riguarda la questione dei
Walser. Apro una parentesi: sono contento che anche lì si stia
andando verso una soluzione di buon senso, perché se il progetto
che ho intravisto attribuisce il seggio al candidato Walser sulla
base di una forza all'interno della lista, questo è ragionevole.
Invece il progetto che qualcuno ventilava della corsia
preferenziale, conteneva un privilegio inaccettabile, ed io
rivendico il merito di aver comunque contribuito ai ragionamenti
che altri, più bravi e più intelligenti di me hanno fatto, perché
se non si fosse fatto un minimo di frenaggio in questa direzione,
si correvano dei rischi.
Mentre con il sistema proposto, per capirci di tipo della
elezione del Consiglio provinciale, le 500 preferenze all'interno
della lista sono difficilmente raggiungibili da un candidato
effettivamente Walser, con il sistema da me proposto l'elezione di
un candidato Walser sarebbe facile. Questo sarà un elemento di
ragionamenti politici che faremo in seguito, perché con questo
sistema un candidato Walser dei tre comuni avrebbe sicuramente
all'interno della lista un peso specifico maggiore di quello di
altri candidati di altri collegi. E siccome non sono contrario alla
idea di avere un candidato Walser, purché non ci sia un meccanismo
contorto di ottenimento della rappresentatività, in questo caso lui
correrebbe come gli altri, ma se effettivamente fosse un
rappresentante della comunità Walser verrebbe eletto. Pertanto
anche in questa direzione si potrebbe andare a superare alcuni
limiti.
Diceva il collega Riccarand, quando parlava dei pregi del
maggioritario, che la proporzionale va contro la governabilità
perché crea uno sfilacciamento del quadro politico; è vero il
contrario: la proporzionale permette una maggiore rappresentatività
di forze politiche. Non ho la nostalgia del partito unico o, come
vuole qualcun altro, dei due blocchi, perché questo ingessa il
dibattito politico. Fortuna vuole che con il sistema proporzionale
sono anche nate delle spinte che altrimenti non sarebbero nate.
Se non fosse esistito il sistema proporzionale, l'Union
Valdôtaine, ma anche altre forze, non avrebbero potuto mai aspirare
ad avere una rappresentanza al Parlamento europeo se non per corsie
privilegiate dal punto di vista della attribuzione di particolari
corsie alle minoranze linguistiche; ma soprattutto - questo lo dico
con la bocca amara - se non ci fosse il sistema proporzionale non
sarebbero nate le Leghe, perché va ricordato che nel 1987 bastò
l'elezione di due rappresentanti della Lega lombarda al Parlamento
per innescare un meccanismo, che altrimenti non sarebbe emerso.
Ci fosse stato un sistema tipo quello inglese o quello francese,
in cui il nuovo difficilmente può entrare, la grande idea che sta
dietro alle Leghe non nasceva perché veniva tarpata, lasciata fuori
dalle istanze istituzionali.
I due parlamentari eletti allora dalla Lega lombarda hanno dato
prova negativa totale dal punto di vista della capacità politica,
erano e sono - sto parlando di Bossi e Leoni - politicamente
analfabeti, ma questo non ha impedito che per il fatto di avere
acquistato una posizione istituzionale, le Leghe si siano
affermate, al di là e malgrado l'analfabetismo politico totale di
Bossi e di Leoni. E' stato proprio il sistema politico
proporzionale che ha permesso anche al nuovo di arrivare, ed è per
questa ragione che mi sento di difenderlo.
Quindi la proposta parte dalla difesa del proporzionale, lo
colloca nell'ambito di collegi uninominali in cui prevale il
candidato sul simbolo, prevale il candidato sul partito, prevale la
periferia su Aosta, prevalgono quelle che ricordava giustamente il
Consigliere Maquignaz prima, le comunità montane, prevalgono i
piccoli centri. Nell'ambito di tutto questo esiste una possibilità
reale per i Walser, io questo lo dirò in campagna elettorale; con
il sistema proposto da qualcuno della ricerca delle preferenze
difficilmente può entrare un Walser, passando invece la proposta
che mi sono permesso di fare le possibilità sono enormi, sono
reali.
Vi sono altre questioni che voglio richiamare perché sono
presenti nella mia proposta di legge e poi in ogni caso, se il
Presidente me lo consente, illustrerò i cinque emendamenti che
comunque ritengo di sottoporre nell'ambito della discussione del
primo progetto di legge illustrato, che è quello conclusivo, che
raccoglie le proposte della Giunta Rollandin e del gruppo DC.
La prima questione è quella dei brogli elettorali nella
formazione delle liste; io che conosco il problema, voglio
richiamare l'attenzione del Consiglio sul fatto che nella proposta
così come l'ho formulata si cerca di impedire nella raccolta delle
firme dei rischi di manipolazioni.
Un'altra questione che mi sento di sottolineare perché ha una
certa importanza è la questione del numero delle firme. Anche se
nel mio progetto ho messo 300 firme, penso che non si possa
trasformare la pre-campagna elettorale in una raccolta
indiscriminata di firme, quindi in qualche maniera credo che
l'esenzione per chi ha avuto un minimo di rappresentatività, cioè
la presenza organizzata nel Consiglio regionale, sia lecita; voglio
solo fare ad alta voce una osservazione che va fatta.
Per un territorio grosso come la Valle d'Aosta - perché qui
bisogna evitare che qualcuno vada in giro ad accusare di
prevaricazione - per un numero di elettori grosso come la Valle
d'Aosta (e, ad esempio, per la istituenda provincia si richiedono
1800 firme per le elezioni provinciali), le 500 firme sono una
sfida che qualunque forza nuova si sente di accettare; il
Consigliere Riccarand addirittura ha detto: "Noi la prossima volta
presenteremo...". Io non so neanche se ci sarò la prossima volta,
Riccarand è già sicuro di esserci, io no, e non so soprattutto se
riterrò di presentare o di avviare l'U.A.P.; voglio però ricordare
che la Lega Alpina non ha paura delle 500 firme, è una sfida
accettabile.
Ricordo comunque che per un territorio grosso come la Valle
d'Aosta la legge ne impone 1800, quindi nessuno può dire che 500
firme è un limite né irraggiungibile né tantomeno vessatorio,
perché se voglio presentare una lista che non sia la Lega Alpina
alle elezioni provinciali di Biella (e non è detto che non lo
faccia) mi devo raccogliere 1800 firme.
A Mantova i pensionati hanno presentato la lista raccogliendo
1800 firme. A questo proposito il documento che cortesemente mi ha
prestato il Consigliere Maquignaz della Lega Valle d'Aosta, arriva
al ridicolo quando dice che addirittura non sarebbe necessaria
nessuna firma. E' un discorso che in commissione abbiamo già
sentito fare da parte dell'ex Consigliere regionale Tamone, che
rappresenta gli etnisti.
Quindi io dico che le 500 firme non sono un limite vessatorio; e
non ho paura, se mai deciderò di presentare la Lega Alpina, di
raccoglierle.
Conoscendo il rapporto di forze non mi illudo che siate
illuminati sulla via di Damasco e votiate la mia proposta, comunque
ho voluto illustrarla come elemento propedeutico ad un dibattito
sicuramente più vasto.
Vengo ad illustrare brevemente i cinque emendamenti che presento
alla proposta Louvin-Bondaz.
Proporrei che all'articolo 3, dove per le candidature si
chiedono i 21 anni, il limite di età sia portato a 18 anni. Questo
per permettermi di andare davanti alle scuole - se non passasse
l'emendamento - a spiegare che i cittadini di 18-19 anni sono stati
discriminati, cosa sempre utile in campagna elettorale; se invece
l'emendamento passasse, potrebbe permettere una effettiva
uguaglianza fra elettorato attivo ed elettorato passivo.
All'articolo 5, comma 3, dove si dice che non è ammessa la
presentazione di contrassegni riproducenti immagini o soggetti
religiosi, chiedo di aggiungere:
"non è parimenti ammessa la
presentazione di contrassegni riproducenti elementi dello Stemma
Regionale della Valle d'Aosta"
. Continuo ad insistere su questo
punto, fra l'altro gli uffici mi hanno cortesemente fornito della
documentazione per quanto riguarda i comuni (ne parlerò in
seguito), le prefetture hanno sempre richiamato i comuni sulla
necessità di evitare l'eventuale indebito uso dello stemma dello
Stato; a maggior ragione si deve evitare un indebito uso dello
stemma regionale.
All'articolo 6, dove si è raggiunto un compromesso sul numero
delle candidature, stabilendole in 18, io penso che siano
sufficienti le 10 che ci sono adesso. Se effettivamente si vuole
cercare di evitare le cordate, di evitare la rissosità interna, se
una lista decide, anche per una ragione di sobrietà, di presentare
un numero non elevatissimo di candidati può farlo, tanto non è che
questo inficia l'eventuale risultato della lista, anzi al limite
può essere un elemento di identificazione della debolezza
strutturale della lista, quindi 10 candidati mi sembra sufficiente.
Ma soprattutto questo fa in maniera che sia difficile la
litigiosità, che è sicuramente meno possibile quando i candidati
sono 10.
All'articolo 7, comma 4, dove si parla della raccolta delle
firme, propongo di aggiungere:
"nei tre mesi precedenti la
scadenza naturale del Consiglio"
; questo perché l'altro giorno
quando c'è stata la conferenza stampa dei partiti rappresentati in
Parlamento ma non in Consiglio regionale, un missino ha dato una
interpretazione talmente fantasiosa, che in quella occasione mi ero
preso l'impegno di presentare questo emendamento, che garantisse un
tempo certo nella raccolta delle firme. Continua l'emendamento:
"... su appositi moduli stampati dall'ufficio elettorale della
Regione, dopo che i gruppi politici che intendono presentare le
liste hanno depositato con dichiarazione autenticata da notaio il
contrassegno e l'elenco nominativo dei candidati"
.
Quindi il tempo deve essere determinato, cioè tre mesi, per cui
uno deve sapere che ha un tempo ragionevole, ma anche noi dobbiamo
sapere che le firme vengono raccolte per quella lista e con quel
simbolo, e l'unica garanzia è che i moduli li stampi la Regione,
dopo che tre mesi prima è stato depositato l'elenco dei candidati e
il simbolo. In questo modo sappiamo chi sono, la Regione stampa i
moduli, voi li potete raccogliere, non vi costa niente, però sono
quelli lì, quindi non li cambiate più e se li cambiate ricominciate
a raccogliere le firme.
Per quanto riguarda l'articolo 50, ho ripreso la vecchia
proposta della DC, che mi pareva ragionevole, del quorum; su questa
insisterò parecchio per le ragioni che indicava il collega
Riccarand.
Non so fino a che punto i colleghi dei vari gruppi, e senza fare
i nomi i colleghi del gruppo socialista ma anche il PDS, hanno
riflettuto sul fatto che con questo sistema chi passa il quorum dei
2200 va dentro, ma i gruppi più grossi poi alla fine gli ultimi due
o tre consiglieri li prendono con meno del quorum, quindi c'è una
disparità non da poco. Per questo io dico che la soglia deve essere
equilibrata, in modo che l'ingresso non sia di 2200, ma sia
1700-1800, che è una soglia accettabile che va ad equilibrare
l'ultimo seggio che prende l'Union Valdôtaine o che prende la
DC.
Questi sono gli emendamenti che presento; voglio solo aprire una
parentesi ed è questa. Se sento puzza di trabocchetti, comincia
l'ostruzionismo; io fino adesso non l'ho fatto, se però cominciamo
a sentire che... secondo me non votate la legge.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Solo per comunicare al Consiglio che
ho presentato gli emenda-menti che avevo preannunciato nella
relazione fatta in apertura.
Presidente
Dichiaro aperta la discussione
generale.
Ha chiesto di parlare la Consigliera Cristina Monami, ne ha
facoltà.
Monami (PCI-PDS)
Tocca a me rompere il ghiaccio nella
discussione generale.
Esprimerò le mie perplessità prima di tutto, insieme, se ci
riesco, al mio pensiero.
Già in I Commissione ho avuto occasione di esprimermi e ora
credo giusto farlo qui, in questa aula. Da tutta questa vicenda
relativa alla messa a punto di una nuova legge elettorale, ne esco
piuttosto amareggiata sui vari piani, sia sul piano politico, sia
sul piano umano e soprattutto ne esco amareggiata perché mi pongo
dalla angolatura visuale del semplice cittadino che lavora, che
paga le tasse e che si aspetta da una classe politica decisioni non
solo coerenti ma anche coraggiose. Non mi pare che la I Commissione
sia riuscita a svolgere questo lavoro e me ne dispiaccio, perché mi
sembra che le forze politiche abbiano perso una occasione; non
hanno voluto o non hanno potuto fare di meglio per porre mano ad
una urgente riforma della politica in Italia e in Valle
d'Aosta.
Nessuno del nostro Gruppo, neppure io, abbiamo mai pensato che
la legge elettorale costituisse o possa costituire la sola ed unica
possibilità di modificare il sistema politico valdostano; riteniamo
però che la legge elettorale, insieme ad altri accorgimenti e ad
altre leggi, insieme ad altre scelte che i partiti possono fare al
loro interno e fuori, possa costituire uno dei tanti tasselli che
contribuiscono al mantenimento e al miglioramento della democrazia.
Ed è proprio per salvaguardare la democrazia oltre che per
migliorarla, che al giorno d'oggi si parla in tutta Italia ed anche
in Europa di riforme istituzionali e di riforme elettorali.
La democrazia, lo sappiamo tutti, non la si può paragonare ad un
assioma o ad un postulato che resta immutabile e immutato nel
tempo; la democrazia è una esigenza, è una risposta, la democrazia
diviene in continuazione a seconda delle esigenze e delle necessità
della società che la desidera. In questo continuo autoridefinirsi
del concetto di democrazia riteniamo che debbano altrettanto
camminare continui ridefinirsi nell'ambito delle regole che
sostengono e permettono la democrazia. Quindi, la democrazia è una
ricerca e ricerca continua devono essere le regole di cui ci
dotiamo per mantenere la democrazia.
La I Commissione viene oggi in aula con una proposta che è quasi
identica alla proposta passata, con alcune innovazioni che sono
state definite dagli stessi segretari di partito minime: sono lo
sbarramento al quorum, sono le 500 firme per le nuove formazioni
che vogliono entrare in Consiglio, sono le due preferenze, sono il
voto in giorno solo.
Mi sembra che queste innovazioni minime lo siano, e lo hanno
affermato molti, ma sono innovazioni che hanno un difetto, che è
quello di garantire un po' di più (non molto poi in definitiva)
l'esistente. Non ci si è attivati per produrre una legge che desse
maggiore potere al voto del cittadino, ci si è guardati bene dal
pretendere che i partiti dichiarassero prima di andare al voto loro
programmi e loro alleanze, non si è voluta toccare la potestà che i
partiti hanno di mercanteggiare nel momento in cui vanno a
costituire alleanze vecchie o nuove.
Quindi si è voluto mantenere uno
status
che a molti di
noi fa comodo, che fa comodo ai partiti grandi e ad alcuni più
piccoli, non ci si è voluti confrontare nemmeno fra di noi, e io
credo che su questo argomento tutti quanti siamo responsabili, chi
più chi meno, ma ognuno di noi come forza politica ha la sua
responsabilità grave. Non si è voluto nemmeno cogliere l'istanza
che è scaturita da tutto il paese, Valle d'Aosta anche, che è
quella della preferenza unica; pensiamo che le due preferenze
possano ancora salvaguardare le nostre poltrone.
Ci siamo vergognati a dire che il referendum non ci interessa, e
allora abbiamo proposto due preferenze anziché una. Ma questo è un
compromesso al ribasso, ne siamo tutti consapevoli, due preferenze
o tre è la stessa cosa, per cui non abbiamo cambiato nulla neppure
in questo.
Inoltre, mi sembra che al giorno d'oggi riproporre il sistema
proporzionale secco, quale è quello che abbiamo, non solo continui
nella logica del mantenimento del vecchio ceto politico, ma davvero
dimostri la conservazione di questo vecchio ceto politico.
Ho sempre avuto grande rispetto per la proporzionale, credo che
fosse l'unica scelta che l'Italia poteva fare dopo una dittatura; è
grazie al sistema proporzionale che l'Italia è divenuta un paese
pluralista, è grazie al sistema proporzionale che si sono avute
molte correnti di pensiero ed abbiamo visto nascere varie
espressioni anche all'interno degli stessi ambiti. E' anche vero
però che a distanza di cinquant'anni il sistema proporzionale puro
ha dimostrato i suoi difetti e le sue imperfezioni. Queste
imperfezioni non sempre vanno a svantaggio del ceto politico, ma
vanno sempre a svantaggio della popolazione, vanno a svantaggio
della governabilità, vanno a svantaggio della chiarezza e quindi
riproporre oggi questo sistema proporzionale conferma quanto dicevo
prima, la volontà delle forze politiche ad arroccarsi e a non fare
scelte di campo, a non attivarsi per modificare una situazione che
invece i cittadini vorrebbero vedere mutata.
Così oggi ci troviamo a riflettere su una proposta di legge che
è quasi identica a quella passata, leggermente imbellettata, con
qualche modificazione. Non so se questo possa costituire un passo
avanti, non so se lo sbarramento al
quorum
, che è forse
l'unica innovazione che dice qualcosa, possa essere visto come una
scelta significativa. Si dovrà avere qualche centinaio di voti in
più per avere un seggio in Consiglio regionale, ma non mi sembra
che modificherà nella sostanza quanto già esiste adesso.
Ed allora, se questa modificazione non è significativa, mi
chiedo come possiamo commentare il lavoro che abbiamo fatto. Non
siamo andati avanti, siamo rimasti fermi, ma in un momento in cui
il dibattito è vivace intorno a questo tema credo addirittura che
rimanendo fermi stiamo tornando indietro. Non è escluso che le
regioni a statuto ordinario avranno ben presto una loro legge e con
molta probabilità questa legge sarà molto più avanzata della
nostra; ne deduco che con la nostra scelta di attendere e di
temporeggiare ci troveremo forse nell'ennesimo tentativo di
recuperare una occasione mancata, ci metteremo alla riconcorsa
delle regioni a statuto e continueremo a perpetrare un
atteggiamento non solo di non volontà di cambiamento, ma anche di
immobilismo.
Insieme ad altri partiti anche noi abbiamo presentato una
proposta, non l'abbiamo formalizzata come hanno fatto altre forze
politiche, abbiamo però presentato una piattaforma su cui pensavamo
si potesse discutere. Questa discussione è stata monca, è stata
ostacolata, non ha avuto il decorso che pensavamo potesse avere,
quindi oggi il nostro partito si troverà ad emendare, nei limiti
delle sue possibilità, la legge che oggi la I Commissione ci
presenta.
Presenteremo degli emendamenti, li abbiamo già pronti, e sono
emendamenti che cercano di dare qualcosa di più a questa legge, che
ci sembra veramente una proposta minimale. Non intendiamo fare
ostruzionismo, non credo sia questo il modo per condurre la
battaglia politica adesso; per quello che mi riguarda personalmente
rifletterò su come si svolgerà la discussione in aula relativamente
alla mia posizione.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Tre anni e mezzo sono trascorsi da quando
con la legge costituzionale n. 3 è stata riconosciuta alla Valle
d'Aosta la competenza a decidere sul suo sistema elettorale,
abbiamo discusso in I Commissione per oltre cento ore, le forze
politiche si sono prodotte in un grosso sforzo elaborando
articolati complessi e apparentemente ponderosi; insomma il
topolino è stato finalmente partorito dalla montagna.
Che piaccia o non piaccia, il risultato è questo qui. Il
risultato è una legge che ha come opzione il metodo proporzionale
con uno sbarramento stabilito nel quorum puro, prevede in due il
numero di preferenze e in 500 il numero delle firme per poter
presentare per le forze politiche non presenti in Consiglio delle
liste alle prossime competizioni elettorali.
L'impressione è proprio quella di un risultato non minimale, non
è questo l'aggettivo da attribuirsi al risultato, il risultato è un
risultato scadente; il risultato è quanto le forze politiche più
grandi sono riuscite, con grande difficoltà, a mettere insieme per
impedire al nuovo di entrare in Consiglio regionale, per impedire
alla gente di esercitare attraverso l'elezione l'esercizio completo
della democrazia; il risultato è un risultato assolutamente
sbiadito.
Occorreva proprio una competenza piena per arrivare a questo? La
fantasia ha fatto difetto in tutti, l'imperativo categorico che è
passato ed ovviamente nelle forze più grandi è stato: "Attenzione,
c'è del nuovo che avanza, impediamogli di entrare". Tutto questo è
estremamente deludente. Abbiamo sufficientemente esperienza per
poter dire di aver capito fin dall'inizio che il tentativo era
quello della semplificazione del quadro politico, per dare più
forza a chi ne aveva già molta e per soffocare ogni idea di
nuovo.
E visto che avevamo capito questo, non ci siamo posti fin
dall'inizio il problema della nostra sopravvivenza, questo è un
fatto assolutamente secondario rispetto alla opzione forte che le
forze politiche avrebbero dovuto esercitare del cambiamento. Noi
abbiamo guardato con grande attenzione quei consiglieri
volonterosi, seri e coraggiosi che, in contropendenza rispetto alle
opzioni dei partiti di appartenenza, hanno a gran voce e con forza
posto alcuni principi che ci piacevano molto, che dovevano correre
paralleli se non all'interno della legge elettorale.
Ho sentito parlare con grande soddisfazione di elezione diretta
del Presidente della Giunta, di incompatibilità fra la carica di
Consigliere e la carica di Assessore, e di limite ai mandati
consiliari. Allora mi sono detto: "Bene, il partito repubblicano,
che dovrà pagare un prezzo politico per la nuova legge elettorale,
visto che numericamente l'opzione è quella in Consiglio regionale,
è disposto a pagare questo prezzo politico del suo partito se il
Consiglio regionale vuole pagare un suo prezzo politico". E il
prezzo politico era quello, ma occorreva coraggio; questo sì
avrebbe sconvolto la liturgia della ripetizione, la liturgia della
mummificazione.
Abbiamo visto la Chiesa utilizzare con maggior coraggio nei suoi
concili vaticani uno spettro a 360 gradi degli argomenti della
nuova società, muoversi con maggiore disinvoltura; qui le forze
politiche si sono mosse in modo impacciato per non poter smentire
il principio della autoconservazione. La battaglia è stata tutta
alla retroguardia, tutta con il freno tirato, quasi che la Valle
d'Aosta potesse esimersi dal prendere atto che nel paese non solo è
iniziato, ma è in fase avanzata un dibattito serio e coraggioso
sulle istituzioni. Mi è sembrato che ad un certo punto l'incombente
esercizio del diritto-dovere della competenza facesse da padrone su
qualsiasi sforzo di fantasia che le forze politiche non hanno
voluto fare. Questo è il risultato.
Ma siete convinti che i cittadini non si aspettassero qualcosa
di diverso da questo Consiglio regionale? Abbiamo assistito in
questa ultima legislatura ad un rapido succedersi di maggioranze,
ruoli cambiati fra le forze politiche, fra i consiglieri; ma in
tutto questo cosa hanno contato i cittadini?
Io faccio la mia parte di autocritica: anche io ho creduto che
ad un certo punto della mia storia politica in questo Consiglio
fosse venuto il momento di creare le condizioni per uno scossone;
ma quando l'elettore nel giugno del 1993 andrà a votare, quali
criteri utilizzerà per verificare della capacità di questo o di
quell'amministratore? Su quale prodotto finito
dell'amministrazione, su cosa voterà l'elettore? Continuerà nella
stragrande maggioranza dei casi con una adesione acritica e
sentimentale?
E' finita quell'epoca, cari colleghi; con questo strumento si
vuole continuare a perpetuare l'atteggiamento dell'elettore, ma
l'elettore non è più lo stesso. Troppi e importanti fatti non solo
in questa Regione ma in questa Repubblica costringeranno moralmente
l'elettore a mettersi in discussione ed a valutare non tanto sulla
adesione data da anni, a volte in modo acritico, talvolta come
disponibilità al piacere ottenuto, ma a valutare ed a votare questa
volta con la testa (e con i sentimenti, che sono importanti) per
scegliere chi ha il coraggio e le capacità di gestire il
cambiamento, chi esce dalla liturgia di un
déjà vu
che dura
da quarant'anni.
E allora come sarebbe stato bello vedere in questo momento
l'unione delle coscienze migliori, delle capacità migliori, legate
ad un programma avanzato o meno avanzato. Questa legge costringerà
le aggregazioni, ma saranno delle aggregazioni obbligate, non fatte
secondo gli indispensabili criteri di programmi che si condividono,
di metodi che si vogliono fare propri, di atteggiamenti comuni per
il bene comune.
Visto che nel corso della discussione della I Commissione più
passava il tempo, più queste forti petizioni di principio sulla
elezione diretta del Presidente della Giunta, della
incompatibilità, dei limiti dei mandati, venivano meno, io ho
modificato il mio atteggiamento; non mi ero molto interessato
all'inizio del metodo, perché già questi tre argomenti di per sé
avrebbero sconvolto profondamente la rappresentanza all'interno del
Consiglio regionale e andavano nella direzione di dare all'elettore
il vero potere per la formazione delle maggioranze.
Allora ho iniziato ad interessarmi di metodo elettorale ed ho
detto che probabilmente potevamo far rientrare dalla finestra
argomenti forti, come i tre di cui parlavo, attraverso un metodo
elettorale non nuovo per la Valle d'Aosta, sicuramente non il
migliore, ma forzatamente il più adatto ai tempi, se è vero, come è
vero, che deve cadere questo condizionamento della grande
partitocrazia.
Ci siamo detti che probabilmente il metodo maggioritario è il
metodo in grado di dare, in questo preciso momento storico, quelle
risposte che la gente si aspetta, in grado di aggregare le forze su
un programma serio, circostanziato, verificabile dopo i cinque anni
finalmente, in grado di dare ai cittadini il segno del cambiamento
dei tempi e il segno che queste forze politiche erano in grado di
accogliere il cambiamento dei tempi. Anche lì, questa scelta non si
poteva fare, e allora avevamo una proposta di legge che forse
riusciva a compenetrare le esigenze differenti, ed era la proposta
di legge Riccarand.
Non era un "papocchio" quella scelta, ma era una proposta che da
un lato continuava ad assicurare una rappresentatività alle forze
politiche, magari alle più importanti, ma dall'altro con il doppio
turno e la successiva elezione dei dieci consiglieri con un
principio a liste bloccate, che è caratteristico del maggioritario,
dava anche ai cittadini indirettamente la possibilità di indicare
il Presidente della Giunta e di stabilire quale sarebbe stata la
coalizione che avrebbe governato per cinque anni in Consiglio
regionale.
Ma il discorso dei grandi numeri e dell'autoconservazione ha
fatto aggio; è chiaro che per una forza politica, che sulla base
delle valutazioni sui risultati del 1988 passa da 12 a 14
consiglieri, o per un'altra, che passa da 7 a 8 consiglieri, questo
è un argomento importante, è un argomento che fa optare per. E'
andata proprio così. E accanto a questa sicurezza, a questa
tranquillità data dai futuri risultati, c'è stato anche il problema
di difendersi dalle ali che scappavano, pertanto le forze politiche
più grandi avevano bisogno di impedire certe presentazioni di liste
(non stiamo qui ad indicarle, sono i Bich, ed è Rifondazione
comunista, potrebbero essere gli Etnisti, chissà quanti altri).
Ma fate attenzione: c'è un sacco di rabbia in giro per la Valle
d'Aosta, c'è un sacco di tensione e la tensione sviluppa
sentimento, aggregazione, e quelli che oggi sono piccolissimi ad
abbaiare contro questo modestissimo articolato, troveranno la forza
e la capacità di entrare in questo Consiglio regionale, perché
cos'è che provoca il grande successo delle formazioni elettorali?
E' la capacità di creare attorno e dentro alla lista questo senso
di appartenenza, questo volerci essere, e lì si moltiplicheranno le
energie, e gliele avrà fatte moltiplicare proprio questo Consiglio
regionale con questa legge.
Ma allora, colleghi, non era meglio dirci chiaramente che il
momento storico richiedeva un metodo elettorale forte, questo sì,
dissuasivo delle piccole liste corporative, o delle liste che non
hanno storia e radici in Valle d'Aosta? Questo era il metodo, ma
con questo metodo si rischiava di non battere i nemici dell'ultimo
momento, quindi non è stato scelto.
Il risultato è, dunque, un risultato partitico, non politico: la
competenza doveva dare dei risultati politici alla Valle d'Aosta,
ma questo non è avvenuto. Non siamo sicuri che questo sia il metodo
preferito dai cittadini valdostani; questo articolato di
commissione ha in sé i numeri per poter essere votato ed io non
farò nessun tipo di ostruzionismo, né voglio che sia interpretato
come un tentativo di far perdere tempo l'opzione che ho sollevato,
di tipo giuridico ed istituzionale all'inizio di questo Consiglio
regionale.
Noi discuteremo gli emendamenti presentati, presenteremo insieme
ad altri degli emendamenti, che vanno nel senso del metodo
maggioritario, e quando questa legge sarà passata dichiariamo fin
d'ora che cercheremo di costituire, insieme a tutti coloro che lo
vorranno, un comitato per iniziare a raccogliere delle firme per
arrivare ad un referendum abrogativo di questa legge.
Noi abbiamo il dovere di sentire sul metodo per l'esercizio
della democrazia i cittadini. Ci ha provato il Consigliere
Maquignaz a dirlo: "I sindaci e le comunità non li abbiamo
sentiti"; ma non è sufficiente sentire sindaci e comunità, noi
vogliamo sentire i cittadini su questa legge e poi vedremo cosa ci
dicono i cittadini. Vedremo se i cittadini stanno dalla parte di
coloro che si sono informati all'imperativo categorico
dell'autoconservazione per portare in aula questo risultato.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Ho firmato assieme ad altri consiglieri
la convocazione del Consiglio, sperando di concludere e di portare
a termine un problema così serio come la legge elettorale.
Ho partecipato con entusiasmo ad alcune sedute della
commissione, nelle quali inizialmente si parlava di grandi
innovazioni che avrebbero stravolto l'attuale sistema elettorale.
Si era parlato di dare al cittadino l'opportunità tanto acclamata
di scegliere con il proprio voto chi e come lo dovesse
rappresentare, e più precisamente di scegliere la coalizione di
governo e mediante certi accorgimenti il Presidente della Giunta;
inoltre, sempre nella commissione consiliare, si erano recepite le
indicazioni pervenute al riguardo della preferenza unica sia dalle
forze politiche presenti in Consiglio, che avevano a suo tempo
firmato e diffuso un documento in merito, sia dal referendum, che
aveva dato delle risposte ben precise a tale proposito. Si erano
inoltre recepite le indicazioni rispetto al tema della
incompatibilità, per il quale si era espresso chiaramente il
Consiglio con un documento unanime, nel quale si ribadiva che la
carica di Consigliere e la carica di Assessore devono essere
incompatibili.
Ora, a dispetto di quanto detto, magari con mille
giustificazioni (direi anche senz'altro accettabili, ma di fatto le
cose non cambiano), la I Commissione ci presenta un testo di legge,
risultato appunto dalla fusione di altri due, che di tutti quei bei
principi, di tutte quelle belle enunciazioni fatte in Consiglio e
fatte in Commissione, non tiene alcun conto. Anzi in Commissione,
con l'obiettivo magari anche giusto di garantire la governabilità,
si sono introdotti elementi secondo me abbastanza negativi, come la
raccolta delle 500 firme per le nuove forze politiche che volessero
presentarsi alle elezioni. Potrebbe anche essere giusto, ma sarebbe
più logico, se così deve essere, obbligare anche tutte le altre
forze politiche rappresentate in Consiglio a farlo. Questo almeno
in prima applicazione della legge e per mettere tutti sulla stessa
linea di partenza.
Si è inoltre provveduto ad elevare lo sbarramento, cioè dal 2,5
per cento dei voti validi (circa 1900 voti) di cui si parlava
inizialmente, si è passati al quorum, quindi ci vorranno circa 2300
voti per ottenere il seggio. Non faccio commenti particolari, ma
vorrei ricordare anche ai miei amici di partito che finora la DC si
era sempre contraddistinta per lo spirito democratico, più volte
dimostrato nel salvaguardare anche le entità più piccole. Quindi,
nell'insieme non si può dire che la legge sia soddisfacente. So
comunque che ci sono emendamenti depositati, so che sono
migliorativi, ma soprattutto spero che gli stessi siano approvati,
cosa che potremmo verificare nel corso dell'approvazione della
stessa legge e comportarci (o comportarmi) quindi di
conseguenza.
Presidente
Colleghi consiglieri, non ho più nessun
altro Consigliere iscritto a parlare, pertanto sospendiamo i lavori
per riprenderli nel pomeriggio. La seduta è tolta.
