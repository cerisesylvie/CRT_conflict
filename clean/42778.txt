Classificazione
AMMINISTRAZIONE REGIONALE
Celebrazioni



Oggetto del Consiglio n. 273 del 28 gennaio 2021 - Resoconto
OGGETTO N. 273/XVI - Approvazione di risoluzione: "Impegno
del Consiglio Valle e della Giunta regionale a mantenere alta
l'attenzione su segnali di revisionismo e negazionismo della Shoah
e a trasmettere valori democratici"
Bertin (Presidente) -
Buongiorno a tutti. Alla presenza
di 33 consiglieri, possiamo iniziare i lavori di questa mattinata.
Come convenuto ieri nella Conferenza dei Capigruppo, la giornata di
oggi inizierà con la discussione della risoluzione riguardante la
Giornata della Memoria. Ricordo che l'organizzazione della
discussione della risoluzione consiste nell'intervento del
proponente, della Giunta e uno per gruppo. Si è prenotata la
consigliera Erika Guichardaz per l'illustrazione della risoluzione,
ne ha facoltà.
Guichardaz E. (PCP) -
Questa risoluzione, che abbiamo
presentato ieri come cinque capigruppo durante la Giornata della
Memoria, vuole impegnare il Governo regionale e tutti noi a non
abbassare la guardia. Ieri sia il Presidente del Consiglio che il
Presidente della Regione hanno onorato la giornata e oggi torniamo
a parlarne chiedendo questo impegno.
Come è stato detto, si è scelta la data del 27 gennaio, perché
in quel giorno le truppe sovietiche entrarono ad Auschwitz e
trovarono quello che oggi tutti noi conosciamo, ma che ai tempi
molto probabilmente nessuno poteva immaginare. Ricordiamo quindi
quei diciassette milioni di morti tra ebrei, prigionieri di guerra,
oppositori, omosessuali, zingari e gruppi religiosi e ricordiamo
persone come Ida Desandré, con cui per anni ho avuto l'onore e il
piacere di collaborare, che da deportata in un campo di donne ci
raccontava gli orrori subìti. Come abbiamo avuto occasione di poter
sentire, mio suocero vive a Issime e si ricorda benissimo quando
vennero a prelevare i due bambini Jona nella scuola del paese per
portarli ad Auschwitz e ucciderli.
Sicuramente ognuno di noi ha avuto il piacere e l'occasione di
parlare con alcune di queste persone. Ci sono figli di partigiani e
deportati in quest'aula e sicuramente hanno potuto conoscere gli
orrori di quella guerra, che credo nessuno di noi voglia
assolutamente rivedere.
È normale però che, visto quanto accade intorno a noi, visto i
continui rigurgiti nazionalisti, sovranisti che continuiamo a
vedere, non possiamo stare indifferenti. È proprio l'indifferenza
che allora ha giocato una parte importante. Ecco perché questa
risoluzione, ecco perché crediamo che ognuno di noi debba prendere
posizione e agire, perché quel disumano vissuto allora non si
ripeta.
Presidente -
Consigliere Manfrin, ne ha facoltà.
Manfrin (LEGA VDA) -
In realtà per mozione d'ordine. Le
chiederei una cortesia. Siccome nel Regolamento interno, per quanto
riguarda la discussione degli ordini del giorno e delle
risoluzioni, viene previsto un solo intervento a consigliere per un
massimo di dieci minuti a gruppo, le chiederei invece di poter
utilizzare i dieci minuti in maniera collettiva, ripartiti per i
componenti del nostro gruppo.
Presidente -
Come lei riportava, il Regolamento è
piuttosto chiaro in questo senso. Possiamo derogare, per quanto mi
riguarda, se tutti sono d'accordo, altrimenti resta il Regolamento.
Ci sono obiezioni? Ricordo che il minutaggio però non cambia.
Consigliere Baccega, ne ha facoltà.
Baccega (PA) -
Richiamare oggi il Giorno della Memoria,
che abbiamo celebrato ieri in tanti modi, è certamente un fatto
importante che ci fa guardare a quello che è l'obiettivo della
risoluzione: non abbassare la guardia e ricordare, perché quei
fatti non possano più ritornare.
Pour l'Autonomie ieri ha emanato un comunicato, che mi permetto
di richiamare nei suoi punti salienti, dove noi ritenevamo
importante intervenire in questa fase in una giornata simbolo,
perché si evidenzi e si ribadisca l'importanza del ricordo, ma
soprattutto la necessità che le istituzioni e la società tutta,
anche per il tramite della scuola, debbano porre in essere tutte le
azioni affinché nulla di simile si possa in qualche modo
ripetere.
Ricordo anch'io questa mattina Ida Desandré, che ho avuto il
piacere di conoscere in passato, ma noi abbiamo ricordato e
dedicato la giornata di ieri a Carlo Guaramonti, ex presidente
dell'Associazione valdostana ex internati, che per anni è stato in
prima fila nelle celebrazioni della Giornata della Memoria. Un
alpino tutto d'un pezzo, testimone della Seconda guerra mondiale e
della prigionia nei lager. Guaramonti è morto lo scorso anno a
novembre all'età di 97 anni e abbiamo richiamato una sua
suggestione: "Ho posato lo zaino a terra dopo aver attraversato un
pezzo importante della nostra storia".
Noi riteniamo che quello che è accaduto non possa più essere
cancellato, ma si può impedire che accada di nuovo, proprio nel
ricordo, né da eventi dell'estrema destra né da eventi dell'estrema
sinistra. Quindi è giusto e importante che ci ritrovi a commentare
fatti così laceranti per il popolo di tutto il mondo.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Se capire è impossibile, ricordare è
necessario. Queste sono parole di Primo Levi, che a mio avviso
sintetizzano perfettamente il dovere che tutti noi abbiamo
soprattutto verso le nuove generazioni, un impegno che questo
Consiglio regionale intende assumersi tramite l'adozione di questa
risoluzione, quindi un atto importante.
Colleghi, sembra lontanissimo, ma sono solo 75 gli anni che ci
separano da Auschwitz e da Dachau, 80 anni dalle leggi razziali
fasciste, due delle pagine probabilmente più brutte, più tragiche
della storia dell'umanità, sicuramente il capitolo più violento e
sanguinario del Novecento.
In questi momenti è difficile comunque proporre degli elementi,
ma abbiamo il dovere sicuramente di combattere i rigurgiti
nazifascisti, abbiamo il dovere di eliminare quella zona grigia in
cui xenofobia, ignoranza e antisemitismo si saldano. Crediamo
fortemente che tutto ciò possa accadere partendo dalle scuole e non
solo dalle scuole, pensiamo sia fondamentale. Le scuole sono il
baluardo più forte al ritorno della barbaria e dell'oscurantismo,
ma sempre Primo Levi sosteneva che chi non conosceva la storia
sarebbe stato costretto a riviverla. Noi abbiamo il dovere per far
sì che tutto ciò non accada di nuovo. Sicuramente non basta
ricordare, ma pensiamo che sia fondamentale conoscere e ricordare è
necessario.
Presidente -
Si è prenotato il consigliere segretario
Jordan, ne ha facoltà.
Jordan (VdA Unie) -
Je me réjouis avec la conseillère
Guichardaz pour avoir déposé cette résolution. Nous avons tous le
devoir bien de rappeler, dans toutes les institutions, cette
journée de mémoire et de commémoration. Une commémoration pas
seulement de la Shoah, mais aussi de toutes les lois raciales
approuvées. Une commémoration de tous les italiens, les juifs et
les non juifs, qui ont été tués, déportés et emprisonnés, et de
tous ceux qui se sont opposés à ces lois en risquant même leur
vie.
En ce jour nous devons condamner sans réserve l'intolérance, la
haine et l'agression motivées par les différences religieuses et
ethniques envers les personnes et les communautés. Commémorer les
victimes de la Shoah ne signifie pas de tout négliger les autres
génocides, ni établir des priorités inutiles entre l'extermination
et la douleur d'un peuple plutôt que d'un autre.
Le but de cette commémoration est de ne jamais oublier ce moment
dramatique de notre passé, en tant que valdôtains, italiens et
européens, afin que des évènements similaires ne puissent jamais
plus se reproduire. Nous devons faire en sorte que le temps
n'efface pas la mémoire et, surtout, on doit s'engager pour que
personne nie ce qui s'est passé et faire en sorte que les jeunes
aussi prennent conscience d'une réalité si importante et qu'ils
puissent contribuer dans le futur à bâtir une société de respect et
de tolérance.
Presidente -
Si è prenotato il consigliere Padovani, ne
ha facoltà.
Padovani (PCP) -
"Mai più", sono queste le parole che
ogni anno sentiamo riecheggiare di più nella Giornata della
Memoria, perché mai più vorremmo vedere autoelettisi superuomini
ridurre interi popoli a non uomini da dover sterminare.
Il Giorno della Memoria è il riconoscimento pubblico e
collettivo di una tragedia europea a cui l'Italia ha attivamente
collaborato. La memoria storica della Shoah non riguarda soltanto
il popolo ebraico, ma l'intera umanità. Quella pagina cupa affonda
le sue radici malate nel nazionalismo dell'Europa di metà
Novecento: da quelle radici malate non poteva nascere nuova vita,
ma poteva solo esplodere il germe del male. E così fu e sei milioni
di ebrei, insieme a disabili, prigionieri politici, rom, sinti,
omosessuali e testimoni di Geova, perirono nelle camere a gas nei
campi di sterminio anche in Italia. Spogliati dei loro beni,
privati delle loro case, delle loro scuole, del loro lavoro, dei
loro diritti, ma non solo, anche del loro nome, della loro
famiglia, dei loro capelli e dei loro denti trasformati in merci,
privati della loro dignità di uomini. Ridotti spesso alla fame
morirono anche prima di entrare nelle camere a gas.
Nulla accadde per caso, tutto fu pianificato e avvenne anche con
la collaborazione dei collaborazionisti di tutti i paesi europei
occupati dal regime nazifascista che, malato di odio e affamato di
potere, costrinse una parte di umanità nella sua politica xenofoba.
E così furono i ghetti, le deportazioni, le leggi razziali, lo
sterminio di massa. Hitler, Mussolini, i gerarchi nazisti, i
fascisti nostrani, i collaborazionisti di tutta Europa consegnarono
alla società civile il virus dell'odio e consegnarono ai campi di
morte donne, uomini, bambini senza colpe se non, come scrisse
qualcuno, quella di essere nati.
Oggi che venti di odio verso il diverso si sentono di nuovo
spirare nel mondo, oggi che i neofascismi tentano di risorgere un
po' a pezzetti, come sta in una vignetta di Biani, oggi gennaio
2021, mese nel quale le forze dell'ordine devono arrestare ancora
un neonazista di 22 anni in Italia a Savona che voleva fare strage
di ebrei e femministe, un ragazzo che sognava di diventare il nuovo
Luca Traini e aveva in mente di compiere una carneficina come
quella firmata da Breivik nel 2011 a Utoya, nella quale morirono 77
ragazzi. Oggi dobbiamo impegnarci ancora di più nel tramandare la
memoria lasciataci da chi quel periodo l'ha vissuto e si è salvato,
perché anche questo è uno degli anticorpi, non una perdita di
tempo, che farà sì che questo non accada mai più.
Presidente -
Consigliere segretario Distort, ne ha
facoltà.
Distort (LEGA VDA) -
Una commemorazione serve per il
presente e per prepararci al futuro, altrimenti è ritualismo. La
commemorazione serve per generare vigilanza in una società. La
vigilanza si basa sulla percezione di una verità storica, una
verità filosofica, i corsi e i ricorsi storici. La storia tende a
ripetersi ciclicamente, ma con variabili che si inseriscono e
cambiano completamente scenari e sostanza. Questa è la stoffa della
vigilanza a cui siamo tenuti e che serve in queste commemorazioni,
perché quei totalitarismi che hanno creato il fenomeno di cui
parliamo e trattiamo oggi si ripetono e si ripropongono con altre
spoglie, sotto altre vesti.
Uno studio recente sull'antisemitismo ha evidenziato che, pur
essendo l'antisemitismo di matrice fondamentalmente di destra nel
Novecento culminata con l'abominio delle leggi razziali, quello che
invece andrebbe ribadito oggi è che questo fenomeno tutt'altro che
sopito è di diretto appannaggio di altri ambienti, come appunto la
sinistra italiana ed europea e gli islamisti che continuano ad
aumentare nel vecchio continente, così come in Medio Oriente,
episodi di intolleranza verso ebrei e Israele. Allora, bisogna
essere vigilanti e bisogna essere vigilanti e efficaci: queste
parole vanno dette e questa attenzione va mostrata.
Ricordo che in occasione del 25 Aprile di alcune edizioni, del
2015, 2016 e 2018, a Milano aveva partecipato e sfilato la brigata
ebraica. Un articolo dice: "La Brigata ebraica ancora nel mirino.
Come ogni anno l'episodio è avvenuto all'arrivo del corteo in
Piazza San Babila. Quella delle contestazioni antiebraiche al
corteo del 25 Aprile è una storia che purtroppo si ripete. Non
appena arrivati in piazza, una ventina di persone hanno accolto i
manifestanti dalle comunità urlando assassini, Palestina libera,
Palestina rossa e hanno mostrato uno striscione eloquente contro
l'imperialismo e il sionismo, con la resistenza palestinese al
fianco dei popoli che lottano. E ancora: fuori i sionisti dal
corteo, Israele fascista stato terrorista. I manifestanti della
Brigata ebraica hanno intonato in tutta risposta 'Bella Ciao'".
Se vogliamo essere efficaci, dobbiamo avere una visione
completa, perché il pericolo è dietro l'angolo.
Presidente -
Consigliere Manfrin, ne ha facoltà.
Manfrin (LEGA VDA) -
Io ovviamente non posso che unirmi
alla solennità di questa giornata, che evidentemente ci ricorda
come la violenza sia qualcosa da cui rifuggire sempre e in ogni
caso. Credo che abbia già ben riassunto il collega Distort quello
che è il pensiero del nostro gruppo e mi è spiaciuto però
particolarmente ascoltare alcune parole oggi, per esempio le parole
utilizzate a sproposito da un collega che cita in relazione alla
Giornata della Memoria il nazionalismo e il sovranismo.
Sinceramente mi sono chiesto effettivamente cosa c'entri in una
giornata come questa citare il nazionalismo e il sovranismo. Mi
sono andato a rileggere la Costituzione italiana, che ci dice al
suo articolo 1 che la sovranità appartiene al popolo, che la
esercita nelle forme e nei limiti della Costituzione, e credo che
questo possa bastare ed essere sufficiente per chi ascolta.
Ho apprezzato che in questa risoluzione venga ricordata la
figura di Primo Levi, che è stato arrestato in Valle d'Aosta, ma mi
tocca anche l'onere di ricordare che la figura di Primo Levi viene
ricordata in questa risoluzione, ma non viene ricordata ogni anno
quando invece sarebbe il momento di celebrarlo e di ricordare
quell'evento. In quel caso ci si dimentica di celebrare
quell'evento, ci si dimentica di ricordarlo, ci si dimentica di
organizzare delle iniziative.
E allora, visto che il collega Distort ha già aperto un
capitolo, voglio consigliare - per non annoiare ulteriormente e
tediare questa aula - la lettura di un libro che ritengo molto
interessante di Alessandra Tarquini che è intitolato "La sinistra
italiana e gli ebrei. Socialismo, sionismo e antisemitismo dal 1892
al 1992". È una lettura molto interessante che io penso e immagino
chiarirà molti aspetti di quello che a oggi è il fenomeno
dell'antisemitismo.
Presidente -
Consigliere Aggravi ne ha facoltà.
Aggravi (LEGA VDA) -
Simon Wiesenthal diceva che il
nazismo è crimine, è assassino sia negli ideali che nella prassi,
il comunismo lo è soltanto nella prassi. Fascismo, comunismo e
nazismo vengono da una radice comune che spesso viene dimenticata
che è quella dei totalitarismi, che sono i veri nemici di oggi. Lo
dico pensando a quello che succede da anni in Tibet, da quello che
sta succedendo a Hong Kong e da quello che succede al popolo
uiguri. Lo dico perché sentire nella presentazione di questa
tardiva risoluzione, o smemorata risoluzione, e soprattutto nel suo
testo, e invito chi ha firmato di rileggersi il primo paragrafo, il
fatto di sottolineare le truppe sovietiche un po' mi fa paura e me
ne fa tanta, perché sembra quasi che per condannare un regime, due
regimi o chissà quanti se ne esalti un altro.
Ricordiamo che all'epoca la ragion politica degli stati
democratici permise di armare e di rafforzare un regime, che era
quello di Stalin, i cui campi non sono mai stati liberati, questo è
bene ricordarselo, per vincere un nemico. Ma poi iniziò un altro
grosso problema, che era appunto quello di combattere un regime che
è soltanto caduto grazie a un'azione di libertà, quella della
caduta del muro di Berlino, che vorrei ricordare e che ogni anno
meriterebbe molta più attenzione. Non è soltanto condannando il
nazismo che noi combatteremo il totalitarismo, perché i regimi sono
sempre dietro l'angolo, qualsiasi ideologia sia, che lo sia
direttamente, come lo era il nazismo e l'ha detto giustamente
Wiesenthal, oppure in maniera più subdola come lo è il
comunismo.
Presidente -
Consigliera Spelgatti ne ha facoltà.
Spelgatti (LEGA VDA) -
In una società civile ogni giorno
deve essere il Giorno della Memoria, perché ogni giorno noi
dobbiamo ricordare ai nostri giovani tutto quello che è successo,
insegnare, spiegare la storia e leggere gli avvenimenti storici
nella loro profondità, nella loro drammaticità, perché tutto ciò
che è accaduto non si ripeta e non si ripeta mai più. Ogni forma di
xenofobia, ogni forma di razzismo, dovrà sempre comunque essere
combattuta senza esclusione di colpi, con tutte le nostre
forze.
Quello che però poi non si accetta è il fatto di limitare la
visione delle cose al ragionamento che nel momento in cui si
combattono certe forme di immigrazione incontrollata
automaticamente allora si diventa razzisti. C'è proprio un
passaggio logico e bisognerebbe parlare molto di più, ma vorrei
eventualmente lasciare il posto ancora ad altri colleghi. Ma è
questo tipo di ragionamento che non è accettabile, esattamente come
dire: nel momento in cui cerchiamo di difendere quella che è la
nostra patria e quelli che sono i nostri confini, automaticamente
si è sovranisti e automaticamente si è razzisti e automaticamente
si è fascisti. Tutto questo è un modo di ragionare sostanzialmente
di una superficialità che non può più essere accettato.
Presidente -
Consigliere Perron ne ha facoltà.
Perron (LEGA VDA) -
Ovviamente mi associo a questa
risoluzione, ma vorrei soltanto ricordare, per quanto la memoria
sia fondamentale e quindi giustamente sia stato ricordato, che i
regimi totalitari, cioè dove ci fu un controllo assoluto
dell'individuo, furono due: quello nazista e quello stalinista che
spesso - lo dico per esperienza, perché vengo dal mondo della
scuola - da una certa mentalità viene, proprio per volontà,
dimenticato. Forse perché oggi abbiamo il retaggio di quella
mentalità estrema totalitaria ancora viva, ancora in grandissimi
stati e potenze, come ad esempio la Cina, e quindi i germi del
totalitarismo ci sono ancora, sono da una parte precisa, vanno
combattuti, vanno evidenziati. Se la memoria è importante - e
ovviamente lo è per tutti i crimini - dobbiamo ricordarci che
probabilmente un giorno si vedranno nuovi tipi di totalitarismo, i
cui germi sono nella mancanza di libertà di pensiero ed espressione
che già si vedono all'orizzonte, e in pensieri che sembrano innocui
e in realtà non lo sono. Quindi stiamo molto attenti, non solo
memoria, guardiamo avanti: un certo tipo di pensiero antilibertario
è già in azione, è già rappresentato e si proietterà nel futuro e
dobbiamo stare molto attenti e noi lo combatteremo.
Presidente -
Consigliere Marguerettaz, vicepresidente del
Consiglio, ne ha facoltà.
Marguerettaz (UV) -
Io vorrei riprendere qualche
considerazione che è stata fatta, secondo me, non centrando
particolarmente l'argomento. Il 27 gennaio si citano in modo
preciso i fatti che hanno coinvolto l'Armata Rossa, perché è un
fatto storico. Essendo un firmatario della risoluzione, non c'è
nessuna volontà di distinguere il bene e il male; è uno
stravolgimento. Quando si cita un evento storico, non si possono
fare delle considerazioni fuori luogo. L'Union Valdôtaine ieri ha
fatto e ha diffuso un comunicato chiaro.
Concordo totalmente con l'
incipit
del collega Distort,
ovvero le commemorazioni non sono un esercizio retorico dove ci si
parla addosso, ma deve esserci un obiettivo comune. Se qualcuno di
voi ha avuto la fortuna di visitare il campo di concentramento di
Auschwitz, non avrà potuto non avere un fremito di terrore proprio
al cancello dove c'è questa scritta che sovrasta l'ingresso: "
arbeit macht frei", il lavoro rende libero. La presa in giro, la
ridicolizzazione della morte! Oltre allo straordinario sforzo
intellettuale per industrializzare la morte, anche la presa in
giro. Allora la Giornata della Memoria serve per evitare di
banalizzare questi momenti.
Ma signori, ma avete visto dei diciottenni, dei quindicenni che
si tatuano simboli nazisti, fascisti?! Può darsi anche di estrema
sinistra, non mi interessa, l'Union Valdôtaine non è appassionata a
questo discorso da tifoseria da stadio. Il terrore è terrore, la
violenza è la violenza, chi se ne frega se è di sinistra o se è di
destra. È da condannare! Ma che gioco stiamo facendo in questo
Consiglio? Sì, loro sono cattivi ma sono cattivi anche gli altri,
ma chi se ne frega?! Quello che noi dobbiamo combattere è la
banalizzazione del terrore. Noi vediamo dei ragazzini che
inneggiano a delle attività sciagurate.
Io vorrei semplicemente rappresentarvi una cosa che mi ha fatto
stare male per un giorno intero, un'immagine che c'è nel campo di
concentramento di Auschwitz, dove c'è la discesa di un convoglio di
ebrei e ci sono tutta una serie di ragazzini che corrono davanti a
tutti gli altri. Sicché chiediamo alla guida: "ma perché questi
ragazzini corrono davanti agli altri?". Perché i loro aguzzini,
perché queste persone sciagurate, mi verrebbe da dire queste
persone maledette, avevano detto a questi ragazzini: "correte
perché ci sono per voi dei regali, ci sono per voi dei giochini" e
questi ragazzini spensierati correvano. Sapete qual era il regalo
per questi ragazzini? La camera a gas! E allora oggi vedere dei
ragazzini di 15-16 anni che scrivono sui loro diari queste frasi,
signori è un grosso problema.
Ecco perché vi dico che da questo punto di vista il Giorno della
Memoria non deve servire per avvalorare una tesi o l'altra, ma
semplicemente per spiegare che il terrore e la violenza, questa
prevaricazione dell'altro, è da condannare senza se e senza ma. Per
cui io e l'Union Valdôtaine prendiamo le distanze dal fatto che vi
sia una violenza buona e una violenza cattiva. No, la condanna è
una condanna trasversale. Il fatto storico è chiaro, l'Armata
Sovietica è entrata ad Auschwitz il 27 gennaio, c'è questa
ricorrenza e come tale la ricordiamo, ma senza voler portare delle
tesi che non ci appartengono.
Ecco perché io credo che l'attività non sia semplicemente una
attività di ricordo, ma un'attività istruttiva. Io purtroppo vedo
sempre più delle persone che in modo sciagurato banalizzano il
terrore, si affascinano a modelli pericolosi, quindi io credo che
questo lavoro appartenga a tutta la politica, a questi 35
Consiglieri, al mondo della cultura, ha ragione Perron, al mondo
della scuola. Noi condanniamo i campi di concentramento,
condanniamo le foibe, non c'è una distinzione: la condanna deve
essere trasversale.
Io credo che in modo solenne questo Consiglio regionale possa
approvare questa risoluzione in modo universale, senza fare
distinzioni. Ha ragione Manfrin, bisogna trovare tutte le occasioni
per portare alla luce determinati fatti, mi risulta - però potrei
essere smentito - che ad Amay il 7 settembre vi sono delle
cerimonie in cui ricordano Primo Levi (vedo il collega Marquis che
annuisce), quindi da questo punto di vista, qualora non fosse così
però sono dei ricordi, mi verrebbe da dire che è così, potrebbe
essere l'occasione il 7 settembre che tutto il Consiglio regionale
si trovi ad Amay a ricordare Primo Levi.
Presidente -
Consigliere Caveri ne ha facoltà.
Caveri (VdA Unie) -
Parlo come Consigliere, non come
Giunta, e sono anche un po' emozionato, perché quando votai alla
Camera dei deputati questa legge sul Giorno della Memoria, pensai a
mio papà, Alessandro Caveri, classe 1923. Da ragazzino, poco più
che ragazzino, accompagnava gli ebrei che facevano tappa nella casa
della mia famiglia per andare in Svizzera e lui li accompagnava
attraverso la conca di By, verso la libertà e contro le leggi
razziali che Benito Mussolini aveva voluto nell'imitare la tragedia
del nazismo.
E poi i casi della vita portarono mio papà, assieme a una
quarantina di militari valdostani verso la fine del maggio del
1944, a finire su di un treno che tra l'altro venne in parte
intercettato dai partigiani, ma poi la mitragliatrice del treno,
come mi ricordava mio papà, gli impedì di scendere dal treno e
quindi si ritrovò ad Auschwitz. I primi tempi questi ragazzi di
diciannove o vent'anni scherzavano nei confronti di queste persone
vestite con questi vestiti bianconeri, che richiamavano la
Juventus. Loro lavoravano all'esterno del campo, montavano pali
telegrafici o cose di questo genere; naturalmente era una vita da
internati non dura come quella di coloro che erano nel campo, ma
era una vita comunque difficile di stenti e di paure. E mio papà mi
raccontò di come la paura più tremenda, la paura che lo
attanagliava era quando un prete polacco, un salesiano polacco che
parlava bene francese, gli raccontò esattamente che cosa capitasse
lì all'interno. All'interno era molto semplice: lo abbiamo visto
quando siamo stati ad Auschwitz anche con degli studenti
valdostani. Era un campo di sterminio, il gas e poi - come disse
questo prete polacco a mio papà - quel fumo che vedi che va via
sono i cadaveri bruciati delle persone.
Mio papà per tutta la vita, chi l'ha conosciuto sapeva che era
un uomo scherzoso, che però aveva un fondo di amarezza ed è quel
male di vivere che hanno avuto tutti quelli che si sono trovati ad
affrontare le vicende drammatiche della Seconda Guerra Mondiale -
io vorrei anche aggiungere - dalla parte giusta, perché oggi il
revisionismo storico, il negazionismo cercano in qualche maniera di
negare l'evidenza dei fatti. Ci sono stati dei buoni e dei cattivi,
poi che i cattivi fossero talvolta in buona fede può anche essere,
ma per fortuna quando si è tornati alla libertà si può visitare
l'insieme di questi campi di sterminio per capire la drammaticità
del secolo breve del Novecento.
Io ho portato separatamente, dopo aver spiegato loro di che cosa
si trattasse, i miei due figli più grandi, Laurent e Eugénie, e ho
questa immagine drammatica, che in qualche maniera dovrebbe anche
far capire come è stata evocata la stupidità di certo antisionismo
che è talvolta nel solco dell'antisemitismo. Ricordo dei ragazzi
israeliani appoggiati a un muro al centro del campo di Auschwitz
che piangevano e io ho chiesto alla guida che li accompagnava il
perché. Ognuno di loro aveva un nonno, uno zio, un cugino, qualcuno
che era passato di lì in questo posto così inumano, così astratto,
così folle.
Io credo che si debba leggere il libro di Paolo Momigliano Levi
dedicato agli ebrei e si scoprirà tra l'altro quanti cognomi
valdostani di persone, che magari non hanno neanche idea di essere
di origini ebraiche, ci siano in Valle d'Aosta e di quanto i
valdostani hanno fatto per aiutare gli ebrei nel corso della
Seconda Guerra Mondiale.
Mio papà ottenne il riconoscimento di giusto da parte della
Comunità di Torino, ma ci sono grandi personalità, cito Don
Cirillo, il famoso parroco di Courmayeur, che ebbe il coraggio di
nascondere degli ebrei.
Io non condivido il fatto che si approfitti del Giorno della
Memoria per dire degli orrori degli altri. Come federalista ritengo
che siano disumani o siano stati disumani i Gulag di Stalin, le
stragi di Pol Pot, i campi di rieducazione di Mao, quindi non c'è
un discorso di destra o sinistra. C'è però la considerazione, che
credo sia del tutto opportuna, che la Shoah ha una sua
particolarità assoluta. Ogni volta che uno legge dei libri che
approfondiscono ancora di più questa macchina di morte, si rende
conto di come questo genocidio abbia qualche cosa di folle, l'idea
di fare
tabula rasa
di un popolo, di un popolo peraltro
perseguitato. La diaspora degli ebrei non è un fatto casuale, sono
perseguitati da millenni, la stessa religione cattolica, che è la
mia religione, per anni ha visto negli ebrei dei traditori e in
questo humus è nata questa logica delle persecuzioni.
Ecco perché il Giorno della Memoria, a mio avviso, è importante.
Poi ognuno può leggerlo come vuole. Ha detto bene il consigliere
Marguerettaz, non si tratta di schierarsi da nessuna parte, si
tratta semplicemente di schierarsi verso l'umanità cui noi tutti
assieme apparteniamo.
Un ultimo aneddoto me lo consentirete che riguarda mio papà, che
però è significativo nella sua generalità. Mio papà quando rientrò
andò da suo papà, mio nonno morto nel 1948, era un prefetto di
carriera, René Caveri. Il mio papà aveva fatto un anno di
giurisprudenza prima di salire su quel treno e poi di rientrare da
Cracovia dove aveva passato la seconda parte della sua prigionia.
Andò da suo papà e gli disse che non credeva più nel diritto dopo
aver visto quello che aveva visto e che quindi non se la sentiva
più di fare giurisprudenza e decise di fare veterinaria. E
talvolta, quando io gli chiedevo perché veterinaria, mi rispondeva
beffardo come era il suo carattere, sempre un po' scherzoso come
dicevo prima, "dopo aver visto certi posti ritengo che siano meglio
gli animali che gli uomini".
Presidente -
Per il Governo il Presidente della Regione
Lavevaz.
Lavevaz (UV) -
On a rappelé, déjà dans la journée de
hier, l'importance de ne pas oublier. Les institutions ont le rôle
évidemment important, je dirais même nécessaire, de transmettre aux
nouvelles générations l'importance de ne pas oublier. Encore
aujourd'hui, beaucoup d'entre vous, dans vos interventions,
collègues, vous avez rappelé des nombreux exemples de
négationnisme, de nouveaux exemples d'extrémisme, qui n'ont pas de
couleur. Ou mieux, qui ont une couleur, mais qui n'est pas la
couleur le problème. La haine et la violence, comme on a dit, n'ont
pas de couleur. Le débat politique, hélas, peut être parfois
retombe dans une instrumentalisation qui n'est pas convenable dans
des moments de si grande importance de mémoire et de douleur, qui
demanderait, je dirais avant toute autre chose, rien d'autre que le
respect.
En retournant sur le rôle de transmission de ces valeurs, qui
sont les valeurs de la mémoire, je dois souligner tout de même un
aspect qui est de quelque façon réconfortant. Moi j'ai trois fils,
qui sont dans des différents niveaux scolaires : école primaire,
école secondaire du premier degré et école secondaire du deuxième
degré. Je dois dire, déjà dans les années passées, que j'ai vu une
grande sensibilité de la part des instituteurs et des institutrices
à la transmission de ces valeurs, parce que j'ai vu dans mes fils
une grande attention à ses valeurs, à ses problèmes, à ces faits
historiques si difficiles. C'est une sensibilité qui est, comme je
disais, évidemment à perpétuer et qui est toujours plus difficile à
perpétuer, étant donné que, évidemment, les témoins vivants sont
toujours plus rares pour les effets de l'âge ; les témoins vivants
sont très peu nombreux.
Je dirais que, pour faire en sorte que la mémoire de laquelle on
a parlé aujourd'hui, de laquelle on a parlé hier, soit aussi utile
pour le futur et pour faire en sorte que nous ne soyons pas
hypocrites envers ce que nous faisons et ce que nous disons, nous
devons combattre aussi avec les forces que nous avons, avec les
possibilités que nous avons, toute forme de totalitarisme actuel,
comme quelqu'un a rappelé. Il y a encore aujourd'hui des enfants
qui n'ont pas de quoi manger, il y a dans le monde des enfants qui
vivent encore aujourd'hui au gel et au froid, victimes des
totalitarismes de n'importe quelle sorte. Donc, le jour de la
mémoire doit être utile aussi pour faire en sorte que même qui
aujourd'hui souffre ne souffre plus.
Presidente -
Consigliere Marzi ne ha facoltà.
Marzi (AV-SA) -
Io ritengo sia fondamentale il fatto,
come è stato appena richiamato, che in luoghi istituzionali come
questi si porti con sé e si utilizzino dei simboli in parte anche
per svolgere un ruolo istituzionale che tutti noi richiamiamo.
Questo ruolo istituzionale va ovviamente al di là di noi e
ovviamente non si riflette soltanto in un dibattito o in un
confronto di aula, ma si riflette anche, in maniera positiva in
questo caso, in un dialogo che è giusto tenere aperto anche con i
popoli che istituzionalmente si rappresentano. Quindi, secondo me,
è giustissimo, come richiamato da alcuni colleghi, che sia stato
istituito un Giorno della Memoria e, allo stesso tempo, anche che
questo Giorno della Memoria diventi un simbolo e che venga di
conseguenza anche consacrato e che questa consacrazione avvenga
tutti gli anni.
Non starò assolutamente a riprendere un concetto che è stato,
secondo me, in maniera magistrale espresso dal collega Marguerettaz
e dal collega Caveri, rispetto alla opportunità o non opportunità
di una sorta di analisi storica o di una graduazione storica dei
totalitarismi che hanno fatto peggio o meglio nel corso della
millenaria storia umana. Preferisco utilizzare pochi termini, uno
l'ho già utilizzato, e continuare a parlare nel solco dei termini
scelti, cioè quello del simbolismo.
Come richiamato non è un caso, anche perché da un punto di vista
storiografico ovviamente tutto quanto avvenuto rispetto alla
soluzione finale è qualcosa che per la prima volta ha dato la
possibilità nella storia di fare un'analisi. Di conseguenza, non è
un caso che si sia partiti da quel fatto storico per poter arrivare
a normare un concetto fondamentale come quello della memoria. In
tal senso trovo l'intervento del Presidente assolutamente puntuale
rispetto al fatto che l'avere consacrato il Giorno della Memoria in
quanto tale, sta facendo perfettamente il proprio lavoro e quindi
di conseguenza le nuove generazioni, fortunatamente già rispetto
alle mie, vengono richiamate obbligatoriamente a ricordare e quindi
poi a sviluppare individualmente e in pieno libero arbitrio un
approfondimento del caso.
A mio modesto avviso - lo dico perché da ragazzo la mia testa
venne "sollecitata" ad approfondire la tematica da lettore
appassionato di storia - non è un caso che non tanto la Shoah ma
quanto la soluzione finale a essa collegata risulti essere perfetta
per narrare - solo su questo non sono d'accordo con quanto espresso
in questa aula -: per narrare realmente invece un fatto eccezionale
della soluzione finale, cioè la sua assoluta banalità.
Banalità in che senso? Banalità intesa come industrializzazione,
ripeto quanto detto dal collega Marguerettaz, della morte. Se si
studiano le scelte storiche che vennero fatte a partire dal 1933
fino e fermandoci al 27 gennaio del 1945, quello che si scopre è un
obiettivo chiarissimo con una serie di valutazioni, con una serie
di migliorie che vennero apportate a un piano preciso che è stato
richiamato e che tutti quanti noi conosciamo. Ma quello che è
assolutamente degno di nota e che va compreso è che tutto quanto
questo venne fatto da uomini, da uomini apparentemente normali.
Se qualcuno ha avuto la possibilità di leggere l'autobiografia,
ad esempio, visto che di O?wi?cim stiamo parlando, quindi di quello
che poi viene chiamato il campo di Auschwitz, del primo direttore
del campo di Auschwitz, Rudolf Höss, si renderà conto di stare
leggendo la cronaca fondamentalmente di un uomo che si presenta a
descrivere la creazione di una delle più grandi macchine di morte
come se stesse parlando di una sorta di magazzino generale di una
casa automobilistica. E se si limita a collegare, ad esempio, quel
libro con una grande opportunità purtroppo storica che noi abbiamo
avuto, cioè quella di leggere la narrazione da parte di Shlomo
Venezia, un italiano che faceva parte del Sonderkommando, collegata
appunto a questa trattazione da
stücke
, in tedesco "pezzi",
si troverà a rendersi conto di come le due cose sono esattamente la
stessa lettura di un fenomeno che è assolutamente umano e che nella
sua trattazione, in termini di banalità, si poneva delle domande.
Dal 1943 al 1945 quel sistema, avallato dalla quotidianità che
rimane e permane e che è proprio nella narrazione della sua
eccezionalità che potrebbe ripresentarsi, si faceva delle domande
perché non riusciva a raggiungere degli obiettivi. L'obiettivo era
quello di rendere l'Europa libera da quelli che venivano recepiti
come dei nemici, attraverso tutta una serie di azioni poste in
essere - la ghettizzazione, addirittura ci furono dei momenti nei
quali si arrivò a pensare di trasferire tutti coloro che non erano
graditi in Madagascar, qualche italiano propose addirittura
l'Etiopia, fino poi ad arrivare agli
gesangsgruppen
, quindi
di fatto le prime forme - ma che creavano dei problemi nei militari
che dovevano uccidere tante persone - , quindi si arrivò ai campi
di lavoro, poi ai campi di concentramento, infine si normò lo
sterminio e il campo di sterminio con due grandissimi esempi: prima
Treblinka, poi Auschwitz che venne scelto per la sua centralità
all'interno dell'Europa. Si andò a prendere una vecchia caserma
polacca inutilizzata in centro all'Europa e la si trasformò per
motivi logistici nel più grande campo di sterminio della
storia.
Ecco che quindi il semplice fatto di continuare tutti quanti noi
con il ruolo che ricopriamo a ricordare come il male non puzzi, il
male non ha le corna, non ha zoccoli, non sa di zolfo. Il male
viene strutturato e si insemina in un contesto storico di
difficoltà. Mai come in questo momento ciò rischia di essere
attuale e quindi ben venga che le istituzioni ricordino e parlino
di questi fatti.
Presidente -
Possiamo a questo punto mettere in votazione
la risoluzione. La votazione è aperta.
Esito della votazione:
Presenti, votanti e favorevoli: 34
Il Consiglio approva all'unanimità.
