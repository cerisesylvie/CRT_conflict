Classificazione
AGRICOLTURA



Oggetto del Consiglio n. 2077 del 11 maggio 2016 - Resoconto
OGGETTO N. 2077/XIV - Interpellanza: "Individuazione di
misure a sostegno dei settori delle colture specializzate".
Viérin M. (Presidente) -
Punto n. 23 dell'ordine del
giorno. La parola al collega Grosjean.
Grosjean (UVP) -
Questa interpellanza nasce in seguito al
problema che si è verificato 15 giorni fa al momento della
presentazione delle domande di sostegno per le misure
agroambientali, dove tutto il mondo viticolo, frutticolo,
ortofrutticolo è rimasto in parte tagliato fuori dalla possibilità
di aderire a queste misure. Questa è stata la prima fregatura, non
mi viene un altro termine più preciso. Il dubbio adesso poi è un
altro: non è che questa impossibilità di aderire alle misure
agroambientali ci porterà delle conseguenze ancora negative
successivamente? Perché sappiamo che per la misura 4 del Psr si sta
lavorando per creare un bando, quindi tutte le misure di sostegno
per i fabbricati e le attrezzature dovranno passare tramite questo
bando. Non vorremmo semplicemente che tra i parametri per poter
accedere a queste misure ci fosse anche il fatto di avere aderito
alle misure agroambientali, perché in questo modo oltre al danno ci
sarebbe anche la beffa. Aspetto delle delucidazioni da parte
dell'Assessore.
Presidente -
La parola all'Assessore Testolin.
Testolin (UV) -
È un argomento che abbiamo già trattato
15 giorni fa, sul quale ci eravamo dati le spiegazioni.
Evidentemente la risposta va un po' per dare continuità agli
impegni assunti nella precedente seduta del Consiglio, cioè di
attivarci come Assessorato nel merito della carenza della misura
10.1.3 che era stata affrontata la volta scorsa.
L'intenzione dell'Assessorato va quindi nella direzione di
procedere con la modifica della scheda di misura relativa alle
misure agroambientali. In tal senso sono già stati calendarizzati
dei lavori nei quali si prevede l'integrazione degli impegni
esistenti con alcuni nuovi che possano rendere la misura nel suo
insieme più facilmente sottoscrivibile dal frutti-viticoltori
valdostani, facendo sempre riferimento alla produzione integrata
nel suo complesso e, nello specifico, alle tecniche agronomiche
aventi carattere facoltativo e di extra ordinarietà, che potranno
essere quindi finanziate. Si dovrà procedere inoltre alla redazione
di un disciplinare di produzione integrata regionale, che è
composto da una parte di difesa che c'è già e da una parte invece
di sezioni agronomiche che deve essere allestito, e che dovrà
essere sottoposto all'esame e al conseguente parere di conformità
da parte dei gruppi di lavoro tecnici facenti capo all'organismo
tecnico scientifico nazionale, previo incontro con i produttori
interessati. La Regione acquisirà quindi il parere dei gruppi di
lavoro facendolo proprio con un provvedimento dirigenziale e il
disciplinare di produzione integrata aggiornato costituirà la base
per le modifiche della misura in questione il quale, per quanto mi
è dato sapere in questo momento - e poi provvederò a fare le dovute
verifiche in questo senso per darne maggiore certezza anche
all'interpellante - non influisce sulle situazioni di calcolo di
priorità all'interno della misura 4 relativa agli investimenti.
Evidentemente io non ho in mente tutte le casistiche che vanno a
dare un punteggio, ma sarà mia premura verificare questo tipo di
evidenza e di relazionare in questo senso. A memoria, non mi sembra
comunque ci siano delle negatività relative a questo aspetto.
Considerando che l'interpellanza prevedeva anche un'altra
valutazione sul rischio di immagine, mi permetto solo di
sottolineare, per completezza nella risposta, pensando di
interpretare il pensiero del collega Consigliere, che la risposta
vada evidentemente un po' nel senso di giustificare la carenza a
livelli statistici delle sottoscrizioni di impegni agroambientali
da ricercare in una carenza tecnica che si è presentata nella
costruzione della misura oggetto di discussione, così come già
emerso la volta scorsa, e alla quale si cercherà di dare soluzione
nel modo che ho spiegato precedentemente.
Per quanto riguarda la valorizzazione dell'immagine della
frutti-viticoltura valdostana, credo che la stessa passi
tranquillamente e con forza attraverso le attività reali di
coltivazione della frutta e della vite in Valle d'Aosta, cioè con
il basso numero di trattamenti operati in campo e con le condizioni
climatiche favorevoli che rendono la nostra frutti-viticoltura
naturalmente più sostenibile rispetto ad altri territori. A questo
mi permetto di aggiungere, dal punto di vista dell'efficienza e
dell'attenzione che l'agricoltura e tutto il mondo valdostano ha
nei confronti dell'ambiente (ed è una ricerca che ho fatto anche in
funzione dell'interrogazione di questa mattina del collega Roscio),
come in recenti statistiche di molti quotidiani nazionali vengano
riportate le percentuali di pesticidi ritrovate nelle acque
superficiali che indicano una presenza pari a zero nelle acque
superficiali valdostane. Per la nostra regione e un'altra regione
italiana questi indici evidentemente sottolineano che la nostra è
una realtà in controtendenza rispetto alle altre, mentre emergono
dati molto meno apprezzabili in altre province che vengono sempre
prese ad esempio. Questo solo per dire che ci sono tutti i
presupposti per giustificare la validità della nostra agricoltura,
salvo poi ricorrere anche da un punto di vista normativo per
riuscire a dare risposte invece dal punto di vista finanziario.
Presidente -
La parola al collega Grosjean.
Grosjean (UVP) -
Mi fa piacere sapere che non ci
dovrebbero essere delle limitazioni, ma è proprio per questo che
abbiamo voluto portare tale argomento all'attenzione, per avere la
garanzia che non ci siano ulteriori penalizzazioni nel settore
viticolo, frutticolo e ortofrutticolo che, a quanto mi risulta,
aspetta con ansia anche queste piccole misure.
Il discorso sulle statistiche è vero, però tutti questi dati non
escono mai. Forse è una carenza nostra, un nostro modo di fare, ma
non riusciamo mai a mettere sufficientemente in evidenza questi
dati, perché dovrebbero essere ben visibili; anzi, mi chiedo se poi
me li può far avere, perché purtroppo non li ho visti. Le
statistiche comunque ci diranno che noi siamo all'ultimo, perché
comunque usciranno, e di questo io ne sono più che sicuro.
L'altra cosa che non avevo richiesto ma speravo che lei mi
potesse dire è quando escono questi benedetti bandi, perché il 2015
è saltato, siamo già a metà anno del 2016, e mi sa che andremo
diritti al 2017. Se magari anche in via informale mi potesse dare
queste informazioni...la ringrazio.
Presidente -
Con questa iniziativa chiudiamo i lavori
della mattinata; ci ritroviamo alle ore 15:30.
La seduta termina alle ore 12:53.
