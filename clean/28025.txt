Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 227 del 16 ottobre 1970 - Resoconto
OGGETTO N. 227/70 - Comunicazioni del Presidente del
Consiglio.
Montesano (P.S.D.I.)
- È giunta una lettera dal "Convegno
sui problemi della montagna", che contiene in allegato un ordine
del giorno della Pro Natura di Torino che io leggo al
Consiglio:
"Il Consiglio direttivo della Pro Natura Torino, riunito il
17 settembre 1970, nel prendere atto con soddisfazione del vivo
interesse che l'opinione pubblica sta dimostrando nei confronti dei
problemi della conservazione della natura e delle sue
risorse
ribadisce
l'assoluta necessità che questi problemi vengano affrontati
in modo organico dalle pubbliche autorità a tutti i livelli
auspica
che i Consigli regionali recentemente eletti riservino la
dovuta attenzione alla difesa della natura, così strettamente
legati ad alcuni importanti settori di competenza legislativa
regionale (agricoltura e foreste, caccia e pesca, turismo,
urbanistica)
raccomanda
ai partecipanti al Convegno di Torino sul tema "Regione e
montagna" di chiedere, nell'ordine del giorno a chiusura dei
lavori, l'istituzione, nell'ambito degli Enti Regione, di un
organismo che specificatamente sia preposto ai problemi della
conservazione della natura, suggerendo, fra i compiti più urgenti
la realizzazione, in ogni Regione, di parchi naturali".
Vi è un secondo ordine del giorno votato all'unanimità
dall'Unione delle Province d'Italia e che è allegato appunto a
questa lettera, nella quale mi viene comunicato di comunicarlo al
Consiglio.
"Il Consiglio Direttivo dell'Unione delle Province d'Italia
riunito a Padova il 26 settembre 1970
ricordato
come l'instaurazione delle Regioni a statuto ordinario
comporti l'introduzione di un nuovo sistema di controlli sugli atti
delle Province, dei Comuni e degli altri enti locali;
ravvisato
nella soppressione dell'anacronistico ed avvilente istituto
del controllo di merito uno tra gli aspetti qualificanti
dell'ordinamento regionale, in quanto volto a realizzare e
garantire le autonomie locali riconosciute e promosso dalla
Costituzione repubblicana;
sottolineato
che l'abolizione dell'istituto del controllo tutorio non solo
non diminuisce la responsabilità degli organi deliberanti degli
enti locali, ma anzi impone ad essi una precisa coscienza ed una
ponderata valutazione della propria azione;
considerato
che l'auspicata trasformazione del sistema dei controlli è
subordinata alla costituzione dei Comitati di cui all'art. 55 della
legge 10.2.1953, n. 62;
ravvisata
la necessità che si faccia luogo al controllo anche nella
forma decentrata di cui agli artt. 56 e 61 della Legge n. 62, al
fine di porre in essere gli strumenti amministrativi razionali e
moderni;
ritenuto
che nessun indugio appare giustificato, essendo la normativa
al riguardo compiuta e specifica e non comportano l'istituzione di
detti organi difficoltà che non siano facilmente
superabili;
fa voti
affinché da parte dei Consigli regionali, dei Commissari del
Governo e dei Presidenti delle Corti d'Appello, ciascuno per la
parte di propria competenza, si proceda con ogni sollecitudine alla
designazione dei componenti dei Comitati di controllo negli atti
delle Province, dei Comuni e degli altri Enti Locali;
invita
i Consigli regionali a prevedere negli Statuti la forma di
controllo decentrato di cui all'art. 56 della legge 10 febbraio
1953, n. 62.".
Vi sono ancora altri due ordini del giorno che riguardano le
Province dei Comuni e che non interessano questo Consiglio
regionale.
La parola al Consigliere Germano.
Germano (P.C.I.)
- Io non credo che sia possibile
intervenire su queste comunicazioni del Presidente, perché si è
sentita la lettura di un testo, ci possono essere cose importanti,
io proporrei che la Presidenza facesse pervenire questi ordini del
giorno ai diversi gruppi...
(Montesano:
...anche a tutti i
Consiglieri, io credo) ...anche a tutti i Consiglieri,
trentacinque, così ogni Consigliere si rende conto...
(Montesano:
Allora in giornata i Consiglieri avranno
le copie degli ordini del giorno) ...Grazie.
