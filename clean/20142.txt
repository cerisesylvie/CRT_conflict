Classificazione
DEMANIO E PATRIMONIO REGIONALE
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 127 del 15 ottobre 2003 - Resoconto
OGGETTO N. 127/XII - Conversione degli impianti termici degli
stabili regionali per l'uso del gas naturale. (Interrogazione)
Interrogazione
Ricordato che la Regione ha avviato da vari anni un programma
per la trasformazione degli impianti termici degli stabili
regionali in modo da passare dall'alimentazione a gasolio o a nafta
all'alimentazione a gas naturale;
Al fine di avere un quadro preciso della conversione degli
impianti termici;
i sottoscritti Consiglieri regionali
Interrogano
la Giunta regionale e l'Assessore competente per
sapere:
1. quali sono gli stabili di proprietà della Regione i cui
impianti termici non utilizzano il gas naturale;
2. quali sono gli interventi di adeguamento degli impianti
termici per la conversione a gas naturale ancora in
itinere;
3. se per gli edifici pubblici di nuova realizzazione sia
previsto in modo tassativo l'uso di impianti termici a gas naturale
ovunque ciò è consentito dalla presenza in loco di reti di
distribuzione del gas.
F.to: Riccarand - Squarzino Secondina
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Gli stabili di proprietà regionale i cui impianti
non utilizzano il gas naturale sono 38. Possiamo dividerli in
stabili di proprietà regionale che non sono adibiti ad uso uffici:
il Museo Beck Peccoz a Gressoney-Saint-Jean, l'arrivo e la partenza
della stazione funiviaria di Antey e Chamois, l'ex Casa De Matteis
in Via Chanoux, il Castello Gamba a Châtillon, la biblioteca
comprensoriale di Châtillon, la Torre del Lebbroso in via Festaz,
il Consorzio apistico di Saint-Marcel, l'autorimessa della
Forestazione in località Grande Charrière a Saint-Christophe, la
Tour Fromage, l'alloggio del custode al Castello di Fénis, il
Castello di Sarre, l'autorimessa di Plan Felinaz, lo stabile dei
vigili del fuoco di Courmayeur, la Maison de Mosse, il vivaio
forestale di Quart, il Centro socio-educativo di Champdepraz, il
Castello Savoia e la casa del custode a Gressoney-Saint-Jean, l'ex
Chiesa di San Lorenzo, l'essiccatoio di Saint-Marcel. Abbiamo degli
stabili di proprietà regionale adibiti ad uso scolastico o
culturale: l'IPR, l'Istituto magistrale, la palestra dell'Istituto
magistrale, la palestra Cerlogne, la Biblioteca regionale; gli
uffici e stabili adibiti ad uffici: l'ex sede della Regione in via
Ollietti, gli uffici dei buoni benzina, il Bureau de la langue
française, l'ex Casa Diemoz, l'Assessorato della sanità, lo stabile
che ospita l'Agenzia del lavoro, i laboratori a Villeneuve, sempre
a Villeneuve l'Agenzia del lavoro per quanto riguarda le sale
didattiche, le Centre d'études francoprovencales, l'Assessorato
dell'industria, il Museo archeologico di Piazza Roncas,
l'Assessorato del turismo, il BREL uffici e il BREL capannoni.
Per quanto riguarda il 2004-2008, con l'appalto di servizio che
è in corso si prevede di adeguare all'uso del gas: l'ex Casa De
Matteis di Châtillon, la biblioteca comprensoriale di Châtillon, la
Torre del Lebbroso, la Tour Fromage, la Caserma di Piazza Roncas,
il Centro handicappati di Quart, l'autorimessa di Plan Felinaz; per
quanto concerne quelli ad uso scolastico: l'IPR, l'Istituto
magistrale, la palestra dell'Istituto magistrale, la palestra
Cerlogne, la Biblioteca regionale, quella sita in via Torre del
Lebbroso evidentemente; per quanto riguarda gli stabili di
proprietà regionale adibiti ad uffici: l'Ufficio buoni benzina, il
Bureau de la langue française, l'ex Casa Diemoz, l'Assessorato
della sanità, l'Assessorato dell'industria, il Museo archeologico,
l'Assessorato del turismo, il BREL laboratori e il BREL uffici ad
Aosta.
Abbiamo poi 17 stabili che non possono essere oggetto di
conversione in quanto attualmente non vi è in loco la rete di
distribuzione: il Museo Beck Peccoz, di nuovo le 2 stazioni di
arrivo e partenza di Antey e Chamois, il Castello Gamba, il
Consorzio apistico di Saint-Marcel, l'alloggio del custode di
Fénis, il Castello di Sarre, lo stabile dei vigili del fuoco di
Courmayeur, la Maison de Mosse, il vivaio forestale di Quart, il
Castello Savoia e la casa del custode a Gressoney-Saint-Jean, l'ex
Chiesa di San Lorenzo e l'essiccatoio di Saint-Marcel; per quanto
riguarda gli uffici: l'ex sede della Regione in via Ollietti,
l'Agenzia del lavoro di Villeneuve, i laboratori e la sede per le
aule didattiche, le Centre d'études francoprovencales.
Non esiste alcuna norma regionale o nazionale che impone
l'obbligo di utilizzo del gas metano quale fonte energetica per le
centrali termiche di edifici pubblici; resta comunque determinata
la volontà della Giunta di utilizzare questa risorsa energetica
laddove è possibile e dove vi sono le condizioni per poterlo fare
in sicurezza e con la possibilità di accesso alle
infrastrutture.
Président - La parole au Conseiller Riccarand.
Riccarand (Arc-VA) - Ringrazio l'Assessore per la risposta
dettagliata. Da parte nostra sottolineiamo l'esigenza di
un'intensificazione di questa azione di conversione degli impianti
termici dal gasolio al gas naturale, cercando di accelerare questo
processo perché, dall'elenco che ci ha fatto l'Assessore, ad
esempio emerge che una serie di opere che in base ad
un'interrogazione presentata nella scorsa legislatura e a cui era
stata data risposta all'inizio del marzo
2001… c'erano delle opere che già
allora venivano date in sede di
avanzata… faccio un esempio:
autorimessa viabilità Plan Felinaz, opera affidata in fase di
consegna lavori, questo era inizio del 2003, adesso ho sentito dire
che è una di quelle in cui bisogna ancora fare l'intervento; la
stessa cosa dicasi per quanto riguarda l'Istituto magistrale.
C'è quindi in alcune di queste opere un ritardo che, secondo
noi, è negativo anche da un punto di vista ambientale. Noi ci
riserviamo quindi di tornare nei prossimi anni su questa vicenda,
perché credo che sia nell'interesse della pubblica amministrazione
accelerare questo processo di conversione, perché il passaggio da
impianti termici a gasolio ad impianti termici a gas naturale
comporta un minor numero di emissioni, delle emissioni meno
negative rispetto all'ambiente, quindi si tratta di un settore in
cui la pubblica amministrazione deve dare il buon esempio. Diventa
difficile invitare i cittadini ad un uso di carburanti appropriati
quando l'Amministrazione è in ritardo rispetto a delle scadenze e a
dei progetti che si è data.
Ringrazio quindi l'Assessore per la dettagliata risposta, ma
l'invito è di accelerare alcune opere rilevanti che sono state
elencate in cui non si è ancora provveduto a questa trasformazione
degli impianti.
