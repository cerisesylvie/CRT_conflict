Classificazione
SPORT E TEMPO LIBERO



Oggetto del Consiglio n. 282 del 9 gennaio 2019 - Resoconto
OGGETTO N. 282/XV - Interrogazione: "Problematiche relative
all'utilizzo di due locali siti all'interno del palazzetto sportivo
di Verrès da parte dell'Associazione sportiva Danza &
Danza".
Rini (Presidente)
- Punto n. 11 dell'ordine del giorno.
Per la risposta, la parola all'Assessore Borrello.
Borrello (SA
) - Buongiorno a tutti. L'infrastruttura
sportiva di Verres è di proprietà regionale e, a partire dalla data
del 17 settembre del 2018, a seguito della riorganizzazione della
macchina amministrativa della precedente Giunta, rientra nelle
responsabilità dell'Assessorato opere pubbliche, territorio,
edilizia pubblica, più nello specifico nella struttura Edilizia
patrimonio immobiliare e infrastrutture sportive. L'attuale
Dirigente incaricato presso la suddetta struttura, l'Ingegnere
Balagna, ha seguito fin dall'inizio le problematiche da lei
esplicitate all'interno della questione e le riporto di seguito
quanto formulato dal dirigente stesso. La
querelle
di cui si
tratta riguarda esclusivamente i rapporti tra l'associazione
reclamante e il concessionario della gestione dell'impianto. La
Regione, in qualità di proprietaria e concedente del medesimo, non
ha alcun titolo di intervento nei confronti della Regisport, se non
nei casi di violazione dei termini di concessione, che, nel caso di
specie, non esistono.
Dal punto di vista squisitamente legale, le pretese della Danza
& Danza risultano comunque del tutto inconsistenti, perché,
come riconosciuto dalle parti, infatti l'occupazione degli spazi di
cui trattasi è iniziata verosimilmente intorno all'anno 2003, lei
lo ha richiamato, sulla base di un mero accordo verbale con
l'allora responsabile della piscina di Verres, quindi in difetto di
un contratto scritto di locazione. Un rapporto quindi di fatto, che
la giurisprudenza, che si è occupata di analoghe questioni
concernenti l'occupazione di immobili a uso abitativo, ha
inquadrato nell'ambito della disciplina civilistica del possesso:
articolo 1150 del Codice civile; dell'indebito oggettivo, articolo
2033 del Codice civile; dell'arricchimento senza causa, articolo
2041 del Codice civile e delle obbligazioni naturali, articolo 2034
del Codice civile. Secondo questa ricostruzione, il presunto
conduttore Danza & Danza deve essere assimilato al possessore
in buona fede fino al momento della richiesta di restituzione
dell'immobile formulata dal proprietario, nel caso specifico dal
concessionario, a seguito della quale il presunto conduttore va
considerato alla stregua del possessore in mala fede sul quale
grava l'obbligo di restituire l'immobile. Al riguardo si evidenzia
che la denuncia presentata relativamente alle contestazioni
elencate da parte di Danza & Danza nei confronti della società
è stata respinta sia in primo grado che in appello, con condanna al
pagamento delle spese legali nei confronti del ricorrente.
Per quanto riguarda invece il secondo quesito da lei posto, al
momento nessuna problematica strutturale è stata individuata
nell'edificio; i problemi finora riscontrati riguardano:
infiltrazioni o problemi di condensa in copertura, evidenziati
anche nei locali utilizzati dalla società Danza & Danza. A tale
scopo nell'anno 2018 è stata approvata dalla Giunta regionale una
scheda di progetto per gli interventi di efficientamento energetico
per la piscina di Verrès, così come era stato fatto per la piscina
di Pré-Saint-Didier, finanziati nell'ambito degli investimenti per
la crescita e l'occupazione FESR 2014-2020 per un importo circa di
1,7 milioni di euro. I lavori dovrebbero avere luogo nel corso
dell'anno 2020. Lei chiedeva delle problematiche di carattere
strutturale, si evidenzia che, contestualmente alle opere "di
manutenzione e di efficientamento energetico", è stato avviato
anche un incarico per la verifica della vulnerabilità sismica
dell'intera struttura, evidenziata anche questa con i medesimi
fondi europei.
Presidente
- Per la replica, la parola al collega
Manfrin.
Manfrin (LEGA VDA)
- Ringrazio l'Assessore per la
risposta fornita e mi rendo peraltro anche conto che chiaramente
non si può imputare a lui quanto accaduto. Parliamo di fatti che -
era quello che ho riportato all'interno di questa iniziativa -
fanno data all'incirca dal 2003, però, Assessore, devo ovviamente
rilevare un dato che, secondo me, è particolarmente critico: se
effettivamente è vero quanto riportato dalla società Danza &
Danza, ovvero il fatto di possedere a tutti gli effetti un
contratto, e nelle documentazioni addotte poi ovviamente anche in
sede di tribunale vi sono le prove delle comunicazioni sia
cartacee, sia ovviamente di messaggistica relative appunto
all'esistenza di un contratto, se ci si trova in questa situazione,
c'è un problema. Se invece, come dichiarato da lei, Assessore, si è
in assenza di un titolo di utilizzo di quell'immobile, quindi vi è
assenza di contratto, la pubblica amministrazione deve rilevare,
soprattutto l'Amministrazione regionale, che una struttura di
proprietà dell'Amministrazione regionale dal 2003 viene condotta e
gestita senza che vi sia alcun titolo, alcun contratto, e questo
credo sia ancora più pericoloso e ancora più importante come
problema. È quindi necessario, secondo me, approfondire questo
discorso ed effettivamente vedere per quale motivo, secondo quanto
dichiarato dall'Assessore, una struttura regionale viene condotta
senza che vi sussista alcun contratto tra le parti, tra i gestori e
tra coloro che sono formalmente i concessionari.
Da questo punto di vista, quindi andremo sicuramente ad
approfondire questo tema facendo le opportune verifiche. Per quanto
riguarda invece i problemi strutturali, sono soddisfatto del piano
che è stato annunciato, quindi degli interventi che verranno fatti
di efficientamento energetico. Sono soddisfatto anche delle
annunciate verifiche sismiche sulla struttura, rilevo però che
numerosi organi di informazione si sono occupati, al di là delle
denunce della società che gestisce direttamente, che ha gestito
fino a poco tempo fa e che credo gestisca tuttora in parte e in
alcuni orari... sono state prodotte delle fotografie, delle
documentazioni che rilevano appunto dei danni strutturali, così
come sono state sollevate più volte anche delle infiltrazioni.
Chiederei quindi chiaramente all'Assessore anche di farsi carico
durante queste verifiche di un controllo ulteriore rispetto a
queste criticità. È una struttura che ha comunque una certa età e
quindi sicuramente patisce l'usura del tempo, non soltanto per una
questione di estetica, ma anche e soprattutto per fornire una
struttura sicura e utilizzabile anche ai fruitori del tutto.
