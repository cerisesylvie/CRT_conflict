Classificazione
ASSISTENZA SANITARIA E OSPEDALIERA



Oggetto del Consiglio n. 3121 del 10 gennaio 2018 - Resoconto
OGGETTO N. 3121/XIV - Interrogazione: "Modalità di erogazione
delle cure odontoiatriche ai cittadini con vulnerabilità sanitaria
e sociale".
Farcoz (Presidente) -
Punto n. 10 all'ordine del
giorno.
Pour la réponse,
la parole au collègue Bertschy.
Bertschy (UVP) -
In relazione all'interrogazione
presentata e ai tre quesiti, stiamo predisponendo l'atto necessario
a dare le indicazioni e i riferimenti alle condizioni di
erogabilità delle prestazioni odontoiatriche ai sensi dei nuovi
LEA. Il lavoro di predisposizione di questa delibera è stato fatto
seguendo anche le indicazioni e la visione politica che da qualche
mese abbiamo dato rispetto a tutta una serie di situazioni come
queste; il lavoro è stato svolto cercando di coinvolgere le
associazioni che rappresentano le persone con disabilità e si è
tenuto un ultimo incontro il 12 dicembre per verificare, insieme
alle associazioni, i contenuti del lavoro realizzato. In
quell'occasione si è decisa la tempistica per la predisposizione
dell'atto per una seconda riunione che avverrà il 15 gennaio, con
l'impegno di presentare nei primi dieci giorni di febbraio la
delibera che avvierà le attività a riguardo dell'integrazione dei
nuovi LEA rispetto a questo servizio. Con quella delibera verranno
date le indicazioni all'azienda per garantire i criteri
organizzativi per l'accesso alle cure odontoiatriche a tutti gli
aventi diritto, in particolare per assicurare un percorso
assistenziale dedicato di presa in carico agli utenti diversamente
abili.
Sul punto n. 2, è la delibera n. 1902/2014 che regola le cure
odontoiatriche e che prevede l'assistenza odontoiatrica
conservativa e le cure ortodontiche incluse, prima visita ed
eventuali estrazioni dentali, escluse le protesi, limitatamente
agli assistiti con età inferiore ai sedici anni, il cui indicatore
della situazione economica equivalente in corso di validità sia
inferiore al doppio del minimo vitale, come definito dall'articolo
5 della legge regionale n. 23/2010. In questa definizione, la
delibera ha stabilito in euro 462 il minimo vitale e quindi viene
calcolato moltiplicando il doppio dell'importo del minimo vitale
determinato annualmente con la determinazione della deliberazione
della Giunta regionale. Viene garantita l'assistenza odontoiatrica
conservativa, incluse prime visite ed eventuali estrazioni dentali,
limitatamente agli assistiti il cui indicatore della situazione
economica equivalente e in corso di validità sia inferiore al
doppio del minimo vitale, come definito dalla delibera già citata e
con le modalità indicate in precedenza e viene garantita
l'assistenza odontoiatrica conservativa, inclusa la prima visita
odontoiatrica e le eventuali estrazioni, agli assistiti con
deficit
immunologici determinati, gravi difetti delle difese
immunitarie con intenzioni recidivanti, ai soggetti sottoposti al
trapianto di reni, oppure in lista di attesa per il trapianto
stesso e agli assistiti con la sieropositività.
In aggiunta a tali indicazioni, sono inoltre garantite le
prestazioni odontoiatriche, che devono essere garantite ai soggetti
in situazione di vulnerabilità sanitaria, ai pazienti in attesa di
trapianto e post-trapianto (escluso quello della cornea), ai
pazienti con stato di immunodeficienza grave, ai pazienti con
cardiopatie congenite cianogene, ai pazienti con patologie
oncologiche ed ematologiche in età evolutiva adulta in trattamento
con radioterapia o chemioterapia o comunque a rischio di avere
complicanze infettive e ai pazienti con emofilia grave o altre
gravi patologie congenite. La deliberazione in fase di
predisposizione sopra richiamata verrà quindi a identificare le
ulteriori situazioni di vulnerabilità e negli incontri che
seguiranno si completerà l'iter di costruzione della delibera.
Al punto n. 3, "la prestazione garantita a tutti i cittadini
iscritti al Servizio sanitario regionale, senza tenere conto di
eventuali situazioni di vulnerabilità": la prima visita anche al
fine della diagnosi precoce di patologie neoplastiche del cavo
orale; nella visita sono comprese la radiografia e l'eventuale
rimozione del corpo estraneo.
Detto questo, nel corso del 2017 ci sono stati, soprattutto nei
primi dell'anno, difficoltà date dalla cessazione di un rapporto di
collaborazione, difficoltà alle quali l'azienda ha dato risposta
nel corso dell'estate con un contratto di collaborazione che ha
permesso di recuperare una parte del lavoro da realizzare rispetto
a questi utenti. Rispetto all'allungamento delle liste di attesa
delle prestazioni ambulatoriali, nel mese di ottobre sono state
incrementate le ore degli specialisti ambulatoriali assunti con
convenzione e sono state nel frattempo mantenute le attività di
odontoiatria nell'ambito dell'assistenza sanitaria
penitenziaria.
Nel nuovo atto aziendale (in questo momento in fase di
attivazione) è prevista la riorganizzazione dell'attività di
odontoiatria attraverso la creazione di una struttura semplice
incardinata nella struttura complessa di Otorinolaringoiatria.
Speriamo che questo possa assolvere alle attività di cui che questo
importante servizio necessita, soprattutto per i soggetti citati
nell'interpellanza.
Président -
Pour la réplique,
la parole au
collègue Chatrian.
Chatrian (ALPE) -
Ringrazio l'Assessore per la risposta.
Stiamo parlando di dentista, di assistenza e il collega ci ha
informato che state predisponendo, se ho capito bene, un nuovo
atto, una nuova delibera. Lei sa, assessore Bertschy, che a me
piace fare dei paragoni - soprattutto nei settori dove altri sono
molto più bravi di noi - e ho cercato di raccogliere qualche
informazione prima di presentare questa iniziativa per capire come
oggi in Valle d'Aosta viene affrontata questa tematica così
delicata. Paragonandola ad altre regioni e ad altre province, oggi
in Valle d'Aosta non si è ancora definito il criterio di
vulnerabilità. Siamo praticamente quasi all'anno zero.
L'Emilia-Romagna che il collega Bertschy conoscerà - penso - molto
bene, dal 2008 fa rientrare a livello di vulnerabilità sanitaria
veramente tantissimi casi: gravi patologie, sindrome di Down,
diabete giovanile, bambini con patologia delicata, portatori di
handicap e diverse criticità. Per quanto riguarda la Provincia di
Trento, il Veneto e la Lombardia, c'è stata una scelta di natura
politica nel declinare il criterio di vulnerabilità. Da noi non si
parla di vulnerabilità sociale e sanitaria (in Emilia è stata
classificata nel 2008) e il problema è che la Valle d'Aosta non ha
ancora definito i criteri di vulnerabilità sanitaria.
Per quanto riguarda la vulnerabilità sociale, collega Bertschy,
ad oggi io non conosco qual è il suo nuovo indirizzo, l'indirizzo
del nuovo Governo. L'attuale è bassissimo: siamo intorno agli 11
mila euro. La regione Emilia-Romagna è a 27 mila euro. Alla fine
oggi in Valle d'Aosta chi ha la possibilità di avere gratuitamente
questa cura? Perché poi penso che il punto di caduta sia questo. Io
immaginavo veramente, ve lo dico sinceramente, mi spiace che il
collega oggi non ci abbia fatto lo stato dell'arte sulla seconda
domanda, in cui ho chiesto all'Assessore quante sono le persone ad
oggi curate. Non andiamo oltre i cento. Non arriviamo alle
centoquaranta persone, quindi praticamente uno su mille.
La seconda domanda io l'avevo posta sullo stato dell'arte
dell'erogazione delle cure, perché poi sono i numeri che fanno la
differenza. Oggi questa cura a chi viene destinata? Chi ha questa
possibilità? Uno su mille. Questo è lo stato dell'arte. Sono
paragoni che devono farci riflettere parecchio. Quando in
quest'aula io sento dire che siamo i migliori, che esportiamo lo
stato dell'arte, che su queste tematiche così delicate spieghiamo e
insegniamo, quanto la sanità pubblica mette in campo... purtroppo
sono rimasto scioccato dalla pochezza di questo servizio.
L'obiettivo di questa nostra iniziativa era, dato che siamo
all'anno zero, dato che quasi tutte le altre Regioni sono veramente
sui due canali principali: vulnerabilità sanitaria: per chi ha
delle patologie gravi o semi-gravi e vulnerabilità sociale: per chi
invece ha delle difficoltà di natura economica. Sappiamo che i
costi sono molto elevati, oggi siamo all'anno zero.
Mi sarebbe piaciuto capire alla prima domanda, quali sono gli
intendimenti veri, pratici, qual è il punto di caduta, dove si
vuole arrivare. Il diciottenne diabetico avrà la cura gratuita? Sì
o no? Il portatore di handicap avrà la cura gratuita, oppure
no?
Dal punto di vista sociale, oggi lei mi ha messo in campo la
questione riferita ad una delibera del 2014, il livello molto
basso, l'Emilia-Romagna è a 28 mila di Isee, c'è la volontà di
alzare l'asticella? Mi spiego meglio: c'è la volontà di fornire
queste cure così costose e delicate e fare prevenzione, sì o
no?
Un tema che in cinque minuti indubbiamente non si può affrontare
nella sua interezza, ma mi sarei aspettato sinceramente dal collega
Bertschy un'affermazione del tipo "siamo all'anno zero, siamo i più
scarsi di tutti, oggi non diamo delle prestazioni". Da qualche anno
forse il suo movimento si occupa di sanità e magari, se eravate
così bravi, potevate muovere la classifica. Questo era un po'
l'intento della nostra iniziativa, collega Bertschy. Ma avremo
modo. Queste sono le cose che fanno la differenza: siamo i
migliori, siamo mediocri o siamo i peggiori? Vogliamo modificare e
creare le condizioni dal punto di vista sociale - guardo il collega
Guichardaz - e quindi creiamo le condizioni per queste cure
costosissime, oppure no? E per chi ha delle gravi patologie, siamo
capaci, dal punto di vista politico, di approvare i criteri di
vulnerabilità e poi a quel punto fornire indicazioni alla USL per
dare corso e gambe per queste cure così costose?
Più che dispiaciuto, sono molto preoccupato dalla risposta
dell'Assessore, ma avremo modo - proprio per fare meglio, proprio
per guardare chi è più bravo di noi, proprio per cercare di vedere
chi in questi anni ha fatto meglio di noi - di dare corso e gambe e
soprattutto dare delle risposte alla comunità valdostana.
