Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2445 del 11 maggio 2023 - Resoconto
OGGETTO N. 2445/XVI - Interrogazione: "Monitoraggio e
verifica periodici della regolarità dei dossi presenti sulle strade
regionali valdostane".
Bertin (Presidente) -
Punto n. 26. Risponde l'assessore
Sapinet.
Sapinet (UV) -
Con quest'iniziativa si chiedono
informazioni relativamente ai cosiddetti dossi.
Il primo quesito: "Se la struttura competente
dell'Amministrazione regionale monitora e verifica periodicamente
la regolarità dei dossi predisposti su tutte le strade regionali,
rispettando in particolare i centimetri di altezza, pendenza
regolamentare della lunghezza, sulle rampe di accesso e discesa del
dosso".
Il secondo quesito: "Se i suddetti dossi sono stati realizzati
esclusivamente nelle zone residenziali, nei parchi pubblici e
privati, nei residences ecc ...e comunque al di fuori dalle strade
regionali che costituiscono itinerari preferenziali dei veicoli
normalmente impiegati per i servizi di soccorso".
Quindi si dà risposta ai primi due quesiti: la sorveglianza
della rete viaria classificata regionale - che sappiamo avente una
lunghezza di 500 km con 327 ponti e 51 gallerie - è svolta con
cadenza giornaliera e dal personale cantoniere, composto appunto
dai cantonieri, dai capi cantonieri, dalla struttura regionale
competente in materia di viabilità ai fini della sicurezza della
circolazione stradale, che è uno degli obiettivi di questo
Governo.
In merito ai quesiti si evidenzia che i dossi artificiali, di
cui all'articolo 179 del regolamento di esecuzione e di attuazione
del Codice della strada, non sono ammessi sulle strade classificate
regionali, considerato che è vietato l'impiego sulle strade che
costituiscono un itinerario preferenziale per i veicoli di soccorso
e di pronto intervento.
Nei soli tratti correnti e nei centri abitati della viabilità
classificata regionale e in corrispondenza di attraversamenti
pedonali, al fine di migliorare la sicurezza dei pedoni, è
consentita la realizzazione delle piattaforme rialzate, previo
nulla osta della Regione, a cura e spese e sotto l'esclusiva
responsabilità dei Comuni territorialmente interessati, come
previsto dalla deliberazione della Giunta regionale n.
797/2013.
La citata deliberazione della Giunta stabilisce le dimensioni
minime delle piattaforme stradali, quindi lunghezza 12 metri,
altezza 10 cm., rampe di raccordo 1 metro, pendenza 10 percento e
la distanza minima tra i rallentatori di velocità stessi, quindi
500 metri ridotta a 150 per i tratti da proteggere da elevate
velocità.
La legge regionale 26/2006, "Nuove disposizioni per la
classificazione, la gestione, la manutenzione, il controllo e la
tutela delle strade regionali", stabilisce che la manutenzione e la
gestione dei sistemi di rallentamento della velocità sono di
competenza dei Comuni, pertanto il monitoraggio degli stessi rimane
in capo alle Amministrazioni comunali.
Tuttavia la struttura regionale competente in materia di
viabilità, nell'ambito della collaborazione appunto tra
Amministrazioni pubbliche, segnala ai Comuni le eventuali criticità
rilevate durante la sorveglianza della rete viaria regionale in
corrispondenza delle piattaforme stradali.
Il terzo quesito: per le opere non corrispondenti alla normativa
vigente, con che tempistiche è stato previsto di regolarizzare
concretamente i manufatti, la legge regionale 26/2006, "Nuove
disposizioni per la classificazione, la gestione, la manutenzione,
il controllo e la tutela delle strade regionali" non definisce una
tempistica per la regolarizzazione dei manufatti in argomento,
tuttavia sarà cura dei Comuni attivarsi in relazione alla gravità
delle criticità riguardanti i rallentatori di velocità
eventualmente anche segnalati dagli uffici competenti
dell'Amministrazione regionale che, ovviamente, è a disposizione e
in contatto continuo con gli Enti locali.
Infatti sottolineo che il presidio non è solo dei capo
cantonieri ma anche dei referenti di zona che hanno un costante
monitoraggio della viabilità regionale - e uno stretto rapporto con
le Amministrazioni locali, i Sindaci in particolare - di cui ogni
segnalazione o anomalia viene puntualmente presa in carico e
verificata.
Presidente -
Per replica, consigliere Lucianaz.
Lucianaz (LEGA VDA) -
Sono soddisfatto della sua
risposta, anche se non dà alcuna soluzione al problema dei dossi.
Io ho la particolarità di abitare di fronte a un dosso e vedo la
fatica che fanno i mezzi di soccorso, i mezzi spazzaneve, le
ambulanze e soprattutto i camion carichi, oltre ai danni di chi
viene in vacanza magari con un'auto di un certo valore e poi ci
rimette la marmitta scendendo dal dosso.
Secondo me ci sono misure non rispettate, ad esempio sul Codice
stradale ho trovato 7 cm di altezza, lei mi ha parlato di 10, non
so se sia una misura regionale diversa dal Codice stradale,
comunque ci sarà da approfondire.
Il fatto è che questi dossi, se hanno il senso di rallentare la
velocità, creano delle complicazioni, non certo per chi va a
passeggiare, che poi a 30 all'ora certi dossi non si possono
assolutamente affrontare, bisogna praticamente arrestare il mezzo
per superarlo, se si è carichi figurarsi della difficoltà!
Soprattutto il problema è nella fase discendente, quando c'è
proprio la botta, il salto, perché sicuramente non è accompagnata
regolarmente la discesa.
Lei mi parla di attivare i Comuni, io non so se se ne occuperà,
come mi par di capire, la struttura regionale a comunicare a tutti
i Comuni, previa misurazione, di rispettare queste misure, fatto
stà che io, quando parlo con qualcuno dell'Amministrazione
comunale, mi dice: "Ma lì ci pensa la Regione, perché è una strada
regionale".
Quindi vediamo di sistemare. Ci sono delle piattaforme rialzate
ma il collega mi parlava anche di rallentatori di velocità a
piastra, che dimensionano la larghezza del veicolo, quindi ci
possono essere delle soluzioni tecnologiche migliori.
La ringrazio, provvederò a informarmi sul fatto dei centimetri e
se le misure sono rispettate.
Volevo solo approfittare di quest'intervento perché ho trovato
oggi un titolo sulla Stampa dove è virgolettato: "La Giunta ha
sbagliato, i Russi del Donbass sono peuples frères".
Io non ho mai affermato questo, sfido chiunque a dire che io ho
criticato la Giunta e ho detto che i Russi del Donbass sono peuples
frères...
Io apprezzo il lavoro dei giornalisti, anche R.S. che ha scritto
questo articolo per La Stampa, ha scritto cose corrette, ognuno ha
fatto la sua interpretazione, però non riesco a capire perché la
stampa debba fare dei titoli così fantascientifici.
Naturalmente saranno i lettori a dare il loro giudizio. Io non
ho mai criticato la Giunta e questa non era mia intenzione.
