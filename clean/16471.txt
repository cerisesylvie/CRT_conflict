Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 2854 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2854/X Raccolta differenziata dei rifiuti.
(Interpellanza)
Interpellanza Premesso:
che la legge regionale 2 agosto 1994, n. 39 prevede l'adozione
di un piano regionale di smaltimento dei rifiuti;
che lo scorso mese di dicembre il Consiglio dei Ministri ha
adottato un decreto legislativo, che stabilisce una nuova
disciplina in materia;
che, da tempo, è stato costituito un apposito gruppo di lavoro
per lo studio della materia e per la predisposizione del piano in
oggetto;
che per quanto possa esserci sensibilità da parte della
popolazione nel suddividere i rifiuti a seconda della loro
tipologia o della loro nocività, non sembra che vi sia altrettanta
efficienza da parte delle strutture locali preposte allo
smaltimento differenziato;
che rifiuti raccolti separatamente da molte famiglie e/o imprese
verrebbero poi cumulati indifferentemente nel corso delle
operazioni di smaltimento;
che la raccolta differenziata dei rifiuti è altresì, nella
nostra regione, a livelli molto bassi rispetto ad altre realtà del
resto del Paese;
il sottoscritto Consigliere regionale
Interpella
l'Assessore competente per conoscere:
1) secondo quali modalità viene attuata la raccolta
differenziata dei rifiuti in Valle e, in particolare, dove e come
vengono stoccate e trattate le differenti tipologie;
2) quando prevede di definire un piano regionale di smaltimento
dei rifiuti, in ottemperanza a quanto fissato dalla legge regionale
citata in premessa;
3) quali altre iniziative intende adottare per migliorare
significativamente la raccolta differenziata dei rifiuti in
Valle.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Scopo di quest'interpellanza è quello di conoscere
in maniera più possibile dettagliata come vengono smaltiti
determinati gruppi di rifiuti (rifiuti speciali, tossici, nocivi),
in particolare pile, farmaci, carta, vetro, oli esausti,
pneumatici, plastici, per i quali sono previsti appositi siti di
conferimento, i cosiddetti cassonetti o campane per il vetro, e che
sono dislocati un po' su tutto il territorio. Sapere come vengono
raccolti e soprattutto smaltiti perché ci sono due momenti: quello
della raccolta, quindi le modalità di raccolta, chi l'effettua,
come la effettua; quello del riutilizzo, quindi come vengono
riutilizzati e soprattutto se vengono riutilizzati. Anche perché
non sembra che alle buone intenzioni da parte di molte
amministrazioni locali che hanno arricchito il loro territorio di
punti di raccolta di questi rifiuti, e alla buona volontà di
diverse famiglie che stanno entrando nell'ottica della suddivisione
di queste tipologie di rifiuti, corrisponda una struttura o una
serie di strutture, siano esse di carattere pubblico, siano esse di
carattere privato, che siano in grado di adempiere in maniera
efficace ed efficiente a questo tipo di rifiuti e quindi al loro
smaltimento.
La raccolta differenziata dei rifiuti ha raggiunto livelli
discreti in numerose regioni dell'Italia settentrionale, mentre in
Valle d'Aosta non sembra che si siano ancora raggiunti livelli
discreti; anzi, siamo al di sotto di quella che è considerata la
media nazionale che oscilla fra il 6 e l'8 per cento, secondo
alcuni dati che sono stati riportati anche da una recente inchiesta
condotta a livello nazionale.
Sappiamo che circa un anno fa è stata emanata un'apposita
normativa nazionale, il decreto Ronchi, che ha rivoluzionato la
materia della raccolta dei rifiuti e che la stessa Regione Valle
d'Aosta due anni prima, nel ?94, aveva predisposto una legge nella
quale si prevedeva anche l'istituzione di un piano di smaltimento
che in realtà pare non sia stato ancora definito.
Lo scopo di quest'interpellanza, come si evince dai quesiti che
sono stati proposti, è: conoscere quali sono le modalità di
raccolta e di smaltimento dei rifiuti differenziati; se questo
piano verrà definito al più presto e quando; quali sono eventuali
altre iniziative che l'Assessorato o la Giunta intendono adottare
oltre che per sensibilizzare la popolazione, che da una recente
inchiesta fatta a livello di Comune aostano risulta essere già
sensibilizzata su questo problema, soprattutto a rendere più
efficaci le tempistiche e le modalità di raccolta e di smaltimento
di questi rifiuti.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Devo precisare che la legge regionale che il
Consigliere Tibaldi cita, la legge 39/94, è una legge specifica che
era stata emanata al fine di adeguare la procedura di V.I.A. alla
normativa esistente in quanto c'erano grosse difficoltà
nell'interpretare come si classificavano i vari impianti. Questa
legge ha messo chiarezza in un settore molto delicato escludendo
dalla procedura di V.I.A. alcune strutture superiori ai 50mila
metri cubi. Questa legge ha avuto dei risultati eccellenti perché,
per quanto riguarda le discariche di materiali inerti in Valle
d'Aosta, la situazione rispetto ad inizio legislatura è stata
regolarizzata. Rimane ancora un po' critica l'area di Courmayeur,
ma Aosta ha raggiunto un accordo di programma con i Comuni di Quart
e di Saint-Christophe e realizzerà una discarica in grado di
risolvere tutti i problemi del circondario, mentre le altre zone
sono praticamente coperte. Per cui sotto questo punto di vista
posso dire che questa legge 39/94 ha prodotto degli eccellenti
risultati in materia di discariche di materiale inerte.
Per quanto riguarda invece il problema più specifico trattato
dall'interpellanza, relativo alla raccolta differenziata, questa
viene attuata secondo quanto era stato stabilito dalla legge
regionale 37/82 che prevedeva il conferimento differenziato dei
rifiuti urbani ingombranti, carta, vetro, materiale ferroso nonché
delle successive disposizioni nazionali e regionali emanate, con
particolare riferimento alla raccolta differenziata delle pile e
delle batterie esauste, dei farmaci scaduti o inutilizzabili, di
contenitori in plastica per i liquidi, i rifiuti verdi, erba da
sfascio, ramaglia in genere. C'è una serie continua di disposizioni
regionali dal 1982 ad oggi.
I rifiuti raccolti in modo differenziato vengono conferiti
presso il Centro regionale di trattamento rifiuti solidi di
Brissogne, gestito in convenzione dalla Società Va.Le.Co. e vengono
stoccati separatamente - questo è accertabile da chiunque voglia
recarsi lì, ci sono scolaresche intere che chiedono di visitare il
Centro di raccolta e vengono regolarmente autorizzate - e avviati o
al riutilizzo (carta, vetro, materiali ferrosi, alluminio,
contenitori, film in plastica, rifiuti verdi, batterie d'auto
esauste) o a particolari forme di smaltimento finale per quanto
riguarda il settore delle pile, dei farmaci scaduti o
inutilizzabili.
Mi è parso di capire dalla relazione del Consigliere Tibaldi che
il Consigliere mettesse in dubbio il fatto che la destinazione
finale sia quella voluta dal legislatore; su questo non sono in
grado di dare delle risposte perché c'è una grossa discussione in
atto sul riutilizzo, ci sono dei momenti in cui per esempio tutto
il mercato della carta ha avuto un ribasso notevole legato alle
valutazioni del marco e alle politiche restrittive della Germania,
altri momenti in cui questo mercato ha avuto un rialzo. Per cui il
mercato è legato a moltissimi fattori e i flussi di cambio sono
legati evidentemente a quanto conviene ai produttori finali lo
smaltimento differenziato. Se l'interpellante ritiene, posso
chiedere nuovamente alla ditta che gestisce il Centro di farci
avere una relazione così avrà degli elementi specifici sulla
destinazione del singolo rifiuto. Gli farò avere la documentazione
non appena ci verrà fornita.
Per quanto riguarda la revisione del piano regionale di
smaltimento dei rifiuti che in effetti nella legge 39 veniva
citato, devo dire che abbiamo dovuto aspettare l'entrata in vigore
del decreto Ronchi perché era un decreto in fase di istruttoria, in
fase di elaborazione da anni. Un decreto che, come già detto, è
entrato in vigore solo nel mese di febbraio di quest'anno e
addirittura la legge regionale 39/94 da certi punti di vista è già
superata perché anche la tipologia dei rifiuti è stata rivista dal
decreto Ronchi, cioè non c'è neppure più dal punto di vista
terminologico la stessa tipologia dei rifiuti.
Dopo l'entrata in vigore del decreto Ronchi ci siamo attivati
innanzitutto, come ho già avuto modo di dire in quest'aula,
chiedendo un incontro alla Regione Piemonte per sapere a che punto
stava il loro piano regionale di smaltimento rifiuti. Tale piano,
che è entrato in vigore circa un mese fa, fotografa l'esistente e
demanda alle province della Regione l'applicazione concreta del
piano rifiuti. Questo perché ormai è considerato un dato di fatto
ineludibile che politiche di tipo regionalistico - come quelle
della Regione Valle d'Aosta per le dimensioni che ha - devono
essere viste in una logica di collaborazione interregionale,
altrimenti si rischia di ottenere l'effetto contrario di quello che
si vuole.
Pertanto ci siamo attivati in questo senso e stiamo aspettando a
tutt'oggi una risposta ufficiale formale da parte della Provincia
di Torino, ma i contatti sono continui. Tant'è che - e con questo
rispondo al terzo punto - abbiamo in previsione un seminario nei
primi giorni del mese di dicembre sui rifiuti di montagna
organizzato su sollecitazione dell'U.E. e in collaborazione con la
Provincia di Torino, a cui invito tutti i Consiglieri a partecipare
perché interverranno dei relatori di altissimo livello, e dove
verrà posto al centro dell'attenzione proprio il problema dello
smaltimento dei rifiuti di montagna che è una problematica diversa
rispetto a quella delle grandi concentrazioni urbanistiche come
sono le zone di pianura e le grosse città. In quella sede potremo
avere delle indicazioni più precise su quali sono le esperienze
internazionali e non solo locali su questo tipo di smaltimento. È
in atto una seconda iniziativa con la quale verrà inviato un
dépliant informativo a tutte le famiglie per spiegare cos'è la
raccolta differenziata e per invitare ad utilizzare questo metodo
di raccolta, mentre una terza iniziativa che è prossima riguarda la
revisione delle tariffe di conferimento a carico dei Comuni, nel
senso di privilegiare con un sistema tariffario i Comuni che
adottano una politica di raccolta differenziata più spinta rispetto
agli altri. Sono iniziative in fase di elaborazione.
Per quanto riguarda la percentuale di raccolta differenziata,
concordo con quanto ha detto il Consigliere Tibaldi; la media
nazionale è di circa il 6-8 percento, noi siamo esattamente in
media perché la raccolta oggi è dell'8 percento. Gli sforzi li
stiamo facendo, vanno nella direzione di potenziare questo sistema
di smaltimento. Di certo c'è che la Regione Piemonte è disponibile
ad un accordo a condizione che le venga conferito, ai fini della
termodistruzione, solo il materiale risultante da trattamenti che
partono dalla raccolta differenziata e vanno al compostaggio, al
pretrattamento in loco: trattamenti, quindi, molto spinti. Per
questo in Giunta regionale abbiamo incaricato un gruppo di lavoro
di presentare alla Giunta, entro fine febbraio, una proposta di
aggiornamento del piano rifiuti in modo da avere in questo lasso di
tempo indicazioni tecniche precise su quali tipi di impianti
possono essere ipotizzabili e nel frattempo avere delle risposte
anche da parte della Regione Piemonte e della Provincia di
Torino.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore per le informazioni che ci
ha fornito, confido nel fatto che ci possa far avere quella
relazione sulla destinazione precisa delle varie tipologie di
rifiuti raccolte e poi smaltite per conoscere bene qual è la
destinazione finale di questi prodotti di scarto.
Per quanto riguarda il complesso della risposta, mi pare che sia
di carattere fortemente interlocutorio, cioè "in attesa di" sia per
quanto concerne il piano di gestione dei rifiuti, in quanto abbiamo
appreso che c'è questa trattativa in corso con la vicina Regione
Piemonte, sia per quanto riguarda la conseguente proposta che dovrà
essere formulata dal gruppo di lavoro appositamente nominato dalla
Giunta.
Mi pare importante, al di là delle iniziative che sono state
poste in atto, che sono di carattere seminariale, informativo e di
sensibilizzazione nei confronti della popolazione, che riguardano
cioè la prima fase della raccolta dei rifiuti - possiamo dire
l'aspetto cognitivo -, capire e verificare come e se questi rifiuti
vengono efficacemente smaltiti. Conto sulla trasmissione di questi
dati al più presto e ringrazio l'Assessore.
