Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3576 del 8 luglio 1992 - Resoconto
OGGETTO N. 3576/IX Disegno di legge: "Interventi finanziari
della Regione per case di riposo convenzionate per anziani ed
inabili"
Presidente
Prima di dare la parola al relatore, anzi
alla relatrice, comunico che discutiamo sul nuovo testo della V
Commissione, che viene distribuito testè ai colleghi
consiglieri.
Questo testo comprende gli emendamenti indicati dalla II
Commissione.
Ha chiesto la parola la Consigliera Monami, ne ha facoltà.
Monami (PCI-PDS)
L'approvazione di questo disegno di
legge, consentirà all'Amministrazione regionale di erogare
contributi ad istituzioni private e enti morali che gestiscono case
di riposo per anziani e per inabili.
Questa legge si rendeva necessaria per due motivi fondamentali:
in primo luogo perché la precedente analoga legge era giunta alla
sua scadenza triennale e quindi andava modificata.
L'innovazione fondamentale infatti, la più importante di questo
articolato, consente, oltre all'erogazione di contributi per spese
di gestione, per l'adeguamento delle attrezzature e per la
manutenzione straordinaria delle strutture, anche, e questa è la
novità, l'erogazione di contributi per la costruzione, la
ristrutturazione e l'adeguamento degli immobili che ospitano
appunto anziani ed inabili. Sono diversi anni che le istituzioni
private e questi enti morali gestiscono, in regime di convenzione
con l'Amministrazione regionale, queste strutture e, soltanto in
questi ultimi tempi, ci si è resi conto che andavano ristrutturati
gli stessi immobili, riattati ed in alcuni casi proprio modificati,
soprattutto là dove si devono ancora abbattere le barriere per
consentire a questi ospiti di vivere decentemente.
Per quanto attiene la quantità dei contributi relativi alle
ristrutturazioni, sono uguali agli stessi contributi di cui godono
i comuni per analoghi motivi, cioè per ristrutturare le strutture
di loro proprietà, che ospitano appunto anziani ed inabili.
Il nuovo testo di legge recepisce, come diceva il Presidente del
Consiglio, emendamenti apportati dalla 2a Commissione per quanto
riguarda la parte finanziaria e recepisce altresì indicazioni
pervenute dall'ufficio legislativo.
Presidente
Ha chiesto la parola l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Solo per dire che il testo, presentato
ai consiglieri regionali in questo momento, è solo una stesura un
po' più leggibile della legge.
Infatti viene definita, in un modo migliore, la tipologia degli
interventi al punto a), b) e c) per ciò che riguarda le spese di
gestione, l'adeguamento delle attrezzature e la costruzione,
ristrutturazione e adeguamento degli immobili. Vorrei solo
ricordare che questa legge non è più triennale come la
precedente.
Gli oneri per gli anni successivi saranno quindi determinati con
legge di bilancio. Diciamo che questa legge viene applicata alle
case di riposo operanti in Valle e funzionanti alla data, questo è
molto importante da ricordarsi, di entrata in vigore della
stessa.
Sono nove case di riposo, di cui tre già convenzionate con la
Regione. Infatti uno dei presupposti per ottenere i contributi sarà
proprio la stipulazione di una convenzione con la Regione.
Ne consegue che, dall'anno successivo alla data di entrata in
vigore di questa legge, cioè dal prossimo anno, le convenzioni
dovranno essere riviste.
Ecco, mi sembra che siano queste le cose più importanti da
ricordare, per quanto riguarda il testo di legge.
Per ciò che riguarda le spese di gestione, possiamo aggiungere
che è stato tolto il principio della copertura del disavanzo
d'amministrazione e la determinazione del contributo sarà rimandato
alla convenzione. Tra l'altro esistono delle convenzioni già
firmate, delle quali occorre tenere conto. Per le altre tipologie
di intervento, la legge indica dei criteri precisi per l'erogazione
di contributi.
Volevo aggiungere, per ciò che riguarda la parte finanziaria,
che è stato aumentato lo stanziamento del capitolo 61720, cioè la
spesa per l'attrezzatura e la costruzione, la ristrutturazione e
l'adeguamento immobili, da 150.000.000 a 1.000.000.000. Ecco,
questo in relazione agli interventi da predisporre e all'esiguità
della somma che inizialmente era prevista.
Posso dire che a proposito, ci sono già richieste delle tre case
che sono convenzionate, una per 650.000.000, una per 700.000.000 e
una per 500.000.000.
Questa è la ragione per cui è stato chiesto di aumentare lo
stanziamento.
Presidente Passiamo all'esame dell'articolato.
Esaminiamo quindi il nuovo testo formulato dalla V
Commissione.
Presidente
Do lettura dell'articolo 1:
Articolo 1 (Finalità)
1. La Regione Valle d'Aosta concede contributi alle istituzioni
private ed agli enti morali che gestiscono case di riposo per
anziani ed inabili operanti in Valle d'Aosta e regolarmente
funzionanti alla data di entrata in vigore della presente
legge.
Presidente
Pongo in votazione l'articolo 1:
Esito della votazione:
Presenti, votanti e favorevoli: 31
Il Consiglio approva all'unanimità.
Presidente
Do lettura dell'articolo 2:
Articolo 2 (Convenzioni)
1. Per poter richiedere i contributi, i soggetti di cui
all'articolo 1 devono stipulare con la Regione Valle d'Aosta
convenzioni, approvate dal Consiglio regionale, nelle quali si
prevede:
a) l'adozione di adeguati modelli assistenziali;
b) l'indicazione delle modalità di ammissione e di dimissione
degli ospiti;
c) l'indicazione del contratto con cui è regolamentato il
rapporto di lavoro del personale dipendente;
d) le forme di partecipazione alle spese di ospitalità da parte
degli assistiti e loro familiari;
e) le forme di controllo da parte dell'Amministrazione
regionale.
Presidente
Pongo in votazione l'articolo 2:
Esito della votazione:
Presenti, votanti e favorevoli: 32
Il Consiglio approva all'unanimità.
Presidente
Do lettura dell'articolo 3:
Articolo 3 (Tipologia dei contributi e presentazione delle
domande)
1. I contributi riguardano sia le spese di gestione sia quelle
in conto capitale per l'adeguamento delle attrezzature, nonché per
la costruzione, la ristrutturazione o l'adeguamento degli
immobili.
2. Le domande di contributo sono presentate al Servizio affari
generali, assistenza e servizi sociali dell'Assessorato regionale
della sanità ed assistenza sociale e sono sottoscritte dal
rappresentante pro tempore a ciò debitamente autorizzato.
Presidente
Pongo in votazione l'articolo 3:
Esito della votazione:
Presenti, votanti e favorevoli: 32
Il Consiglio approva all'unanimità.
Presidente
Do lettura dell'articolo 4:
Articolo 4 (Disciplina della concessione dei contributi per
le spese di gestione)
1. I contributi nelle spese di gestione annuale sono concessi,
sulla base delle convenzioni stipulate con le case di riposo,
previa presentazione di regolari bilanci preventivi e salvo
conguagli da determinarsi dietro presentazione di regolari bilanci
consuntivi.
2. Le domande per la concessione dei contributi di cui al comma
uno sono presentate entro il 30 giugno dell'anno precedente a
quello a cui i contributi si riferiscono e devono essere corredate
della seguente documentazione:
a) bilancio preventivo;
b) relazione del consiglio di amministrazione.
3. L'Ispettorato per l'attuazione dei piani e programmi
regionali per l'assistenza e i servizi sociali del Servizio affari
generali, assistenza e servizi sociali è responsabile del
procedimento e si avvale, per l'istruttoria, della collaborazione
dell'Ufficio economico finanziario dello stesso Servizio.
4. Il provvedimento di accoglimento o di reiezione delle domande
di contributo è adottato dalla Giunta regionale entro il 31 ottobre
di ogni anno.
5. Entro il 30 giugno dell'anno successivo a quello a cui i
contributi si riferiscono, i beneficiari sono tenuti a presentare
il bilancio consuntivo ai fini della determinazione, da parte della
Giunta regionale, dei conguagli di cui al comma uno.
Presidente
Pongo in votazione l'articolo 4:
Esito della votazione:
Presenti, votanti e favorevoli: 32
Il Consiglio approva all'unanimità.
Presidente
Do lettura dell'articolo 5:
Articolo 5 (Disciplina della concessione dei contributi in
conto capitale per l'adeguamento delle attrezzature)
1. I contributi in conto capitale per le spese relative
all'adeguamento delle attrezzature possono essere concessi, su
presentazione di apposita domanda corredata di preventivi di spesa
di data non anteriore a tre mesi dalla presentazione della domanda
stessa, nella misura massima del 60 per cento della spesa ritenuta
ammissibile.
2. L'intervento della Regione è limitato al finanziamento delle
attrezzature indispensabili per un'adeguata assistenza degli
ospiti.
3. L'Ispettorato per l'attuazione dei piani e programmi
regionali per l'assistenza e i servizi sociali è responsabile del
procedimento; la Giunta regionale provvede ad adottare il
provvedimento di accoglimento o reiezione delle domande di
contributo entro novanta giorni dalla presentazione di queste
ultime.
4. La liquidazione del contributo avviene previa presentazione
di regolare documentazione della spesa sostenuta.
Presidente
Pongo in votazione l'articolo 5:
Esito della votazione:
Presenti, votanti e favorevoli: 32
Il Consiglio approva all'unanimità.
Presidente
Do lettura dell'articolo 6:
Articolo 6 (Disciplina della concessione di contributi per la
costruzione, la ristrutturazione o l'adeguamento, degli
immobili)
1. I contributi per la costruzione, la ristrutturazione o
l'adeguamento degli immobili possono essere concessi nella misura
massima del 90 per cento della spesa ritenuta ammissibile; nella
tipologia delle spese ammissibili rientrano anche quelle relative
alla progettazione degli interventi e all'acquisizione
dell'area.
2. Le domande per la concessione dei contributi di cui al comma
uno devono essere presentate entro il 30 giugno dell'anno
precedente a quello a cui i contributi si riferiscono, corredata
della seguente documentazione:
a) progetto esecutivo, completo di tutti gli elaborati e della
stima del costo dell'opera;
b) concessione edilizia;
c) atto comprovante la proprietà o la disponibilità almeno
ventennale dell'area su cui sorgerà l'immobile e/o del
fabbricato;
d) indicazione dimostrativa dei mezzi finanziari con i quali i
richiedenti intendono far fronte alla quota di spesa a loro
carico;
e) convenzione con la Regione.
3. L'Ufficio progetti e lavori del Servizio affari generali,
assistenza e servizi sociali è responsabile del procedimento; la
Giunta regionale provvede ad adottare il provvedimento di
accoglimento o di reiezione delle domande entro novanta giorni
dalla presentazione delle stesse.
4. I contributi sono liquidati con successive deliberazioni
della Giunta regionale, secondo le modalità sottoelencate:
a) 20 percento su presentazione della dichiarazione di inizio
lavori rilasciata dal direttore dei lavori e della relativa
documentazione di spesa;
b) 50 percento alla presentazione del primo stato di avanzamento
dei lavori corredato dal progetto esecutivo dell'intervento e
relativa documentazione di spesa;
c) 20 percento su presentazione del secondo stato di avanzamento
dei lavori corredato della relativa documentazione di spesa;
d) 10 percento su presentazione del certificato di abitabilità
e/o agibilità dell'immobile, nel caso di nuove costruzioni e della
dichiarazione di fine lavori sottoscritta dal direttore dei lavori
negli altri casi, nonché dalla relativa documentazione di
spesa.
5. Tutta la documentazione da presentare ai sensi dei commi due
e quattro deve essere prodotta in originale o in copia
conforme.
Presidente
Ha chiesto la parola il Consigliere
Riccarand.
Riccarand (VA)
Questo articolo introduce una novità
rispetto alla precedente normativa ed è il contributo della Regione
sulla costruzione di immobili per l'uso previsto dalla
legge.
E' probabilmente anche opportuno prevedere un contributo della
Regione per questo tipo di costruzioni. Quello che secondo me non è
accettabile è l'ammontare del contributo.
Andare a prevedere un contributo del 90 percento, oltretutto
senza prevedere nessun tetto massimo di spesa, è fortemente
penalizzante per la pubblica amministrazione, nel senso che con il
90 percento, in pratica, viene pagato praticamente tutto
dall'Amministrazione.
Questo non è responsabilizzante rispetto a chi assume
l'iniziativa, perché la quota che deve pagare è molto bassa e
chiaramente l'onere per l'Amministrazione regionale è molto
pesante. Non è l'unico caso questo, nella nostra legislazione
regionale, in cui si prevedono contributi in questa
percentuale.
Credo però che estendere ulteriormente questo tipo di quote sia
sbagliato, perché va nel senso di deresponsabilizzare quelle che
invece devono essere delle iniziative a livello di privati, a
livello di associazioni, a livello di enti morali, che hanno sempre
avuto e devono avere la capacità di autofinanziarsi.
Quindi su questo articolo mi astengo, perché non condivido la
percentuale del 90 percento.
Presidente
Pongo in votazione l'articolo 6.
Esito della votazione:
Presenti: 32
Votanti: 32
Favorevoli: 31
Astenuti: 1 (Riccarand)
Il Consiglio approva.
Presidente Do lettura dell'articolo 7:
Articolo 7 (Verifiche e collaudi)
1. La Regione Valle d'Aosta può far effettuare, in qualsiasi
momento, da propri tecnici o da tecnici appositamente incaricati
dall'Assessorato della sanità ed assistenza sociale, con spese a
carico del richiedente ed ammissibili a contributo, verifiche o
collaudi delle opere o di parte di esse allo scopo di accertarne la
perfetta funzionalità, lo stato di manutenzione ed il rispetto
della destinazione.
Presidente
Pongo in votazione l'articolo 7.
Esito della votazione:
Presenti, votanti e favorevoli: 33
Il Consiglio approva all'unanimità.
Presidente
Do lettura dell'articolo 8:
Articolo 8 (Vincoli)
1. Le opere e le attrezzature incentivate ai sensi della
presente legge non devono essere destinate ad altro uso per un
periodo di venti anni decorrenti dall'ultimo contributo
percepito.
2. L'Assessorato della sanità ed assistenza sociale esercita la
necessaria vigilanza.
3. I beneficiari che contravvengono a quanto stabilito dal comma
uno devono restituire i contributi ricevuti, maggiorati degli
interessi legali computati per tutto il periodo durante il quale
hanno beneficiato delle provvidenze.
Presidente
Pongo in votazione l'articolo 8:
Esito della votazione:
Presenti, votanti e favorevoli: 33
Il Consiglio approva all'unanimità.
Presidente
Do lettura dell'articolo 9:
Articolo 9 (Disposizione transitoria)
1. Le convenzioni esistenti, che regolano i rapporti fra la
Regione Valle d'Aosta e i soggetti di cui all'articolo 1 continuano
a spiegare i loro effetti sino alla fine dell'anno di entrata in
vigore della presente legge e possono essere finanziate con i fondi
in essa previsti.
2. Per l'anno 1992, i termini per la presentazione delle domande
per la concessione dei contributi di cui al comma due dell'articolo
4 e al comma due dell'articolo 6 sono fissati al 30 settembre.
Presidente Pongo in votazione l'articolo 9:
Esito della votazione:
Presenti, votanti e favorevoli: 33
Il Consiglio approva all'unanimità.
Presidente
Do lettura dell'articolo 10:
Articolo 10 (Disposizioni finanziarie)
1. Per l'applicazione della presente legge è autorizzata, per
l'anno 1992, la spesa di lire 4.600.000.000, che grava per lire
3.600.000.000 sul capitolo 61700 e per lire 1.000.000.000 sul
capitolo 61720 del bilancio per il corrente esercizio
finanziario.
2. Alla copertura dell'onere di cui al comma uno si
provvede:
a) quanto a lire 3.600.000.000 mediante utilizzo dello
stanziamento iscritto al capitolo 69000 "Fondo globale per il
finanziamento di spese correnti" del bilancio di previsione della
Regione per l'anno 1992, a valere sull'apposito accantonamento
previsto all'allegato n. 8 del bilancio stesso ( Tutela, assistenza
e promozione sociale - Interventi per gestione case di riposo
-E.6.)
b) quanto a lire 150.000.000 mediante utilizzo dello
stanziamento iscritto al capitolo 69020 "Fondo globale per il
finanziamento di spese di investimento" del bilancio di previsione
della Regione per l'anno 1992, a valere sull'apposito
accantonamento previsto all'allegato n. 8 del bilancio stesso (
Tutela, assistenza e promozione sociale - Adeguamento attrezzature
case di riposo convenzionate -E.8.)
c) quanto a lire 850.000.000 mediante riduzione dello
stanziamento iscritto al capitolo 58480 "Contributi ai comuni nelle
spese di investimento per gli asili nido" del bilancio di
previsione della Regione per l'anno 1992.
3. A decorrere dall'anno 1993 gli oneri saranno determinati con
legge di bilancio ai sensi dell'articolo 15 della legge regionale
27 dicembre 1989, n. 90 "Norme in materia di bilancio e di
contabilità generale della Regione autonoma Valle d'Aosta".
Presidente
Pongo in votazione l'articolo 10:
Esito della votazione:
Presenti votanti e favorevoli: 33
Il Consiglio approva all'unanimità.
Presidente
Do lettura dell'articolo 11:
Articolo 11 (Variazioni di bilancio)
1. Alla parte spesa del bilancio della Regione per l'anno 1992
sono apportate le seguenti variazioni:
a) in diminuzione:
- capitolo 58480 "Contributi ai comuni nelle spese di
investimento per gli asili nido"
competenza lire 850.000.000
cassa lire 850.000.000
- capitolo 69000 "Fondo globale per il finanziamento di spese
correnti"
competenza lire 3.600.000.000
- capitolo 69020 "Fondo globale per il finanziamento di spese di
investimento"
competenza lire 150.000.000
cassa lire 150.000.000
- capitolo 69440 "Fondo di riserva di cassa"
cassa lire 3.600.000.000
totale in diminuzione:
competenza lire 4.600.000.000
cassa lire 4.600.000.000
b) in aumento, sia in termini di competenza che di cassa:
- capitolo 61700, che assume la denominazione "Contributi nelle
spese di gestione di case di riposo convenzionate per anziani ed
inabili. Legge regionale n. "
lire 3.600.000.000
- capitolo 61720, che assume la denominazione "Contributi nelle
spese per l'adeguamento delle attrezzature, nonché per la
costruzione, la ristrutturazione e l'adeguamento degli immobili di
case di riposo convenzionate per anziani ed inabili. Legge
regionale n. "
lire 1.000.000.000
totale in aumento, sia in termini di competenza che di cassa
lire 4.600.000.000
Presidente
Pongo in votazione l'articolo 11:
Esito della votazione:
Presenti, votanti e favorevoli: 33
Il Consiglio approva all'unanimità.
Presidente
Do lettura dell'articolo 12
Articolo 12 (Dichiarazione di urgenza)
1. La presente legge è dichiarata urgente ai sensi del comma tre
dell'articolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
Presidente Pongo in votazione l'articolo 12:
Esito della votazione:
Presenti, votanti e favorevoli: 33
Il Consiglio approva all'unanimità.
Presidente
Pongo in votazione la legge nel suo
complesso.
Esito della votazione:
Presenti: 33
Votanti: 32
Favorevoli: 32
Astenuti: 1 (Riccarand).
Il Consiglio approva pertanto il disegno di legge n. 414.
