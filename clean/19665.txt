Classificazione
AMBIENTE
Inquinamento
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2823 del 6 novembre 2002 - Resoconto
OGGETTO N. 2823/XI Problemi concernenti l'elettrodotto
Villeneuve-Châtillon in Comune di Gressan. (Interrogazione)
Interrogazione Appreso che sarebbe stato realizzato (o sarebbe
in corso) uno studio per la ricostruzione dell'elettrodotto
Villeneuve/Châtillon (da 220 kv) all'altezza del Comune di
Gressan;
Osservato che oggi tale elettrodotto passa nelle vicinanze delle
abitazioni e che si prevederebbe di spostarlo più a monte;
Ricordato che tale tema fu già affrontato dal sottoscritto
interrogante con l'iniziativa n. 336/XI (discussa in occasione del
Consiglio regionale del 27.01.1999);
Ritenuto necessario avere ulteriori informazioni al
riguardo;
il sottoscritto Consigliere regionale
Interroga
l'Assessore competente per sapere:
1) cosa prevede lo studio in oggetto circa lo spostamento
dell'elettrodotto Villeneuve/Châtillon nella zona a monte
dell'abitato di Gressan;
2) se relativamente a tale studio è stato coinvolto il Comune di
Gressan e se il medesimo abbia espresso un qualche parere al
riguardo;
3) se non pensa che sia opportuno procedere, eventualmente anche
in via sperimentale per un tratto lungo qualche chilometro,
all'interramento dell'elettrodotto in esame in considerazione degli
evidenti benefici in termini di impatto ambientale e di
abbattimento del rischio legato all'inquinamento elettromagnetico
che tale soluzione comporterebbe.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Non ho grandi cose da dire al Consigliere
Curtaz, se non che, rispetto alla situazione che avevamo esaminato
il 27 gennaio 1999, qualche piccola novità c'è, in questo senso. È
stato presentato dalla società Terna, ai sensi del DPR 23 aprile
1992, uno studio per un progetto di risanamento dell'elettrodotto
Villeneuve-Châtillon; oltre a questo progetto di risanamento
sappiamo essere allo studio un progetto di rifacimento completo
della linea. Del progetto di risanamento abbiamo perso le tracce,
il Ministero dell'ambiente non ha ancora trasmesso alla Regione il
progetto per il relativo parere, come previsto dalla procedura di
approvazione di cui all'accordo di programma interministeriale 14
settembre 1995, con il quale è stata stabilita la procedura di
valutazione dei progetti di risanamento. Ricordo che la procedura
coinvolge, oltre al Ministero dell'ambiente, il Ministero
dell'industria, dei lavori pubblici, della sanità ed evidentemente
le Regioni interessate dal singolo progetto di risanamento.
Per quanto riguarda la bozza del progetto di rifacimento della
linea, questa è stata oggetto di valutazione preliminare con i
Servizi regionali competenti per l'espressione del parere in sede
di VIA e con i Comuni interessati. Da quanto ci risulta, i Comuni
non hanno accettato il tracciato proposto e sono stati richiesti
ulteriori incontri. Fino ad oggi, all'Assessorato al territorio,
competente in materia, non è stato formalmente presentato nessun
progetto. Ci siamo pertanto attivati ad organizzare un incontro con
la società Terna, che speriamo di avere entro la fine di questo
mese.
Per quanto riguarda le risposte puntuali alle domande poste;
alla prima domanda la risposta è che al di là degli incontri fatti
dai servizi competenti, per valutare ipotesi, non abbiamo altro.
Per quanto concerne la seconda domanda, se è stato coinvolto il
Comune di Gressan, la risposta è "sì", non solo il Comune di
Gressan, ma anche di Jovençan e di Charvensod, che si sono espressi
negativamente rispetto alle ipotesi formulate. In merito alla terza
questione, questione più di "envergure", qui il problema non è
tanto l'interramento sperimentale, perché ne abbiamo già interrate;
ne ricordo una, che è l'interramento della linea a media tensione
che alimenta il Comune di Cogne, eseguita nel 1995 per sgravare il
tunnel di Charemoz-Plan-Praz dal cavo lì presente. L'intervento è
costato all'Amministrazione regionale il 63 percento delle spese
sostenute dall'Enel allora, cioè abbiamo pagato 3.087 milioni di
lire. È quindi evidente che se dal punto di vista concettuale, ma
anche delle attese e, se tecnicamente fattibile ed economicamente
sostenibile, non c'è alcun dubbio che bisogna puntare
all'interramento delle linee; il Consigliere capisce bene che ci
sono anche altre questioni, soprattutto quella di natura economica,
che va verificata in concreto, valutando gli impatti prodotti dal
nuovo tracciato e i benefici ottenibili sia dal punto di vista
ambientale, sia dal punto di vista sanitario, confrontandolo con il
maggior costo da sostenere.
Président
La parole au Conseiller Curtaz.
Curtaz (PVA-cU)
L'Assessore capirà che non posso essere
molto soddisfatto della risposta, del resto anche nelle premesse
egli mi ha annunciato che la risposta sarebbe stata in qualche modo
non incompleta, ma insoddisfacente, perché non aveva tutti gli
elementi per rispondere adeguatamente agli interrogativi posti
dalla nostra iniziativa. Rispetto al progetto di rifacimento di cui
si è parlato, quanto meno riscontro, dal mio punto di vista, un
dato positivo: che la nostra interrogazione è almeno servita da
"stimolo" per fissare l'incontro che l'Assessore ha annunciato, con
i responsabili della società interessata, in modo che si possa fare
un approfondimento del tema. Chiederò quindi all'Assessore di
essere informato circa l'esito di questo incontro, per le vie che
egli riterrà più opportune; in caso contrario, sarà mio onere
riprendere il tema con un'altra iniziativa consiliare.
Voglio fare ancora un'osservazione rispetto all'ultima questione
posta dall'interrogazione: riguarda il problema dell'interramento
degli elettrodotti. È vero che l'Assessore ha fatto riferimento a
casi già avvenuti in Valle d'Aosta; anche in altre regioni abbiamo
esempi di come questo interramento comporti sicuramente dei
benefici. Infatti questi sono indiscutibili sia rispetto
all'impatto ambientale, sia in riferimento all'inquinamento
elettromagnetico. L'obiezione che viene fatta in questi casi è che
costa di più e può costare anche parecchio di più rispetto ad una
linea aerea. Credo però si tratti di una scelta politica che
l'Amministrazione deve fare. Si tratta di verificare se è opportuno
o meno - e, dal mio punto di vista, è ovviamente opportuno -
destinare delle risorse per interrare dei tratti, perché non
parliamo di tutti gli elettrodotti, ma di pezzi di elettrodotti,
soprattutto là dove questi interessano più da vicino i centri
abitati, sottraendo delle risorse in altri settori; questo,
d'altronde, è un principio di responsabilità politica. Credo - e
faccio forse un esempio banale - che è meglio interrare qualche
tratto di elettrodotto e magari fare qualche strada poderale in
meno nella nostra regione, se penso a cosa è avvenuto nell'ultimo
ventennio nel settore delle strade poderali, tanto per fare un
esempio che riguarda il suo Assessorato!
Penso che, tutti noi, dobbiamo sempre più porci degli
interrogativi su questi temi, perché c'è un modo più facile di
spendere il denaro pubblico e c'è un altro modo, più lungimirante,
a mio giudizio, di spenderlo: quello di fare degli investimenti,
spendere delle risorse per migliorare la qualità della vita dei
cittadini, per migliorare la qualità ambientale del nostro
territorio, che poi - lo diciamo in continuazione, ma dobbiamo
concretizzarlo - è l'atout non solo dal punto di vista turistico ed
economico dei prossimi decenni, ma è anche l'atout per la
vivibilità delle prossime generazioni sul nostro territorio.
