Classificazione
AMBIENTE
Inquinamento


Resoconto integrale del dibattito dell'aula
Oggetto del Consiglio n. 1643 del 22 novembre 1995 - Resoconto
SEDUTA ANTIMERIDIANA DEL 22 NOVEMBRE 1995
OGGETTO N. 1643/X Rilevamento dei livelli di radioattività e di
inquinamento atmosferico e raccolta dati climatologici.
(Interrogazione con risposta scritta)
Interrogazione r.s. Premesso che con legge regionale n. 97/87 la
Regione Autonoma Valle d'Aosta si proponeva la realizzazione di una
rete di controllo dei livelli della radioattività ambientale
dell'inquinamento atmosferico e della raccolta dei dati
meteo-climatologici;
Considerato che con delibera del 3 agosto 1990 la Giunta
regionale aggiudicava all'Italtel, in qualità di capogruppo, la
fornitura in opera della strumentazione costituente la "Rete di
controllo dei livelli di radioattività ambientale,
dell'inquinamento atmosferico e della raccolta dei dati
climatologici" (Rete monitoraggio Aria);
il sottoscritto Consigliere regionale
Interroga
l'Assessore all'Ambiente per conoscere:
1) quali oneri gravarono complessivamente sul bilancio regionale
per l'acquisto della predetta strumentazione; quali ulteriori oneri
sono stati erogati fino ad oggi ed a quali società, persone o enti
e quale organismo ha gestito in questi anni il monitoraggio
dell'aria, con quali obiettivi, con quali specifiche competenze
tecniche nel settore e con quali risultati;
2) quali interpretazioni sono state attribuite agli eventuali
elaborati dei dati raccolti e quale contributo concreto hanno
fornito all'Amministrazione per giustificare gli investimenti
deliberati e per identificare precisi interventi operativi e
politici;
3) perché la rete di controllo sopra menzionata, oggetto
dell'appalto espletato nel 1990, non è stata ritenuta esaustiva e
perché, quindi, si è indetto un nuovo appalto, in corso di
svolgimento, per circa un miliardo e mezzo e se con questo nuovo
appalto si ritiene esaurito l'ampliamento della rete di controllo o
se sono preventivati acquisti successivi;
4) quali ulteriori oneri sono preventivati, per i prossimi tre
anni, per il funzionamento della rete di controllo e da quali
servizi regionali vengono indicate come necessarie le forniture
delle suddette apparecchiature e con quali motivazioni tecniche,
organizzative, strategiche ed economiche.
F.to: Parisi
Presidente E' stata data risposta scritta con lettera n. 3895 in
data 17 novembre 1995.
