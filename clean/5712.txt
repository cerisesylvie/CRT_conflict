Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 135 del 27 ottobre 1983 - Resoconto
OGGETTO N. 135/VIII - DISEGNO DI LEGGE CONCERNENTE:
"RIFINANZIAMENTO DEL FONDO DI DOTAZIONE DELLA GESTIONE SPECIALE
DELLA SOCIETA' FINANZIARIA VALLE D'AOSTA, PREVISTO DALL'ART. 9
DELLA L.R. 28.6.1982, N. 16".
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Féd. DP-UVP):
Un anno di vita della Finaosta
non è certamente sufficiente per dare un giudizio definitivo
sull'attività della società e per stabilire se lo strumento che la
Regione si è data sia utile ed adeguato alle sue effettive
necessità. La società non ha avuto completamente il tempo per
organizzarsi e strutturarsi, in quanto è stata immediatamente
investita di alcune pratiche importanti in gestione speciale. La
particolare situazione industriale della Valle d'Aosta,
verificatasi nel 2° semestre del 1982, ha reso necessario
l'affidamento di numerosi altri incarichi alla Finaosta, come
risulta dall'apposito elenco che ho provveduto a consegnare al
Presidente della I^ Commissione Affari Generali e che spero abbia
consegnato ai signori Commissari. Probabilmente sarà necessario
rivedere qualcosa del meccanismo attualmente instaurato in ordine
agli interventi di gestione speciale per quanto attiene
l'istruttoria ed i particolari rapporti con i partners della
Finaosta. Comunque si ritiene positiva la rapidità d'intervento
della Finaosta e in tal senso un obiettivo è già stato
raggiunto.
Alcune critiche sono invece apparse in merito ad un certo
comportamento di tipo bancario nell'assunzione delle garanzie; è
bene però chiarire che qualche eccesso potrà anche essere corretto,
ma che il denaro della Finaosta, per quanto attiene alla gestione
speciale, è denaro regionale e quindi, trattandosi di denaro
pubblico, deve essere garantito. L'importante è avere escogitato un
valido strumento operativo per le esigenze regionali; eventuali
cambiamenti potranno anche essere approvati ed alcune procedure
perfezionate. Non si deve dare l'impressione che il denaro della
Finaosta sia denaro facile: si cadrebbe così in quelle forme di
assistenzialismo, non volute da questa Giunta regionale e non
certamente utili ai valdostani.
L'intervento finanziario che ci si propone con il presente
disegno di legge prevede uno stanziamento per il fondo speciale di
15 miliardi.
Alla data del 26 ottobre 1983 gli interventi in gestione
speciale della Finaosta sono stati i seguenti: le operazioni
deliberate sono state 46 per un ammontare di 25 miliardi e 346
milioni; gli impegni attuali in corso di evasione sono 14 per un
importo di 10.543.000.000: le operazioni effettuate sono 15 per un
importo di £ 14.803.000.000.
Per quanto riguarda la gestione ordinaria, le erogazioni sono
state di 5.880.000.000; gli impegni ancora da soddisfare
3.871.000.000; per i fondi di rotazione, le erogazioni sono state
per gli artigiani 90 pratiche per 2.670.000.000, per il commercio
77 pratiche per 1.795.000.000. Gli impegni in fase di istruttoria
sono per gli artigiani 16 pratiche per 463.000.000, per il
commercio 18 pratiche per 903.000.000, per la cooperazione 3
pratiche per 581.000.000.
Si dà atto che alle ore 18,14 presiede il Vicepresidente Franco
De Grandis.
PRESIDENTE:
Il disegno di legge è corredato del parere
favorevole dell'Assessorato alle Finanze, del parere della I^
Commissione Consiliare Permanente.
E' aperta la discussione generale. Ha chiesto di parlare il
Consigliere Mafrica, ne ha facoltà.
MAFRICA - (P.C.I.):
Concordo con la prima frase
dell'Assessore alle Finanze, cioè quella con cui si chiedeva, dopo
un anno di attività, un giudizio sulla Finaosta. E' giunto il
momento di fare un primo bilancio e, avendo questo obiettivo in
mente, avevo chiesto all'Assessore alle Finanze una serie di dati
relativi alla Finanziaria regionale.
Devo esprimere pubblicamente una protesta per il fatto che mi
sono stati forniti i dati relativi agli artigiani, ai commercianti,
alle cooperative, alla gestione speciale, mentre mi sono stati dati
soltanto elementi anonimi (cioè le forme degli interventi
finanziari ma non le società a cui erano riferiti) per la gestione
ordinaria. La spiegazione fornitami dall'Assessore è quella secondo
cui la Finanziaria sarebbe una banca, per le banche esiste il
segreto bancario e quindi dovrebbe esistere anche per la
Finanziaria regionale. Credo che si possa dire che la Finanziaria
funziona come una banca, ma poiché dà dei finanziamenti agevolati e
quindi richiede qualcosa all'Ente pubblico, è doveroso, da parte
dei Pubblici Amministratori, controllare per quanto possibile come
vengono utilizzati questi fondi.
Come prima osservazione per un giudizio complessivo sulla
Finanziaria, si tratta di ricordare cosa era stato detto quando si
voleva istituire questo nuovo strumento di intervento della
Regione.
Allora si era molto discusso se si trattava di una Finanziaria
di sviluppo o di una Finanziaria di salvataggio; dopo un anno i
dati dimostrano che quello che era un nostro timore si è già in
gran parte realizzato.
Innanzitutto la disponibilità finanziaria delle due gestioni,
quella ordinaria e quella speciale; la gestione speciale ha
macinato interventi a grande velocità. All'inizio la gestione
speciale e quella ordinaria avevano ciascuna 10 miliardi a
disposizione: quella ordinaria è stata poi portata a 12 miliardi e
mezzo perché oltre alla Regione hanno sottoscritto le azioni anche
le banche. Con un successivo provvedimento si era pensato di
stabilire sia per la gestione ordinaria che per quella speciale un
nuovo fondo di 5 miliardi per ciascuna, invece si è poi deciso di
prelevare tutti i 10 miliardi e di destinarli alla gestione
speciale.
Adesso abbiamo un ulteriore intervento di altri 15 miliardi per
la gestione speciale, quindi nel giro di un anno la gestione
ordinaria ha avuto una disponibilità di 12 miliardi e mezzo, la
gestione speciale una disponibilità, con questo provvedimento che
sarà approvato oggi, di 35 miliardi.
Come sono poi andate le cose all'interno delle due gestioni? Per
quel che riguarda la gestione speciale, già oggi l'intervento dei
15 miliardi è necessario perché gli interventi decisi, anche se non
ancora erogati, superano le quote di cui poteva disporre la
gestione speciale. Per la gestione ordinaria, invece, dopo un anno
di quei 12 miliardi e mezzo impegnati sono solo 8 miliardi e 100
milioni, 5 miliardi e mezzo erogati, due miliardi e seicento
milioni da erogare. Quindi si può subito vedere come ci sia da una
parte una quantità di denaro molto più rilevante che viene
utilizzata in gestione speciale, dall'altra una quantità di denaro
inferiore per la ordinaria, come ci sia anche una serie di
interventi più rapidamente messi in opera per la gestione speciale
e più polverizzati per la gestione ordinaria. I 22 miliardi 750
milioni che erano impegnati al 31 agosto per la gestione speciale
erano riferiti a 10 interventi, invece gli 8 miliardi impegnati per
la gestione ordinaria erano riferiti a 25 interventi, per cui c'è
questa prima differenza da osservare. Si può andare più nel
dettaglio se i Consiglieri non si annoiano.
Come sono stati fatti questi interventi in gestione speciale? I
10 finanziamenti già erogati riguardano 5 società; la Maxel,
l'Alluver, l'Ilssa, la Saiform e la Coinca. I 10 interventi da
erogare, sempre in gestione speciale al 31 agosto riguardano ancora
la Coinca, la Saiform più altre quattro nuove società; la Sib, la
Cis, la Grivel e la Oman.
Tornando alla questione della gestione speciale, si tratta di
valutare quali risultati ha dato rispetto all'occupazione
l'intervento regionale in questo anno. Per quello che riguarda
l'occupazione il risultato non è dei più confortanti. La Maxel nel
1981 occupava 138 persone, nel 1983 - sono dati forniti
dall'Organizzazione sindacale - è scesa a 115 persone quindi
l'occupazione è diminuita di 23 persone. Per la Maxel si sono
utilizzati 3 miliardi e mezzo di questi fondi della gestione
speciale.
L'Alluver ha visto finanziamenti o partecipazioni per
1.750.000.000 in tre interventi; l'occupazione dal 1981 al 1983 è
scesa da 101 addetti a 91, con una perdita di 10 posti di lavoro.
L'Ilssa ha avuto in prestito 6 miliardi, ma, come tutti sappiamo,
l'occupazione ha subito un calo piuttosto rilevante perché dai 1050
addetti del 1981 siamo arrivati a 390 attuali, per i quali il posto
sarebbe ancora garantito. I nuovi investimenti, ci ha riferito
l'Assessore Pollicini ieri, sono per un numero di addetti
abbastanza limitato. Ricordo che la Coinca che complessivamente
utilizza 4 miliardi di questi fondi della gestione speciale, alla
fine dovrebbe occupare 40 persone, che la Saiform, che utilizza
oltre 2 miliardi, dovrebbe arrivare ad occupare circa 40 persone.
Lo sforzo fatto dalla Regione per sostenere l'occupazione
attraverso la gestione speciale non può essere considerato
soddisfacente.
Vediamo cosa è capitato nella gestione ordinaria, che è quella
gestione che dovrebbe sollecitare gli imprenditori perchè creino
ricchezza, perchè creino anche occupazione. Occorre fare un elenco
per lo meno dei principali interventi della gestione ordinaria per
fare qualche considerazione. Su 5 miliardi e mezzo già erogati in
gestione ordinaria i principali interventi sono stati i seguenti:
Elicost per 1.800.000.000; le funivie della Val Veny per
1.100.000.000 le funivie di Champoluc per 700.000.000; la Trinver
per 300.000.000; Tecnomec per 300.000.000; Giovannetto 300.000.000;
Cis per 150.000.000; CMP per 150.000.000; Martinetti per
150.000.000. Su questi 5 miliardi e mezzo quindi questi interventi
che ho ricordato portano a quasi 5 miliardi. Possiamo intanto
osservare due cose: primo, si tratta di interventi per società che
ricorrono anche nella gestione speciale, che sono in alcuni casi in
difficoltà; secondo, dall'elenco di queste società none mi pare che
ci siano stati casi di uno sviluppo effettivo e consistente
dell'occupazione. Le ditte che vanno meglio da questo punto di
vista sono la Sib, a cui sarà riservato un intervento in gestione
speciale di 5 miliardi, che aumenterà di 23 posti l'occupazione e
la Cis Confezioni che è riuscita ad aumentare in questi due anni il
numero degli occupati. Nel complesso però le società a cui si è
indirizzata la gestione ordinaria sono le stesse sulle quali già la
Regione interviene con i suoi finanziamenti, sono società che
compaiono nella gestione speciale e sono società che hanno già
avuto finanziamenti con i fondi di rotazione. In sostanza non mi
pare di vedere nella gestione ordinaria un dinamismo per cui si
possa dire che ci sono delle novità.
Un altro elemento da tenere presente dopo quello
dell'occupazione riguarda la partecipazione azionaria. Quando si
discuteva della Finanziaria, avevamo evidenziato che ritenevamo di
dare la caratteristica di Finanziaria di sviluppo rispetto a quella
di Finanziaria di salvataggio; non ritenevamo utile avere gestioni
separate e criticavamo la partecipazione azionaria diretta della
Regione nella società. Dopo solo un anno di gestione abbiamo già
qualche elemento di conferma dei nostri dubbi, perché l'intervento
della Regione nel capitale sociale della Maxe1 ha portato ad una
perdita di denaro regionale per 700.000.000, la partecipazione
della Regione nell'Alluver ha portato alla perdita di capitale
della Finaosta, quindi regionale, di 255.000.000, per cui, se si
vuole fare qualche considerazione, questa forma di intervento della
partecipazione azionaria che mette il denaro pubblico
immediatamente nel rischio societario, diversamente da come avviene
con altri finanziamenti - mutui e prestiti - è da ripensare.
Ancora due considerazioni: il livello dei tassi applicati
soprattutto per la gestione ordinaria. I primi interventi della
gestione ordinaria erano praticamente fatti tra il minimo del 13%
ed il massimo del 14,5% come tasso a carico di chi utilizzava il
finanziamento, il mutuo. Negli ultimi interventi in gestione
ordinaria si è scelto di portare il tasso, per chi usa i
finanziamenti regionali, al rendimento medio trimestrale dei buoni
del tesoro. Penso che il Consiglio di Amministrazione abbia fatto
quella valutazione, che poi diventava abbastanza naturale, per cui
avere in alcuni casi dei tassi che erano ancora convenienti
rispetto allo stesso investimento in BOT potesse consentire, per lo
meno ad alcuni, di destinare per finanziamenti regionali invece che
per investimenti produttivi, per giocare sulla differenza dei
tassi. Per inciso voglio dire che il Consigliere Tamone, in altre
occasioni, aveva criticato la Finanziaria piemontese dicendo che il
suo livello attivo era dovuto all'acquisto di BOT: mi risulta che
anche la Finanziaria regionale abbia poi deciso di seguire in parte
la stessa strada, cioè di acquistare dei BOT perchè non aveva la
possibilità di utilizzare tutto il denaro di cui disponeva.
L'ultima considerazione riguarda la struttura operativa della
Finanziaria. Non dispongo di molte informazioni, ma una a carattere
politico credo debba essere portata in questo Consiglio. Il
Presidente della Finanziaria regionale è stato ultimamente
sottoposto ad alcuni accertamenti di carattere giudiziario. Chiedo
alla maggioranza se ritiene compatibile la sua permanenza in questo
incarico dopo tali vicende; non formulo altre ipotesi se non
sottolineare che lo stesso si è autosospeso dal Comitato regionale
della D.C. ed ho sentito affermare alla radio che la questione
della Presidenza della Finanziaria era un problema che sarebbe
stato discusso all'interno della maggioranza stessa.
Per concludere quindi su questo provvedimento di legge devo dire
che il giudizio che può essere dato sulla gestione di un anno - che
per una struttura di questo tipo è poco, ma può servire - è un
giudizio di perplessità, è un giudizio che lascia intravedere molte
pecche. Si decide adesso di rimpinguare con altri 15 miliardi il
fondo a disposizione della Finanziaria regionale - tra l'altro i 15
miliardi vengono reperiti con incremento delle entrate del riparto
fiscale e qui ricordo che su questo capitolo il bilancio, come
avevamo detto a suo tempo era sottostimato, e per come le cose sono
state utilizzate, pur rendendoci conto della difficoltà del
momento, pur rendendoci conto che non è sempre possibile fare come
si vorrebbe, ci sembra che non si sia fatto tutto quello che era
possibile fare. Crediamo che debbano essere apportate delle
correzioni nella gestione della Finaosta e negli stessi interventi
che la Giunta regionale dà alla Finaosta come mandato preciso.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Féd. DP-UVP):
Sentivo parlare il Consigliere
Mafrica ed avevo nella mente un altro personaggio, probabilmente un
personaggio che non conosco ma che fa parte del Consiglio di
Amministrazione della Finanziaria regionale, perché era stato
accusato di non avere fornito nomi e cognomi degli interventi della
gestione ordinaria per il motivo che ha detto il Consigliere
Mafrica e che io riferisco in questa sede; però, guarda caso, il
Consigliere Mafrica sapeva benissimo chi erano questi signori che
avevano beneficiato di questi interventi. Quindi era molto bene
informato anche senza la mia risposta.
Il grosso quesito che poneva il Consigliere Mafrica per quanto
riguarda la Finanziaria e la gestione speciale in particolare era
questo: salvataggio o sviluppo? Secondo me, la gestione speciale
della Finaosta ha operato in entrambi i settori; ha fatto del
salvataggio, ma ha fatto anche dello sviluppo, perché se andiamo a
scorrere gli interventi che sono stati effettuati nella gestione
speciale, insieme ai nomi di fabbriche che hanno le loro
difficoltà, troviamo anche nomi di fabbriche che hanno portato
dello sviluppo, fabbriche nuove che si sono instaurate da poco in
Valle d'Aosta o che stanno instaurandovisi come la Saiform, la
Coinca. Ci sono invece fabbriche che sono già presenti in Valle
d'Aosta e che vanno molto bene. Il Consigliere Mafrica ha citato il
caso della Sib; ricordiamo che questa fabbrica dà alle casse
regionali qualcosa come 9 miliardi all'anno di imposte di
fabbricazione; ricordiamo che con l'intervento effettuato tramite
la Finaosta, con la quale si raddoppia praticamente la produzione,
si raddoppia anche l'imposta di fabbricazione, per cui
l'intervento, che è previsto in 5 miliardi nell'arco di 3 anni,
viene ampiamente ripagato in un solo esercizio.
Anche nella gestione ordinaria ci sono accuse di avere buttato
via dei soldi; guardiamo l'elenco delle industrie che hanno
ottenuto questi finanziamenti e constatiamo quante di queste sono
in piena attività, quante addirittura hanno incrementato. Prendo il
caso della Trinver: solo in questi giorni ha incrementato di 10
unità le proprie maestranze perché ha avuto un ordine dalla Francia
per fabbricare una partita di vetro; per un paio di mesi sono 10
persone in più che lavorano in una zona, quella di Verrès, che è
più fortemente in crisi. Le funivie della Val Veny: vogliamo forse
negare che incidono su tutto il comprensorio sciistico di
Courmayeur? Le funivie di Champoluc, ne abbiamo parlato un attimo
fa, qual'è l'importanza di questo impianto per la Val d'Ayas? E'
un'industria che va benissimo e che non ha mai dato fastidi. Quindi
c'è stato dello sviluppo, ma se anche ci fosse stato del
salvataggio, cosa significa salvataggio in questo momento?
Significa sviluppo, perchè le alternative per molta gente in questo
momento sono semplicemente: o si chiude o si salva. Non basta
portare la gente in tribuna quando le cose vanno male e votare
ordini del giorno, che poi non servono a niente, se non si
interviene concretamente. Dobbiamo intervenire in queste industrie
per salvarle nei momenti difficili, per dare loro un po'
d'ossigeno. D' altra parte la Finanziaria è nata con lo scopo di
dare ossigeno a queste industrie, dando loro del denaro a costi
accessibili, perché sappiamo tutti che certe industrie erano
strozzate dagli alti costi del denaro.
Si dice, costi molto alti, interventi molto elevati: ma abbiamo
fatto un'analisi di quanto costa creare un posto di lavoro nuovo?
Forse siamo all'incirca sui 100.000.000 per posto di lavoro, se
basta, e per certe industrie non basta. Quindi stiamo attenti
quando si parla di miliardi per creare 30-40 posti; sono tanti ma è
la realtà. Questa è una decisione politica da prendere: o scegliamo
questa strada o non facciamo questi interventi. Però se prendiamo
questa strada dobbiamo avere il coraggio di dire che abbiamo speso
quella cifra. Questa è una scelta politica e mi pare che mai
nessuno in questo Consiglio abbia contestato; tutti abbiamo sempre
approvato le iniziative industriali.
Detto questo, sul resto c'è ben poco da dire. Evidentemente
concordiamo con quanto è stato fatto dalla Finanziaria regionale in
questo ultimo anno. Io, per primo, ho detto che alcune cose sono da
rivedere; sono allo studio alcuni accorgimenti anche per quanto
riguarda i tassi di interesse, soprattutto per quanto riguarda i
destinatari, perché in molti casi forse, visto lo scopo della
Finanziaria che non è quello di guadagnare ma è quello di dare la
possibilità alle aziende di tirare avanti, dobbiamo anche
abbassarli. Sono tutte cose ancora allo studio, sono tutte cose che
come ho detto prima, dopo un anno di attività, evidentemente
dobbiamo rivedere perchè nulla è perfetto. Questo anno ci è servito
un po' da rodaggio. Nonostante questo, per quanto ci riguarda, la
Finanziaria è stato un esperimento positivo ed intendiamo
proseguire su questa strada.
PRESIDENTE:
Passiamo all'esame dell'articolato. Do
lettura dell'articolo 1:
ART. 1
Il fondo di dotazione di cui all'art. 9 della L.R. 28.6.1982,
n. 16 è aumentato della somma di £ 15 miliardi.
Il relativo onere graverà sul capitolo 36400 "Spese per la
costituzione del fondo di dotazione della Società Finaosta S.p.A.
per gli interventi della gestione speciale L.R. 28.6.1982, n. 16.
artt. 5 e 9" del bilancio di previsione della Regione per
l'esercizio 1983;
Alla copertura dell'onere di cui al comma precedente si
provvede mediante l'accertato incremento delle entrate iscritte al
cap. 1300 del bilancio di previsione per il corrente esercizio per
conguaglio quote di ripartizione di cui alla legge 26.11.1981, n.
690";
PRESIDENTE:
Metto in votazione l'articolo 1:
ESITO DELLA VOTAZIONE
Presenti: 27
Votanti: 21
Astenuti: 6 (Bajocco, Cout, Mafrica, Millet, Riccarand,
Tonino)
Favorevoli: 21
Il Consiglio approva
PRESIDENTE:
Do lettura dell'articolo 2:
ART. 2
Al bilancio della Regione per l'esercizio 1983 vanno
apportate le seguenti variazioni:
PARTE ENTRATA
Variazione in aumento
cap. 1300 "Quote fisse di ripartizione delle tasse ed imposte
erariali sugli affari di cui all'art. 3 della legge 26.11.1981, n.
690
01 imposta sul valore aggiunto
02 imposta di registro
03 imposta di bollo
04 imposta erariale dovuta per la trascrizione, iscrizione e
annotazione di atti nel pubblico registro automobilistico
05 imposte ipotecarie
06 tasse sulle concessioni governative
07 tasse di pubblico insegnamento
08 tasse di circolazione sui veicoli a motore e rimorchi
immatricolati nella Regione";
£ 15.000.000.000
PARTE SPESA
Variazione in aumento
cap. 36400 "Spese per la costituzione del fondo di dotazione
della Società Finaosta S.p.A. per gli interventi della gestione
speciale.
L.R. 28.6.1982, n. 16 artt.
5 e 9"
£ 15.000.000.000
PRESIDENTE:
Metto in approvazione l'articolo 2:
ESITO DELLA VOTAZIONE
Presenti: 27
Votanti: 21
Astenuti: 6 (Bajocco, Cout, Mafrica, Millet, Riccarand,
Tonino)
Favorevoli: 21
Il Consiglio approva
PRESIDENTE:
Do lettura dell'articolo 3:
ART. 3
La presente legge è dichiarata urgente ai sensi del 3° comma
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 3:
ESITO DELLA
VOTAZIONE
Presenti: 27
Votanti: 21
Maggioranza: 18
Astenuti: 6 (Bajocco, Cout, Mafrica, Millet, Riccarand,
Tonino)
Favorevoli: 21
Il Consiglio approva
PRESIDENTE:
Ha chiesto di parlare il Consigliere Torrione
per dichiarazione di voto, ne ha facoltà.
TORRIONE - (P.S.I.):
Noi abbiamo già votato articolo per
articolo, esprimendo il nostro assenso, voteremo quindi la legge
nel suo complesso.
Ho apprezzato l'intervento del Consigliere Mafrica, come al
solito estremamente puntuale e preciso quando si tratta di
questioni di carattere finanziario. Non ho nè la sua capacità nè la
sua competenza, soprattutto in fatto di numeri mi ritrovo in
maniera molto approssimativa, pertanto farò un discorso più
propriamente politico.
Dall'analisi che ha fatto il Consigliere Mafrica, mi pare che
sia emerso un dato che non tiene conto di un fattore a monte: è
vero, la Finanziaria non ho motivo per obiettare che non abbia
seguito quegli obiettivi che si era prefissa. L'Assessore, con
molta onestà, ha detto che non tutto era filato per il verso giusto
e che ci sono da porre in essere una serie di correttivi. Il
discorso di Finanziaria di sviluppo e Finanziaria di salvataggio, a
mio avviso, non va fatto in termini così rigidi e schematici,
perchè questo strumento a disposizione della Regione andava pur
collocato e lo si è collocato in una realtà regionale che purtroppo
era quella che era. Dare un giudizio così sintetico dell'attività
della Finanziaria, prendendo a misura un arco di tempo che è
relativamente breve e non rapportarlo alla situazione in cui questa
Finanziaria si è venuta a trovare per effetto di una situazione
generale che investe la Valle d'Aosta, mi sembra non tenga conto di
un dato di fatto fondamentale nel giudicare l'operato della
Finaosta. In un certo senso mi sento di condividere quanto ha detto
l'Assessore, cioè Finanziaria di sviluppo, Finanziaria di
salvataggio, ma il salvataggio a questo punto è un dato di fatto
positivo, collocato in un contesto estremamente tormentato come
quello del settore economico-industriale della nostra Regione.
Obiettivamente, con interventi di tipo diverso, con un quadro di
riferimento tracciato dai politici e quindi dall'Amministrazione
regionale, di tipo diverso, forse l'attività della Finanziaria
avrebbe assunto un altro aspetto e soprattutto un altro tipo di
slancio. Alcuni interventi ripetitivi, come quello della Maxel,
cominciano a fare dubitare se sia sempre opportuno che la
Finanziaria, o l'Ente pubblico più in generale, continuino ad
occuparsi in maniera così pressante di realtà che non riescono mai
a decollare. Direi che ha agito come una Finanziaria di
consolidamento, nel senso che ha agito per consolidare una
situazione cercando di tamponarla per quello che una struttura,
ancora limitata, poteva fare. Sono interventi in certi casi
discutibili, abbiamo apprezzato l'Assessore perché l'ha messo in
luce.
Avevamo fatto una lunga battaglia per la creazione della
Finanziaria, avevamo dato il nostro voto favorevole, riteniamo che
pur con alcune ombre abbia recitato un ruolo sostanzialmente
innovativo nel contesto della nostra Regione e quindi con l'augurio
- forse il nostro giudizio sarà un po' più severo nel futuro - che
si operino quei correttivi che vanno apportati, che la Finanziaria
serva veramente ad attuare un processo di dinamica diverso da un
punto di vista finanziario rivolto soprattutto al settore
industriale valdostano, diamo l'assenso al disegno di legge.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Noi ci asterremo su questo
provvedimento perché diamo un giudizio politico di perplessità, di
non soddisfazione (non è un giudizio tecnico nè finanziario).
Devo rilevare come non ci sia stata alcuna risposta sulla
domanda finale che avevo fatto sul Presidente di questo importante
strumento; ma per quello che riguarda il giudizio politico devo
affermare che quanto ha detto l'Assessore Martin non è
corrispondente al vero. Si può parlare di salvataggio anche quando
una struttura in difficoltà, dopo l'intervento, si trova in
condizioni migliori. Ci sono casi in cui c'è un primo intervento
per svariati miliardi della Regione con l'obiettivo di ridare alla
struttura industriale una sua agilità; dopo un anno o due si
continua sempre ad intervenire con lo stesso scopo. Qui non c'è
stato salvataggio, qui si continua a fare
dell'assistenzialismo.
Ho parlato di perplessità, altrimenti il nostro voto sarebbe
stato negativo, perché fra tutti gli interventi ce ne sono alcuni
che possono anche essere condivisi. Faccio un altro esempio: avere
prestato 6 miliardi all'Ilssa senza condizionare quel prestito a
qualche intervento è stato un errore che poi va fatto risalire alla
Giunta regionale e non alla Finanziaria; che per la gestione
speciale esegue solo dei mandati ricevuti.
Quindi non è solo una questione di parole ma è una questione di
strumenti tecnici a disposizione per ricercare aziende che
effettivamente rappresentino qualcosa di nuovo. Non tutte le
aziende che oggi ci sono potranno essere presenti sul territorio
valdostano fra dieci anni, ma occorre che ve ne siano di nuove,
tecnologicamente avanzate, come amano dire i colleghi della
maggioranza; per quello che ci riguarda come forza politica, quando
abbiamo notizie di interessamenti per queste cose non facciamo
questione di minoranza o di maggioranza, mandiamo gli interessati a
colloquio con la Giunta regionale.
L'osservazione che vogliamo fare è che questo sforzo,
soprattutto per la gestione ordinaria, non ci sembra che sia stato
fatto.
Per la gestione speciale non si è forse condizionato a
sufficienza l'intervento della Regione perchè poi gli impegni presi
dagli imprenditori venissero rispettati.
Per questi motivi ci asteniamo su questo provvedimento.
Si dà atto che alle ore 18,53 presiede il Presidente Giovanni
Bondaz.
PRESIDENTE:
Metto in votazione per scrutinio segreto il
complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 24
Astenuti: 5 (Bajocco, Mafrica, Millet, Riccarand, Tonino)
Favorevoli: 23
Contrari: 1
Il Consiglio approva
