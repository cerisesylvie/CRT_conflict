Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 286 del 18 dicembre 2003 - Resoconto
OGGETTO N. 286/XII - Interventi per limitare la mobilità
sanitaria in uscita dei Valdostani. (Interrogazione)
Interrogazione
Tenuto conto del provvedimento dirigenziale n. 5958 del 4
novembre scorso con il quale si approva la liquidazione, a favore
del Ministero dell'Economia e delle Finanze, della somma di
6.000.000 euro, quale saldo sulle quote di mobilità sanitaria
passiva per l'anno 2000;
Sottolineato che, tenendo conto della somma già versata come
acconto, il totale della quota di mobilità sanitaria passiva per
l'anno 2000 supera i 10 milioni di euro;
Preso atto dei numerosi interventi e investimenti effettuati,
in questi anni, dall'Amministrazione regionale e finalizzati a
cercare di completare e migliorare l'offerta sanitaria, tenuto
conto dell'importanza del ruolo della sanità pubblica in Valle
d'Aosta;
I sottoscritti Consiglieri regionali
Interrogano
l'Assessore competente per sapere:
1) qual è la valutazione in merito;
2) quali sono gli interventi intrapresi o che stanno per
esserlo al fine di limitare concretamente la mobilità sanitaria in
uscita dei Valdostani;
3) quali sono le patologie che inducono i Valdostani a
curarsi presso altre regioni.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Cercherò di essere sintetico su un argomento molto
ampio, su cui abbiamo lavorato e stiamo lavorando, un argomento
importante perché determinerà molte scelte in sanità e non solo in
Valle d'Aosta. Cercherò di essere sintetico, magari cambiando
l'ordine delle risposte e lei mi consentirà questo.
Intanto qual è la dimensione del problema? È un problema
rilevante, come ha notato anche lei, che ci porta via circa 10-12
milioni di euro all'anno, a seconda dell'annata. Cosa comprende la
mobilità? Comprende i ricoveri ospedalieri, i trattamenti di
medicina generale, la farmaceutica, le cure termali. Per darle dei
dati precisi e per descrivere il fenomeno in Valle d'Aosta,
possiamo dire che nel 2002 vi sono stati 4.900 ricoveri fuori
Valle, cioè di mobilità passiva, e 2.274 ricoveri in Valle di
cittadini non residenti in Valle, cioè di mobilità attiva.
Se dobbiamo vedere il "trend", cioè la mobilità attiva e la
mobilità passiva negli ultimi 3 anni, dal 2000 al 2002, possiamo
dire che siamo in una situazione stabile, nel senso che dal 2000 al
2002 non è aumentata la mobilità passiva e non è neppure aumentata
la mobilità attiva, cioè attrazione e fuga rimangono su questi
livelli. È invece aumentato il costo, dovuto al fatto che le
prestazioni in fuga sono prestazioni ad alta qualità, per cui i
costi delle stesse sono aumentati.
Lei mi chiedeva anche di descrivere quali sono i trattamenti che
più frequentemente vengono eseguiti fuori Valle. Intanto, come si
sa, tutti gli interventi di cardiochirurgia vengono eseguiti fuori
dalla nostra Valle, anche perché - sempre per il numero esiguo di
abitanti - sarebbe tecnologicamente e scientificamente non corretto
attivare un reparto di cardiochirurgia nella nostra Valle. I DRG ad
alta specificità sono soprattutto in questa direzione, come anche
nella direzione neurochirurgica, craniotomie, trattamenti di ernie
midollari, e via dicendo. Insieme a questo però notiamo che -
sempre su interventi che potremmo effettuare - qui abbiamo delle
fughe per interventi del cristallino, per interventi su
articolazioni maggiori; altri interventi di riabilitazione vengono
effettuati solitamente al di fuori delle nostre regioni, come anche
interventi urologici, soprattutto endoureterali. Queste sono le
cause di maggiore mobilità attuale.
Cosa dire su questo problema? Non è un problema solo nostro, è
un problema di tutta l'Italia; lei sa che dopo la "legge Bindi" il
cittadino italiano ha diritto di farsi curare in una struttura
pubblica ovunque essa sia situata; direi che il problema adesso si
sta allargando, si sta parlando addirittura di "mobilità europea" e
bisognerà introdurre anche lì dei concetti diversi.
In questo sistema di "libertà di cura" tutta l'Italia sta
facendo delle considerazioni e cercando anche dei correttivi. Sono
stato recentemente a Roma ad un incontro con gli Assessori alla
sanità e con le regioni aventi grande mobilità attiva. Pensi alla
Lombardia, che ha 22 cardiochirurgie, praticamente cura tutti i
cardiopatici dell'Italia, ha un grosso problema sulla mobilità
attiva, nel senso che, sì, cura tutti gli Italiani, ma poi
praticamente le spese per curare tutti gli Italiani le deve
sostenere lei! L'altro giorno, nella conferenza sociosanitaria,
citavo che la Regione Calabria ha un debito di 140 miliardi nei
confronti della Regione Lombardia e non sa come restituirli!
Dico questo per rilevare che il problema della mobilità è un
problema di tutta l'Italia e che a livello centrale si pensa a dei
correttivi. Nel 2004 questi correttivi prevedranno l'individuazione
di trattamenti di alta specificità, cioè le regioni che hanno dei
trattamenti di alta specificità avranno dei DRG più pesanti; per i
DRG di medio peso si pensa a un correttivo, nel senso che un DRG
medio che vada a curarsi in un'altra regione sarà retribuito con
una decurtazione del 25% sul DRG. Sono idee, sono progetti a cui
tutta la sanità italiana si sta indirizzando, è un grosso problema
di tutti.
Cosa stiamo facendo noi? Intanto bisogna pensare che una
mobilità fisiologica ci sarà sempre, perché i malati
cardiochirurgici dovranno essere trattati in altre sedi e così alte
specificità; questo non perché non saremmo in grado di affrontarle
con dei progetti, ma perché il nostro numero di abitanti è talmente
esiguo che servizi di questo tipo sarebbero scientificamente forse
non corretti, se svolti qui. Su questo stiamo però lavorando - come
dicevo prima - stiamo facendo una riflessione; è chiaro che la
dimensione innanzitutto è culturale, bisogna avere fiducia nella
nostra sanità pubblica e mi sembra che, da quando siamo qui, i
nostri interventi siano sempre tendenti in tale direzione.
Bisogna stringere e completare degli accordi di mobilità
interregionali, che finora non hanno avuto successo; questo non
perché la Direzione USL non si sia mossa in tale senso - ho delle
documentazioni di tali fatti - però il Piemonte, con cui per
questioni geografiche dovremmo avere accordi interregionali, è
"sordo" a queste nostre iniziative e, come tutti sanno, per fare un
accordo bisogna essere in due: se uno dei due non ne vuol sapere,
l'accordo è difficile da fare! La stessa rete oncologica prevede un
accordo con strutture oncologiche piemontesi, una rete di grande
significato terapeutico, una rete a cui però non fa seguito un
accordo economico. Non abbiamo potuto fare con il Piemonte una
convenzione particolare per i nostri malati che vanno a farsi
curare lì, perché il Piemonte, in particolare, ha alzato delle
barricate nei nostri confronti; con questo non voglio dire che in
futuro non ci sarà un accordo o un lavoro in questo senso, le
assicuro che verrà fatto.
Dobbiamo sicuramente aumentare la nostra qualità, tenendo ben
presente il fatto che la nostra "mission" è di curare tutti: noi,
qui, non possiamo curare in particolare una fascia di malati
qualitativamente in modo eccezionale e non curare tutti gli altri
in modo corretto! Primo nostro compito è di curare tutti con un
buon livello; da questo verranno fuori sicuramente dei reparti, ci
sono già, che avranno una qualità specifica e da potenziare ancora.
E dico anche che è iniziata la stagione dei concorsi: in diverse
unità budgetarie non vi era ancora un responsabile definitivo,
abbiamo iniziato a confermare e a dare responsabilità a chi già
magari gestiva queste strutture da diversi anni. Abbiamo agito in
tal modo sulla "Chirurgia vascolare", una delle nostre unità di
riferimento e, se tutti lavoreremo insieme - perché è anche un
problema culturale e di fiducia nelle nostre strutture -, credo si
potrà limitare il fenomeno; ripeto, non sarà possibile risolverlo
completamente per una piccola realtà sanitaria come la nostra, però
la nostra idea va proprio in tale senso.
Président - La parole au Vice-président Lanièce.
Lanièce (SA) - Prendiamo atto della risposta dell'Assessore.
Questa iniziativa è stata presentata proprio per comprendere
l'iniziativa che voleva mettere in campo il neoassessore alla
sanità. Già in passato ho presentato diverse iniziative sulla
mobilità sanitaria, a fronte anche del fatto che il piano
sociosanitario precedente portava, fra i vari obiettivi, quello di
ridurre la differenza fra mobilità passiva e attiva. Ricordo che la
collega Squarzino aveva sollevato il problema durante la
discussione sul piano sociosanitario e l'allora Assessore aveva
annunciato l'intenzione di giungere al più presto ad un pareggio
fra le due realtà.
Il piano sociosanitario 2002-2004 ha confermato questo
obiettivo, ma, man mano che ogni anno scopriamo i dati effettivi,
vediamo che il "trend" denota sempre una grossa differenza, circa
20 miliardi, per cui quanto scritto su tale documento, che è
importante, non è stato ancora realizzato. Comprendiamo che sia
difficile da realizzare, ma allora non lo si doveva mettere come
obiettivo perché, se è una "chimera" raggiungere la parità fra la
mobilità attiva e passiva per situazioni contingenti anche alla
nostra realtà - e qui posso capire che non si possano effettuare
interventi di cardiochirurgia in Valle d'Aosta, anche per
l'esiguità dei numeri dell'utenza - allora si dovrebbe dire che
questo obiettivo non può far parte del piano sociosanitario
valdostano, in quanto di difficile attuazione. Per tali ragioni
invito l'Assessore a stralciare il succitato obiettivo nel prossimo
piano sociosanitario.
Per quanto riguarda la rete oncologica, invitiamo l'Assessore ad
intensificare l'azione, se ancora non si riesce a trovare questi
buoni rapporti con il vicino Piemonte, perché una maggiore
collaborazione con lo stesso può servire ad affrontare tale
problema. I rapporti possono essere difficili, è vero, però
l'obiettivo primario della nostra sanità deve essere quello di
cercare - visto il nostro bacino di utenza - di fare accordi con
altre regioni onde permettere l'effettuazione di certi interventi
in sede di convenzione. Se il Piemonte è "sordo" ai nostri appelli,
bisogna insistere maggiormente perché tale problematica riguarda la
salute dei Valdostani e, visto che l'Assessore è sensibile e penso
che vorrà operare in detta direzione, lo invitiamo ad agire in tal
senso. Il fatto che vi siano nuovi concorsi vuol dire che c'è la
volontà di avere nuovi primari e questa può essere una cosa
positiva.
Ribadiamo comunque la necessità di attivarsi in tale direzione
perché, dai dati delle precedenti iniziative, era emerso che una
buona parte di questa mobilità sanitaria era dovuta ad interventi
di base; anche l'Assessore oggi ne ha citati alcuni e riguardano
interventi sul cristallino, interventi neurologici: sono esempi che
richiedono l'intensificazione di un'offerta sanitaria nei settori
di base, che sono essenziali.
Se per gli interventi cardiochirurgici e neurochirurgici
concordo con l'Assessore sull'impossibilità di creare, qui, delle
strutture, poiché sono interventi di difficile attuazione e non
hanno il bacino di utenza necessario, per quanto riguarda la
mobilità dovuta a scelte collegate con interventi di base penso che
vi debba essere un'azione forte da parte dell'Assessorato: è
necessario dimostrare ai Valdostani che possono aver fiducia nella
sanità valdostana e fare in modo che gli stessi, per semplici
interventi, scelgano l'offerta sanitaria valdostana, lo ritengo un
obiettivo primario.
Mi auguro che l'Assessore condivida la mia posizione e quella
del collega Salzone e lo invitiamo ad agire in questa
direzione.
