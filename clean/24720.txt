Classificazione
NOMINE E INCARICHI DI CONSULENZA E SPECIALI
Nomine
STATUTO



Oggetto del Consiglio n. 105 del 1° ottobre 2008 - Resoconto
OGGETTO N. 105/XIII - Interpellanza: "Intendimenti in merito
alla nomina dei rappresentanti della Regione in seno alla
Commissione paritetica Stato-Regione".
Interpellanza
Ricordato che l'articolo 48 bis della legge costituzionale 26
febbraio 1948 n. 4 "Statuto speciale per la Valle d'Aosta" prevede
che "Il Governo è delegato ad emanare uno o più decreti legislativi
recanti le disposizioni di attuazione del presente statuto e le
disposizioni per armonizzare la legislazione nazionale con
l'ordinamento della Regione Valle d'Aosta, tenendo conto delle
particolari condizioni di autonomia attribuita alla regione. Gli
schemi dei decreti legislativi sono elaborati da una commissione
paritetica composta da sei membri nominati, rispettivamente, tre
dal Governo e tre dal Consiglio regionale della Valle d'Aosta e
sono sottoposti al parere del consiglio stesso."
Considerato che, all'esame di tale commissione vi sono
attualmente gli schemi di importanti decreti legislativi, tra cui
quello per dare finalmente attuazione all'articolo 14 dello Statuto
speciale relativo alla zona franca;
Preso atto che la Commissione paritetica deve essere
ricostituita dopo le elezioni politiche e regionali della primavera
scorsa e che a tutt'oggi non sono ancora stati nominati dal
Consiglio regionale i propri rappresentanti, per far ripartire i
lavori della commissione;
Sottolineato che, tenuto conto della necessità che i
rappresentanti del Consiglio Valle rappresentino l'intera comunità
e siano sostenuti dal consenso di tutte le forze politiche
rappresentate nelle istituzione, sarebbe opportuno che le nomine
fossero condivise tra maggioranza e minoranze consiliari;
Evidenziato che l'importanza dei temi in discussione, ed in
particolare quello della zona franca, meritano di essere condivisi
con il Consiglio Valle, ed in particolare con le Commissioni
consiliari permanenti competenti;
i sottoscritti Consiglieri regionali
Interpellano
il Presidente della Regione per conoscere se intenda:
1) proporre nel più breve tempo possibile al Consiglio
regionale la nomina dei membri regionali della Commissione
paritetica;
2) consultare le minoranze nell'individuazione dei
rappresentanti valdostani di tale commissione;
3) condividere con il Consiglio Valle, ed in particolare con
le Commissioni competenti, i contenuti degli schemi di decreti
legislativi in discussione, ed in particolare quello per
l'attuazione dell'articolo 14 dello Statuto speciale.
F.to: Fontana Carmela - Donzel - Rigo - Bertin -
Chatrian
Président
- La parole à la Conseillère Fontana
Carmela.
Fontana (PD)
- Egregio Presidente, care colleghe e cari
colleghi, con questa interpellanza vogliamo evidenziare come noi
tutti condividiamo il lavoro della Commissione paritetica: un
lavoro prezioso che ha consentito in tanti anni il trasferimento di
importanti funzioni alla nostra Regione, rafforzando così
l'autonomia valdostana. Così come noi tutti ricordiamo, il vuoto
del quinquennio 2001-2006 quando il secondo "Governo Berlusconi"
impedì alla Commissione paritetica di svolgere il proprio ruolo
attraverso una gestione scriteriata delle nomine di pertinenza
statale... quindi tutti noi siamo perfettamente consci che non ci
dobbiamo aspettare molta collaborazione dai Governi centrali. Per
queste motivazioni l'elezione dei rappresentanti della Valle
d'Aosta in seno alla Commissione paritetica è estremamente
importante e sarebbe stato logico avesse seguito immediatamente
quella del Presidente della Regione e della sua Giunta nella prima
adunanza di tale legislatura. Prendiamo atto con soddisfazione che
in questo Consiglio - il quarto della legislatura - si procede alle
nomine.
Il secondo punto che vogliamo mettere in evidenza come gruppo
"PD" è che le nomine devono essere rappresentative di tutto il
Consiglio Valle e quindi devono essere condivise fra maggioranza e
minoranza.
Infine vogliamo richiamare l'attenzione del Consiglio Valle
sulla norma di attuazione relativa all'articolo 14 dello Statuto
speciale: è una norma delicata che interessa fra l'altro i buoni
benzina, ossia risorse per oltre 30 milioni di euro e che pertanto
merita un approfondimento politico maggiore di quanto sia stato
fatto finora, per questo abbiamo chiesto alla Giunta se intende
condividere i contenuti con le Commissioni consiliari
competenti.
Président
- La parole au Président de la Région,
Rollandin.
Rollandin (UV)
- Ringrazio la collega Fontana per aver
sottolineato l'importanza della Commissione paritetica.
Per quanto riguarda il primo punto, è evidente che già oggi e
domani avremo l'opportunità di passare al voto, quindi di
ricostituire, per quanto riguarda i membri di nomina regionale, le
tre persone che fanno parte della Commissione paritetica. Come
tutti i colleghi sanno, deve esserci in contemporanea o nel più
breve tempo l'atto conseguente da parte del Consiglio dei ministri
con l'indicazione dei tre membri di parte statale che costituiscono
la Commissione paritetica. Per quanto ci riguarda, nel più breve
tempo abbiamo proposto all'attenzione del Consiglio, proprio perché
coscienti dell'importanza del lavoro della Commissione stessa.
Per quanto riguarda il secondo punto, sulla possibilità di
consultare le minoranze nell'individuazione dei rappresentanti di
tale Commissione, la proposta ad oggi è sempre stata fatta da parte
della maggioranza, quindi credo che a livello di Capigruppo poi si
potrà analizzare, vedere qual è l'iter; per parte della maggioranza
fino ad oggi c'è sempre stata la proposta della terna e noi oggi
faremo la stessa cosa, ossia proporremo e chiaramente è un discorso
aperto con i Capigruppo.
Per quanto riguarda la terza richiesta:
"
condividere
con il Consiglio Valle ed in particolare con le Commissioni
competenti, i contenuti degli schemi di decreti legislativi in
discussione, ed in particolare quello per l'attuazione
dell'articolo 14 dello Statuto speciale"
, voglio ricordare che
la Commissione paritetica è un organo incardinato presso la
Presidenza del Consiglio dei ministri e la sua operatività è
collegata alla legislatura parlamentare. Gli schemi di decreti
legislativi all'attenzione della Commissione pertanto decadono con
le elezioni politiche ed è la nuova Commissione paritetica nominata
con decreto del Presidente del Consiglio dei ministri a stabilire
il programma di lavoro. Sul coinvolgimento nel merito delle varie
proposte si può pensare di coinvolgere anche le Commissioni nel
modo che si riterrà più opportuno. Lo schema di norma di attuazione
in materia di attuazione dell'articolo 14 dovrà quindi fare oggetto
di nuova considerazione da parte dell'organo competente, mi
rifaccio alle norme che erano già state o proposte, o approvate, ma
che non hanno finito l'iter, nel senso che non sono state approvate
né dal Consiglio regionale, o alcune approvate dallo stesso, ma non
dal Consiglio dei ministri; quindi queste decadono e devono essere
riproposte, su queste ce ne sono già che sono state a suo tempo
elaborate, si ripartirà di lì.
La Direzione affari legislativi del Dipartimento legislativo e
legale della Presidenza della Regione, a cui è stata attribuita dal
1° settembre 2008 la competenza in merito al seguito della
Commissione paritetica, ha già chiesto alle strutture
dell'Amministrazione regionale di provvedere con sollecitudine
all'individuazione delle materie che potrebbero richiedere
l'emanazione di norme di attuazione, quindi capire quali sono gli
oggetti principali che possono essere oggetto di norma di
attuazione. Ciò al fine di presentare alla componente regionale
della Commissione paritetica un quadro complessivo di argomenti che
possano fare oggetto di future norme di attuazione. Sulla base
dell'andamento dei lavori della Commissione paritetica e rispetto
alle tematiche che progressivamente verranno proposte e trattate in
tale sede, ripeto, ci sarà la possibilità - prima di esaminarle in
Consiglio - di portarle all'attenzione delle Commissioni consiliari
competenti.
Président
- La parole à la Conseillère Fontana
Carmela.
Fontana (PD)
- Grazie, Presidente. Vedo che la nostra
interpellanza è stata utile. È vero che oggi verranno nominati i
rappresentanti valdostani nella Commissione paritetica, ma è emerso
con chiarezza che questa nomina doveva avvenire prima data la sua
importanza: era da fare al primo Consiglio regionale, comunque il
risultato è arrivato e noi ne siamo felici. Siamo invece un po'
meno felici di come si sta arrivando a questa scelta, con poco
garbo istituzionale. Il Presidente della Regione sta arrivando alle
nomine senza una preventiva consultazione delle minoranze: questo
ci pare un poco scorretto, soprattutto perché indebolisce la
rappresentatività della nostra delegazione e poi perché dimostra
che non si vuole collaborare con un'opposizione che invece in
Consiglio e fuori sta dimostrando concretamente di essere
disponibile al confronto. Ci si poteva incontrare a livello di
Conferenza dei Capigruppo, si potevano fare consultazioni, si
potevano trovare altre strade se c'era la volontà, ma se tutto ciò
non è capitato è perché non c'era la volontà di farlo. Rimarchiamo
comunque l'importanza di questa istituzione e ribadiamo la
necessità che su temi importanti ci si possa ritrovare in
Commissione consiliare per lavorare insieme per il bene della
nostra Regione.
