Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4530 del 13 aprile 1993 - Resoconto
OGGETTO N. 4530/IX Proposta di legge: "Criteri e incentivi
regionali per l'adozione da parte dei comuni del piano di
coordinamento degli orari dei servizi pubblici e privati in
applicazione dell'articolo 36, comma 3, della legge 8 giugno 1990,
n. 142".
Presidente
Ha chiesto di parlare il relatore,
Consigliere Cristina Monami.
Monami (GV-PDS-SV)
Anche dalla indagine sui tempi e
la qualità della vita, condotta per conto della Presidenza del
Consiglio, risulta che soltanto il 16 percento della popolazione
valdostana è riuscita a raggiungere un equilibrio nella gestione e
nella distribuzione del proprio tempo tra le varie attività della
vita.
In particolare le donne, entrate massicciamente nel mondo del
lavoro, alle quali ancora si demanda il lavoro di cura e assistenza
(bambini, anziani, handicappati), si dimostrano le più critiche
rispetto all'attuale strutturazione degli orari pubblici e dei
ritmi di vita che ne conseguono.
Esse chiedono dunque che si operi un riordino globale dei tempi
di lavoro, della vita associata, dei servizi, del prestare e
ricevere cura, dello svago, quale condizione per un miglioramento
complessivo della qualità della vita di tutti: donne e uomini.
Non è per caso quindi che la facoltà, anzi il compito di
coordinare e armonizzare gli orari dei servizi e degli esercizi
all'interno della città sia affidato al Sindaco all'articolo 36
della legge 142 del 1990, e che la legge 241 del 1990 miri a
facilitare l'accesso di tutti i cittadini a qualunque tipo di
informazione sulle attività della Pubblica Amministrazione e dei
pubblici servizi, per orientare gli utenti ed informarli su
prestazioni, orari e modalità di uso dei servizi stessi.
A queste leggi nazionali sono seguite molte leggi regionali ad
hoc, ed anche la nostra regione ha contribuito con la recente legge
n. 59 del 1991 in attuazione della legge 241/1990 e con questa
"legge sui tempi" in attuazione della legge 142/1990.
Con questa proposta di legge dunque la Regione intende
facilitare il compito a quei comuni o a quei consorzi di comuni che
intendono dotarsi di "piani regolatori degli orari", o
sperimentare, nel loro ambito, diverse scansioni e diverse
articolazioni degli orari stessi.
All'articolo 1 si definiscono gli obiettivi e le finalità della
legge, all'articolo 2 si identificano i campi di competenza
regionale in materia di orari, con l'intento di rendere operative
le normative vigenti e di fissare i principi per il coordinamento
degli orari stessi.
All'articolo 3 ci si propone di incentivare i comuni a
predisporre dei veri e propri "piani regolatori degli orari" che
rendano più compatibili con il lavoro e meno gravosi gli orari che
accompagnano le attività di vita quotidiana dei cittadini. Agli
articoli 4,5,6, si definiscono rispettivamente i ruoli delle
comunità montane, dei cittadini, delle associazioni e delle
organizzazioni interessate.
All'articolo 7 si identifica il servizio del commercio, zona
franca e contingentamento dell'Assessorato Industria, Commercio e
Artigianato come punto di riferimento, cui demandare compiti di
stretta competenza regionale, attività di documentazione,
informazione ed orientamento per i comuni, analisi e verifica dei
progetti comunali ai fini del finanziamento.
Agli articoli 8,9,10 si precisano infine i criteri e le modalità
di erogazione dei contributi finanziari ai comuni che sperimentano
programmi di intervento in materie di coordinamento degli
orari.
Credo che questo disegno di legge possa essere soprattutto utile
al comune di Aosta come bacino di utenza, ma non escludo che
possano servirsene anche comunità montane che intendono coordinare
orari di servizi particolarmente delicati, quali ad es. quelli
delle farmacie.
Presidente
Dichiaro aperta la discussione
generale. Nessun Consigliere intende intervenire?
Dichiaro chiusa la discussione generale. Si passa all'esame
dell'articolato. Do lettura dell'articolo 1:
Articolo 1 (Finalità)
1. La Regione Valle d'Aosta tutela il diritto dei cittadini ad
una regolazione degli orari e ad una organizzazione dei servizi
pubblici e privati che assicurino la massima fruibilità dei servizi
stessi e che tengano conto delle esigenze connesse con le attività
lavorative, con il diritto di prestare e ricevere cura e con le
aspettative di miglioramento della qualità della vita.
Presidente
Pongo in votazione l'articolo 1.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 2:
Articolo 2 (Compiti della regione)
1. La Regione Valle d'Aosta in base alle finalità esposte
nell'articolo 1, in attuazione a quanto previsto dal comma 3
dell'articolo 36 della legge 8 giugno 1990 n. 142 e tenendo anche
conto dei criteri indicati nell'articolo 3 della presente
legge:
a) adotta le misure idonee a favorire il coordinamento degli
orari in ambito regionale per i servizi di sua competenza;
b) definisce i principi per l'articolazione degli orari della
Unità Sanitaria Locale, dei trasporti pubblici locali, dei negozi
al dettaglio, dei pubblici esercizi di vendita e consumo di
alimenti e bevande, nonché degli impianti stradali di distribuzione
dei carburanti, esclusi gli impianti autostradali.
2. La Regione, entro tre mesi dall'entrata in vigore della
presente legge, adotta i provvedimenti necessari per l'attuazione
di quanto previsto al comma 1.
Presidente
Pongo in votazione l'articolo 2.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 3:
Articolo 3 (Criteri per l'articolazione degli orari)
1. I comuni devono adottare il piano di coordinamento degli
orari secondo le modalità stabilite dai rispettivi statuti per
adeguare gli orari dei servizi pubblici e privati in modo da
renderli accessibili a tutti i cittadini indipendentemente dalla
loro attività lavorativa e, in particolare, devono attenersi ai
seguenti criteri:
a) gli orari degli uffici e dei servizi diretti al pubblico non
devono coincidere, per almeno due giorni alla settimana, con gli
orari della maggioranza delle attività lavorative e non devono
essere identici in tutti i giorni della settimana;
b) gli orari dei servizi alla persona non devono essere
inferiori alla media della durata degli orari di lavoro, fatta
salva la possibilità di una articolazione che tenga conto delle
caratteristiche produttive prevalenti nel territorio;
c) per i servizi pubblici devono essere altresì definite nuove
modalità di organizzazione che facilitino la loro utilizzazione e
semplifichino le modalità di accesso, avuto riguardo anche alle
norme in materia di procedimento amministrativo e diritto di
accesso ai documenti amministrativi. Tale semplificazione deve
essere attuata anche attraverso l'uso di tecnologie informatiche e
l'istituzione di uffici di informazione ed orientamento,
accessibili al pubblico, che coprano l'intera gamma dei servizi
forniti dalla pubblica amministrazione;
d) i servizi di trasporto pubblico devono essere riorganizzati
tenendo conto delle effettive esigenze di mobilità urbana degli
utenti e creando forme di trasporto che siano in grado di
fronteggiare specifiche necessità ed, in particolare, la mobilità
dei portatori di handicap, il trasporto di persone anziane, gli
spostamenti d'urgenza, la mobilità di persone con bambini;
e) gli orari dei servizi privati commerciali, turistici,
ricreativi e professionali devono essere coordinati in accordo con
le organizzazioni di categoria e sindacali al fine di renderli più
facilmente accessibili. In particolare, gli orari delle attività
commerciali devono essere regolati in modo tale da non far
coincidere i tempi di chiusura, apertura e turno di riposo di tutti
gli esercizi che svolgono uno stesso tipo di attività.
Presidente
Pongo in votazione l'articolo 3.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 4:
Articolo 4 (Ruolo delle comunità montane)
1. Le comunità montane coordinano l'attività dei comuni per
l'adozione dei piani di coordinamento degli orari affinché gli
stessi piani siano coerenti ai principi indicati al precedente
articolo 3 e armonici tra loro nell'ambito della stessa comunità
montana.
Presidente
Pongo in votazione l'articolo 4.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 5:
Articolo 5 (Consultazione degli utenti)
1. I comuni in fase di predisposizione di piano contemplato
dall'articolo 3, tengono conto secondo le modalità stabilite dai
rispettivi statuti delle osservazioni e delle proposte formulate
dalle organizzazioni rappresentative degli utenti dei servizi
promuovendo anche opportune iniziative di informazione e di
consultazione della popolazione, con particolare riguardo alle
organizzazioni delle donne.
2. I piani urbanistici comunali ed i piani commerciali tengono
conto del piano di coordinamento degli orari di cui all'articolo 3
per quanto influente sull'organizzazione funzionale e spaziale
della città.
Presidente
Pongo in votazione l'articolo 5.
Esito della votazione:
Presenti, votanti e favorevoli: 24
Il Consiglio approva all'unanimità
Presidente Do lettura dell'articolo 6:
Articolo 6 (Consulta permanente sugli orari)
1. Al fine di essere coadiuvati nella predisposizione del piano
di coordinamento degli orari e dell'organizzazione dei servizi
pubblici e privati, i comuni possono istituire una consulta
permanente sugli orari assicurando un'adeguata rappresentanza delle
organizzazioni delle donne, di comitati per le pari opportunità,
dei soggetti pubblici e privati interessati.
2. La consulta esprime pareri sulla proposta di piano di
coordinamento degli orari nonché sul relativo studio di
fattibilità, svolge un'azione di coordinamento permanente tra i
soggetti coinvolti nella determinazione degli orari, propone
sperimentazioni e modificazioni degli orari.
Presidente
Pongo in votazione l'articolo 6.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 7:
Articolo 7 (Attribuzione di funzioni)
1. Al Servizio del commercio, zona franca e contingentamento
dell'Assessorato dell'Industria, Commercio e Artigianato sono
attribuiti i seguenti compiti:
a) attività di documentazione, informazione ed orientamento
presso i comuni singoli o associati;
b) esame delle domande di contributo presentate dai comuni;
c) attività di verifica sull'applicazione della presente legge,
anche sulla base delle relazioni finali annuali predisposte dai
comuni in conformità a quanto previsto dall'articolo 10, comma
3;
d) predisposizione della relazione annuale sullo stato di
attuazione della presente legge che la Giunta è tenuta a presentare
al Consiglio regionale, entro il 31 marzo dell'anno successivo.
Presidente
Pongo in votazione l'articolo 7.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 8:
Articolo 8 (Contributi per l'adozione e la divulgazione del
piano di coordinamento degli orari)
1. La Regione Valle d'Aosta concede contributi ai comuni singoli
o associati per incentivare l'adozione e la divulgazione dei piani
di coordinamento degli orari dei servizi pubblici e privati.
2. A tal fine sono ammissibili a contributo, nei limiti dello
stanziamento di bilancio e nella misura massima del sessanta per
cento delle spese sostenute, le seguenti attività:
a) attività di ricerca sulla organizzazione dei tempi nel
territorio comunale propedeutiche alla definizione dei piani di
coordinamento degli orari di lavoro, della scuola, dei trasporti
dei servizi pubblici amministrativi, sociali, culturali e dei
servizi commerciali ed altre attività collegate, fino a un massimo
di lire 50.000.000 (cinquantamilioni);
b) attuazione di iniziative volte alla diffusione di
informazioni al pubblico riguardanti gli orari e l'organizzazione
dei servizi pubblici e privati fino a un massimo di lire 10.000.000
(diecimilioni).
Presidente
Pongo in votazione l'articolo 8.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 9:
Articolo 9 (Domande di contributo finanziario)
1. Ai fini della concessione dei contributi di cui all'articolo
8, i comuni, entro il 31 marzo di ogni anno, devono presentare
domanda alla Regione corredata da:
a) il programma delle iniziative tra quelle previste
all'articolo 7, lettera a) e b) e di relativi tempi di
realizzazione;
b) il preventivo delle spese.
Presidente
Pongo in votazione l'articolo 9.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 10:
Articolo 10 (Concessione, erogazione e revoca dei
contributi)
1. La Giunta regionale, entro novanta giorni dal termine di cui
all'articolo 9, concede contributi:
a) per le attività di cui all'articolo 8, lettera a), in
rapporto alla popolazione residente nei comuni interessati nonché
in rapporto all'entità delle ricerche, ed alle altre attività
collegate, necessarie per conseguire detti obiettivi;
b) per le attività di cui all'articolo 8, lettera b), in
rapporto agli obiettivi perseguiti dal piano di coordinamento degli
orari dei servizi pubblici e privati approvato dal Comune ed in
rapporto alla popolazione residente.
2. I contributi sono erogati, in via anticipata, nella misura
del cinquanta per cento della spesa ammissibile; la restante quota
e erogata sulla base di rendicontazione delle spese sostenute.
3. I contributi concessi ai comuni singoli o associati, in base
alla presente legge, sono revocati qualora le iniziative per le
quali sono stati concessi non siano realizzate entro un anno dalla
data di ultimazione prevista dai comuni.
4. I comuni che usufruiscono del contributo di cui all'articolo
8 sono tenuti a presentare, con scadenza annuale, una relazione
finale di verifica sugli interventi effettuati in materia di
coordinamento degli orari.
Presidente
Pongo in votazione l'articolo 10.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 11:
Articolo 11 (Norma finanziaria)
1. Alla copertura degli oneri derivanti dall'applicazione della
presente legge, previsti in complessive lire 200.000.000 per l'anno
1993, si provvede mediante le seguenti variazioni da apportarsi
allo stato di previsione della spesa per l'anno finanziario
1993:
- riduzione di lire 200.000.000 dal capitolo 69020 "Fondo
globale per il finanziamento di investimento" a valere
nell'accantonamento di cui all'allegato 8 del bilancio di
previsione - Interventi nel settore agricolo (Cod. D. 6.1.4.);
- istituzione del capitolo 20505 (Prog. reg.le 2.1.1.01. -
Codificazione 1.1.1.5.2.2.833.2.) "Contributi ai comuni singoli o
associati per la realizzazione dei piani di coordinamento degli
orari" con lo stanziamento di lire 200.000.000.
2. Alla determinazione degli oneri per gli esercizi successivi
si provvederà con legge di bilancio, ai sensi dell'articolo 15
della legge regionale 27 dicembre 1989, n. 90 ("Norme in materia di
bilancio e di contabilità generale della Regione Autonoma Valle
d'Aosta").
Presidente
Pongo in votazione l'articolo 11.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 12:
Articolo 12 (Norma transitoria)
1. Nel primo anno di applicazione le domande di contributo
devono essere presentate entro centoventi giorni dall'entrata in
vigore della presente legge.
Presidente
Pongo in votazione l'articolo 12.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Do lettura dell'articolo 13:
Articolo 13 (Dichiarazione d'urgenza)
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
Presidente
Pongo in votazione l'articolo 13.
Esito della votazione:
Presenti, votanti e favorevoli: 24
Il Consiglio approva all'unanimità
Presidente
Pongo in votazione la legge nel suo
complesso.
Esito della votazione:
Presenti, votanti e favorevoli: 24
Il Consiglio approva all'unanimità
