Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 479 del 9 febbraio 1994 - Resoconto
OGGETTO N. 479/X - Approvazione della convenzione tra Regione
Valle d'Ao­sta, Istituto per il credito sportivo e Comitato
Olimpico Nazionale Italiano, per il finanziamento delle iniziative
regionali e locali in materia di infrastrutture sportive e
ricreative.
Deliberazione - Il Consiglio
Vista le legge regionale 7 agosto 1986, n. 45, che prevede,
me­diante specifico programma di interventi, la realizzazione di
spese dirette e l'erogazione di aiuti economici a enti locali in
materia di infrastrutture ricreativo-sportive, e viste le leggi
regionali 23 dicembre 1992, n. 77, e 17 luglio 1985 n. 46,
modi­ficate ed integrate dalle leggi regionali 12 dicembre 1986, n.
69 e 29 marzo 1988, n. 17, che prevedono in particolare aiuti
eco­nomici per interventi nel settore delle infrastrutture
sciistiche;
In considerazione delle opportunità di reperire risorse
finan­ziarie aggiuntive da destinare alla realizzazione delle
iniziative regionali in materia di infrastrutture
ricreativo-sportive, al fine di completare nei tempi previsti le
iniziative già intraprese e di avviare le nuove iniziative
programmate ed approvate dal Consiglio regionale;
Ravvisata inoltre l'opportunità di promuovere iniziative per
facilitare, relativamente alle quote non coperte dai contributi e
dalle altre forme di agevolazione disposte dalle leggi regionali,
l'accesso a finanziamenti agevolati aggiuntivi da parte dei
co­muni, consorzi di comuni e comunità montane, per la
realizza­zione delle opere di interesse locale;
Tenuto conto che l'Istituto per il credito sportivo di Roma,
nell'ambito delle proprie funzioni esercita il credito a favore
degli enti pubblici locali, degli altri enti pubblici e dei
soggetti di cui all'articolo 3, comma 2 della legge dello Stato 24
dicem­bre 1957 n. 1259, e successive modifiche e integrazioni che,
in base a progetti approvati ai sensi di legge, intendano
costruire, ampliare, attrezzare e migliorare impianti sportivi, e
che il C.O.N.I., nell'ambito delle competenze affidategli per
legge, esprime il parere tecnico sugli impianti sportivi per i
quali sono richiesti detti finanziamenti;
Preso atto della disponibilità dell'Istituto per il credito
sportivo e del C.O.N.I. a pervenire ad una precisa definizione
delle co­muni competenze e interessi mediante apposita
convenzione;
Visto il parere favorevole rilasciato dal dirigente dell'Ufficio
regionale per il Turismo e lo Sport, ai sensi del combinato
di­sposto dell'articolo 72 della legge regionale n. 3/1956 e
succes­sive modificazioni e dell'articolo 21 della legge regionale
n. 18/1980 e successive modificazioni in ordine alla legittimità
della presente deliberazione;
Richiamate le leggi regionali 7 agosto 1986, n. 45, 23 dicembre
1992, n. 77, 17 luglio 1985, n. 46, 12 dicembre 1986, n. 69 e 29
marzo 1988, n. 17;
Visto il parere della V Commissione consiliare permanente;
Nel nuovo testo predisposto dalla Commissione;
Delibera
1) di approvare il testo di convenzione tra Regione Valle
d'Ao­sta, Istituto per il credito sportivo e Comitato olimpico
naziona­le italiano unito alla presente deliberazione e della
stessa fa­cente parte, per la concessione alla Regione e agli enti
pubblici locali regionali di finanziamenti destinati alla
realizzazione di iniziative nel settore dell'impiantistica
ricreativa e sportiva ai sensi delle leggi regionali 7 agosto 1986,
n. 45, 23 dicembre 1992, n. 77 e 17 luglio 1985, n. 46, modificata
e integrata dalle leggi regionali 12 dicembre 1986, n. 69 e 29
marzo 1988, n. 17;
2) di demandare alla Giunta regionale l'adozione dei successivi
provvedi­menti necessari per l'applicazione della convenzione di
cui si tratta;
3) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 1 del
decreto legislativo 13 febbraio 1993, n. 40 co­me corretto dal
successivo 10 novembre 1993, n. 479 e di darne esecuzione.
Convenzione - Tra: Regione Autonoma Valle D'aosta
Istituto Per Il Credito Sportivo
Comitato Olimpico Nazionale Italiano
Il giorno del mese di dell'anno millenovecen-tonovan­ta , nella
sede in , tra:
- la Regione Valle d'Aosta, in seguito anche semplicemente
de­nominata Regione, C.F. 80002280074, rappresentata dal Dott. Dino
Viérin, nella sua qualità di Presidente della Giunta regio­nale, a
ciò autorizzato con provvedimento del Consiglio regiona­le oggetto
n. / - , in data - - 1994, esecutivo ai sensi di legge;
- l'Istituto per il credito sportivo, in seguito anche
semplicemen­te denominato Istituto, C.F. 00644160582, rappresentato
dal Sen. Nicola Signorello, nella sua qualità di Presidente
protem­pore, a ciò autorizzato con deliberazione del Consiglio di
am­ministrazione dell'Istituto in data - - - 199 - ,
- il Comitato olimpico nazionale italiano, in seguito anche
semplicemente denominato C.O.N.I., C.F. 01405170588, rap­presentato
dal Dott. Mario Pescante, a ciò autorizzato con deli­bera della
Giunta esecutiva in data - - 199 - .
Premesso che:
- la Regione Valle d'Aosta, allo scopo di incentivare e
maggior­mente diffondere la pratica dello sport e delle attività
ricreati­ve, ha emanato la legge regionale 7 agosto 1986, n. 45,
che pre­vede, mediante specifico Programma di interventi, la
realizza­zione di spese dirette e l'erogazione di aiuti economici a
enti lo­cali in materia di infrastrutture ricreativo-sportive, e le
leggi regionali 23 dicembre 1992, n. 77, e 17 luglio 1985, n. 46,
mo­dificata e integrata dalle leggi regionali 12 dicembre 1986, n.
69 e 29 marzo 1988, n. 17, che prevedono in particolare aiuti
economici per interventi nel settore delle infrastrutture
sciisti­che;
- la Regione ravvisa l'esigenza di ricorrere ai finanziamenti
ap­positamente istituiti dall'Istituto per il credito sportivo per
in­crementare le risorse destinate alla diretta realizzazione delle
opere di interesse regionale previste dal Programma di inter­venti
approvato dal Consiglio in applicazione delle leggi regio­nali già
indicate;
- la Regione ravvisa inoltre l'opportunità di promuovere
inizia­tive per facilitare, relativamente alle quote non coperte
dai contributi e dalle altre forme di agevolazione disposte dalle
leggi regionali già indicate per la realizzazione delle opere di
interesse locale, l'accesso a finanziamenti agevolati aggiuntivi da
parte dei comuni, consorzi di comuni e comunità montane, sulle
disponibilità dell'Istituto;
- l'Istituto per il credito sportivo, nell'ambito delle proprie
fun­zioni, esercita il credito a favore degli enti pubblici locali,
degli altri enti pubblici e dei soggetti di cui all'articolo 3,
comma 2, della legge dello Stato 24 dicembre 1957, n. 1295, e
successive modifiche e integrazioni, che, in base a progetti
approvati ai sensi di legge, sentito il parere tecnico del
C.O.N.I., intendano costruire, ampliare, attrezzare e migliorare
impianti sportivi;
- il C.O.N.I., nel rispetto dei propri fini istituzionali può
offrire agli enti nazionali la propria collaborazione e consulenza
tecni­ca per la programmazione di un'efficace rete di
infrastrutture sportive;
- il C.O.N.I., nell'ambito delle proprie competenze, esprime
inoltre il parere tecnico sugli impianti sportivi per i quali è
ri­chiesto il finanziamento dell'Istituto ai sensi dell'articolo 3
della legge 24 dicembre 1957, n. 1295, e successive modifiche e
inte­grazioni;
- la Regione, l'Istituto e il C.O.N.I, ravvisano comunemente
l'opportunità di meglio regolare i loro rapporti mediante ap­posita
convenzione:
si conviene e stipula quanto segue:
Articolo 1 - 1. L'Istituto per il credito sportivo, nel limite
della somma complessiva di lire 50.000.000.000 (cinquantamiliardi)
e delle modalità stabilite dal pro­prio Consiglio di
amministrazione, si impegna a concedere alla Regione Vallee d'Aosta
e agli enti lo­cali siti nel territorio regionale mutui
finaliz­zati alla costruzio­ne, all'ampliamento, all'attrezzamento,
al miglioramen­to, al completamento di impianti sportivi e
all'acquisto delle aree ov­vero degli immobili da destinare alle
attività sportive in appli­cazione delle leggi regionali 7 agosto
1986, n. 45, 23 dicembre 1992, n. 77, e 17 luglio 1985, n. 46,
modificata e integrata dalle leggi regionali 12 dicembre 1986, n.
69, e 29 marzo 1988, n. 17, e dei relativi programmi di
intervento.
2. L'intervento dell'Istituto, entro l'importo complessivo sopra
fissato, si articolerà nell'arco di un triennio a decorrere dalla
data di firma della presente convenzione e secondo un pro­gramma
che verrà stabilito all'inizio di ciascun anno tra la Re­gione e
l'Istituto stesso.
3. Qualora prima della scadenza della presente convenzione la
somma di lire 50.000.000.000 (cinquantamiliardi) fosse intera­mente
utilizzata, l'Istituto valutate a suo insindacabile giudizio le
condizioni del mercato finanziario cui sono inscindibilmente
connesse le proprie operazioni creditizie, esaminerà la
possibili­tà di integrare il predetto importo anche in relazione
agli stan­ziamenti di bilancio effettuati dalla Regione per le
finalità di cui alle leggi regionali indicate al punto 1.
Articolo 2 - 1. I mutui saranno concessi per l'importo
riconosciuto congruo a giudizio insindacabile dell'Istituto il
quale terrà presente a tal fine il parere espresso dal Servizio
impianti sportivi del C.O.N.I..
Articolo 3 - 1. I mutui hanno durata di anni 10 (dieci) e
saranno accordati al tasso di interesse che verrà determinato
definitivamente in sede di stipulazione dei singoli contratti di
prestito.
Articolo 4 - 1. L'Istituto concederà alla Regione e agli enti
mutuatari inse­riti nel piano predisposto dalla Regione un
contributo in conto interessi il cui importo sarà detratto dalla
rata annuale di am­mortamento dei mutui, ai sensi del comma 2,
articolo 5, della legge 24 dicembre 1957, n. 1295, e successive
modifiche e inte­grazioni, nella misura prevista dalla tabella dei
contributi vi­gente al momento della concessione dei prestiti.
2. Sui mutui ammessi al contributo in conto interessi di cui al
punto 1, sarà concesso un maggior contributo negli interessi
dell'uno per cento per mutui fino a due miliardi, dello zero
vir­gola cinquanta per cento per mutui di importo superiore a due
miliardi e fino a quattro miliardi.
3. Una quota degli interventi di particolare interesse,
indivi­duati tra quelli inseriti nei piani annuali predisposti
dalla Re­gione, potrà usufruire delle condizioni previste per il
piano pro­grammatico annuale predisposto dall'Istituto. Tale quota
verrà concordata all'inizio di ciascun esercizio.
Articolo 5 - 1. I contributi in conto capitale di cui alle leggi
regionali 45/1986 e 77/1992 saranno corrisposti direttamente dalla
Re­gione agli enti mutuatari.
2. La Regione sui mutui stipulati dall'Istituto ai sensi della
leg­ge regionale n. 46/85, modificata e integrata dalle leggi
regio­nali n. 69/86, e n. 17/88, concede un ulteriore contributo in
conto interessi pari alla differenza tra il tasso come determina­to
in applicazione dei precedenti punti e il tasso come determi­nato
annualmente dalla Giunta regionale da applicare ai rela­tivi
prestiti. Tale contributo verrà direttamente ed irrevocabil­mente
versato dalla Regione all'Istituto alle scadenze previste per il
pagamento delle relative rate di ammortamento da parte dei
mutuatari. Si conviene che saranno irrilevanti per l'Istituto
eventuali modifiche relative all'ammontare o alla durata dei
contributi in questione e comunque tutti i rapporti intercor­renti
tra la Regione e i beneficiari dei contributi in dipendenza della
intercorsa cessione. Ai fini indicati da presente comma l'Istituto
invierà tempestivamente alla Regione i piani di am­mortamento dei
mutui e farà disporre da parte dei mutuatari la notifica del
contratto di mutuo alla Regione stessa.
Articolo 6 - 1. I mutui concessi alla Regione saranno iscritti
direttamente a carico del bilancio regionale in conformità delle
leggi finanzia­rie che li regolano.
2. I mutui degli enti locali saranno garantiti con delegazioni
di pagamento rilasciate ai sensi di legge. L'importo della
delega­zione verrà fissato all'atto della stipula dei singoli
contratti di mutuo.
Articolo 7 - 1. La Regione comunica all'Istituto il piano
annuale degli inter­venti a favore degli enti ammessi a fruire dei
benefici di cui alle leggi regionali indicate all'articolo 1, punto
1; tale piano costi­tuisce l'impegno della Regione a concedere i
finanziamenti in esso indicati.
Articolo 8 - 1. Il C.O.N.I., tramite i propri Servizi e i propri
Organi perife­rici, si impegna a fornire la consulenza tecnica alla
Regione ai fini della programmazione degli interventi, nonché agli
enti lo­cali per quanto concerne la scelta delle aree e la
progettazione degli impianti sportivi.
2. Il C.O.N.I. si impegna altresì ad agevolare e a rendere
di­sponibili nel più breve tempo possibile i pareri di propria
com­petenza.
Articolo 9 - 1. Nel caso di presunte o accertate irregolarità
nella realizza­zione degli investimenti oggetto di finanziamento o
di inadem­pienze da parte dei beneficiari, l'erogazione dei
contributi sugli interessi, di cui al precedente articolo 4, potrà
essere sospesa o revocata, nei casi più gravi anche con effetto
retroattivo.
2. La sospensione o la revoca dei contributi e dei relativi
mutui verrà adottata con apposita delibera del Consiglio di
ammini­strazione dell'Istituto.
Articolo 10 - 1. Relativamente alle procedure per ottenere la
concessione dei mutui, per il perfezionamento delle garanzie che
assistono i mutui stessi e per la loro erogazione, nonché per
quanto altro occorresse per il perfezionamento delle operazioni di
credito, saranno applicate le normative, anche regolamentari ed
am­ministrative, vigenti presso l'Istituto.
2. Nel rispetto delle normative stesse, i competenti Uffici
degli enti firmatari della presente convenzione, attraverso intese
da formalizzare anche con semplice scambio di corrispondenza,
potranno concordare eventuali procedure atte a coordinare le norme
di cui al precedente punto con le norme e le procedure stabilite
dalle leggi sulla finanza locale e regionale e concer­nenti la
concessione e l'erogazione dei contributi e dei mutui.
Articolo 11 - 1. Per quanto non esplicitamente previsto dalla
presente con­venzione si applicano le norme che regolano l'attività
dell'Isti­tuto.
Articolo 12 - 1. La presente convenzione potrà essere riveduta a
seguito di eventuali modifiche o integrazioni della legge 24
dicembre 1957, n. 1295, istitutiva dell'Istituto e del relativo
Statuto, non­ché a seguito di eventuali modifiche o integrazioni
delle leggi regionali 7 agosto 1986, n. 45, 23 dicembre 1992, n.
77, e 17 luglio 1985, n. 46.
Articolo 13 - 1. Agli effetti fiscali le operazioni creditizie
effettuate in esecu­zione della presente convenzione sono ammesse a
godere delle agevolazioni previste dall'articolo 15 del D.P.R. 29
settembre 1973, n. 601.
2. Le spese inerenti alla registrazione della presente
conven­zione, nessuna esclusa, sono a carico della Regione.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Il provvedimento, che è posto
all'approvazione del Consiglio, propone una convenzione-contratto
fra Regione, C.O.N.I. e l'Istituto per il credito sportivo,
finalizzato alla possibilità di ri­correre a fonti di finanziamento
a tassi particolari e a partico­lari condizioni di favore, a
beneficio della Regione o degli enti locali della Valle come
comuni, consorzi di comuni o comunità montane, finalizzate alla
realizzazione di opere di interesse regionale o locale pianificate
e programmate da enti locali. La convenzione proposta è
trilaterale, con un ruolo di pianifica­zione e programmazione degli
interventi da parte della Regio­ne, con un ruolo di ente
finanziatore mutuante da parte dell'Istituto per il credito
sportivo e con un ruolo tecnico da parte del C.O.N.I. che
garantisce l'assistenza e la consulenza oltre che valutazioni di
congruità tecnica per le iniziative previste.
É un provvedimento che mira, come dicevo, a consentire il
re­perimento di mezzi finanziari a condizioni favorevoli e,
soprat­tutto, a consentire agli enti locali di far fronte a
iniziative a valere sulle leggi regionali che fanno riferimento
alla pianifi­cazione regionale, con mezzi finanziari
particolari.
Le leggi di riferimento e quindi le iniziative che possono
essere soggette a questi finanziamenti sono la legge 45 del 1986,
sulle infrastrutture sportive, la legge 77 del 1992, relativa alla
ces­sione di impianti di risalita agli enti locali, la legge 46 del
1985, concernente i fondi di rotazione per gli impianti a fune.
La durata di questi mutui è prevista in 10 anni e i tassi di
inte­resse, tenuto conto delle condizioni che il credito sportivo è
in grado di offrire, oscillano attualmente intorno al 5 percento. É
prevista la necessità di avere un piano annuale di interventi da
presentare all'Istituto da parte della Regione, sentiti gli enti
lo­cali interessati e sono previste le verifiche di congruenza e il
supporto e l'assistenza sul posto da parte del C.O.N.I. e dei
tecnici dell'Istituto. É altresì prevista la revoca dei
finanzia­menti in caso di particolari irregolarità che venissero a
deter­minarsi rispetto ai programmi.
Il provvedimento, naturalmente, prevede un quadro contrat­tuale
in cui regolare il rapporto; naturalmente, le iniziative in sé e il
loro ammontare saranno da porre in relazione a quelle che sono le
disponibilità di bilancio della Regione, per gli inter­venti
diretti, e da porre in relazione ai piani di intervento degli enti
locali per quanto attiene ai progetti di interesse degli enti
locali.
Presidente -
É aperta la discussione generale. La
parola al Consigliere Mar­guerettaz.
Marguerettaz (PpVA) -
Volevo fare alcune
considerazioni su questa convenzione, anche perché coinvolgono, più
o meno implicitamente, quella che è la legge regionale del 7 agosto
1986, n. 45. Questa è una legge alla quale tutti gli enti locali
bene o male fanno riferimento, quando si tratta di pensare sui vari
territori quali strutture sportive vanno realizzate. Io credo che
lo spirito di questa convenzione è condivisibile, nel senso che si
tratta tutto sommato di dare un servizio da parte dell'ente Regione
ai comuni, facendo sì che essi non debbano fare singolarmente tutta
la trafila necessaria per giungere a un singolo finanziamento da
parte del credito sportivo, ma che invece tutta la procedura venga
poi di fatto svolta dalla Regione, o meglio venga sveltita da
questa con­venzione. Io credo però che tuttavia, di fronte a questo
atto, sia il caso di iniziare oggi, se non di concluderlo, un
discorso ri­guardante questa legge regionale, soprattutto nella sua
appli­cazione. Lo stesso Assessore ricordava come sia necessario
de­finire un piano di intervento: ora molti enti locali fanno
qua­drare il proprio bilancio facendo riferimento a questa legge.
Che cosa voglio dire in pillole? Che l'Assessore,
l'Amministra­zione, il sindaco di turno che pensa di realizzare una
struttura sportiva di qualsiasi genere, all'interno del proprio
comune, mette la voce a bilancio facendo riferimento alla legge n.
45 del 1986. Questo comporta che, a causa di una somma di questi
atteggiamenti, tale legge abbia un programma molto ampio di opere
per le quali, spesso e volentieri, non esiste altro che
un'intenzione da parte dell'amministrazione comunale, non esiste
cioè nessun atto specifico a sostegno di questa legge, sia esso un
acquisto di terreni, sia esso la realizzazione di un pro­getto di
massima o, in modo ancora più auspicabile, la realiz­zazione di un
progetto esecutivo e quindi più vicino alla realiz­zazione dopo un
finanziamento.
Dico questo perché quando andiamo ad individuare la Regione come
ente che deve avere la capacità di pianificare gli inter­venti,
anche sportivi, sul territorio; non credo che siano tanti e tali
gli esempi attuali che stiano a testimoniare come questo ti­po di
politica sia stato portato avanti. Oggi come oggi, tale si­tuazione
è pressante: è, credo, condivisa da tutti, ma bisogna riordinare
questa legge e soprattutto questo famoso piano degli interventi che
credo verrà approvato dal Consiglio regionale.
Voglio dire che bisogna dare maggiore concretezza a questi
in­terventi, bisogna far sì che un comune che fa riferimento alla
legge n. 45 del 1986 abbia già posto in essere alcuni atti
delibe­rativi che suffraghino l'intenzione del comune stesso di
andare in questa direzione. O noi riusciamo a fare questo o
altrimenti questa stessa delibera di convenzione con il Credito
sportivo non porterà assolutamente agli indirizzi sperati.
Presidente -
La parola all'Assessore del bilancio
e delle finanze, Lévêque.
Lévêque (Ass.tec.) -
Brevemente per una
precisazione. Condividendo alcune delle osservazioni svolte dal
Consigliere Marguerettaz in ordine alla necessità di una
pianificazione, di una più stretta relazione tra gli intenti dei
comuni riguardo alle infrastrutture sportive e lo svolgimento della
procedura, dell'erogazione, della realizzazio­ne di questi intenti;
pur condividendo che siano da affinare, da mettere a punto alcune
cose, diciamo però che lo spirito di questa convenzione proposta al
Consiglio esula da quello che è l'aspetto analitico e procedurale
di ogni singolo provvedimento legislativo alla base.
Il vero obiettivo di questa convenzione fra Regione, C.O.N.I. e
Istituto per il credito sportivo è di tipo finanziario; è quello di
avere la possibilità, tenuto conto comunque della necessità di
programmare con una certa attenzione gli interventi, di reperi­re
dei finanziamenti soprattutto per quanto concerne gli enti locali
che con questa convenzione si approvvigionerebbero di­rettamente
attraverso il Credito sportivo. Si potrebbero realiz­zare quelle
opere pianificate che spesso si traducono poi in avanzi di
amministrazione e, o per ragioni di procedura o per ragioni legate
alle disponibilità finanziarie, non riescono a tradursi in opere
concretamente realizzate.
Sotto il profilo della reperibilità delle risorse finanziarie
questo provvedimento consente alla Regione e soprattutto agli enti
lo­cali di poter disporre di mezzi finanziari; si tratterà, d'altro
verso, di programmare di concerto la realizzazione di queste
iniziative, valutarne la fattibilità e la convenienza, anche
per­ché poi i costi di gestione si traducono in spese correnti che
i comuni devono sostenere, ma questo è un ambito che richiede degli
approfondimenti e delle valutazioni su un terreno diverso da questa
specifica convenzione.
Presidente -
Pongo in votazione la proposta di
deliberazione con il nuovo testo di convenzione proposto dalla V
Commissione. I consi­glieri sono invitati ad esprimere il loro
voto.
Presenti, votanti e favorevoli: 27
Il Consiglio approva all'unanimità.
