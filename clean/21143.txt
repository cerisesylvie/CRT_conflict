Classificazione
INDUSTRIA



Oggetto del Consiglio n. 1086 del 19 gennaio 2005 - Resoconto
OGGETTO N. 1086/XII - Dibattito sulla situazione del settore
industriale.
Presidente - Dopo queste opportune precisazioni, possiamo
iniziare la discussione generale come concordato.
La parola al Presidente della Regione, Perrin.
Perrin (UV) - Le Président du Conseil a bien exprimé les
motivations et les parcours qui ont porté à la convocation de cette
Assemblée extraordinaire du Conseil régional; je ne m'arrêterai
donc pas sur ces prémisses.
Je profite pour remercier les commissions du Conseil pour le
travail accompli autour du dessein de loi, dont nous votons
l'inscription à l'ordre du jour et je remercie, pour la sensibilité
et le sens de responsabilité, toutes les forces politiques, ce qui
nous permet de donner des réponses immédiates à une situation de
crise du secteur.
Cela dit, mon intervention sera une intervention qui s'arrête à
des considérations d'ordre général, car ce sera l'Assesseur
Ferraris qui - au nom du Gouvernement - fera l'état de la situation
et des différentes initiatives, qui ont eu lieu dans cette période,
aussi suite à une confrontation très productive, soit à l'intérieur
des commissions, soit dans les différents rencontres avec les
acteurs du secteur industriel, à partir de "Confindustria", aux
associations syndicales, à la Commune d'Aoste. Tout cela a permis
d'avancer dans le débat, d'arriver à définir des propositions
concrètes, mais surtout de poser la base pour une discussion
sereine sur le futur de notre secteur industriel.
Les études publiées récemment sur la situation économique de
l'Italie et sur les perspectives de croissance mettent l'accent sur
la conjoncture défavorable et, surtout, sur la déception
généralisée engendrée par l'évolution qui a caractérisé la fin 2004
et le début 2005. Le "Sole 24 Ore" d'hier, par exemple, fait état
des résultats d'une enquête menée par la Banque d'Italie sur un
échantillon d'entreprises employant au moins 50 travailleurs. Il
ressort de cette enquête qu'un tiers des entreprises concernées
affirme que sa situation générale a empiré entre le mois de
septembre et le mois de décembre 2004, tandis que 40% desdites
entreprises ne prévoit soit aucun changement, soit une aggravation
pour les premiers mois de l'année. Il s'ensuit que la réalisation
de nouveaux investissements est généralement envisagée avec une
grande prudence, de même que la création d'emplois.
L'Italie, comme une grande partie de l'Europe, traverse
actuellement une période de stagnation économique particulièrement
grave dans le secteur secondaire. Cette situation affecte
évidemment l'industrie valdôtaine, qui est actuellement dans un
état général de crise dû à des causes exogènes - italiennes et
internationales -, mais également à des raisons spécifiques
résultant de la position géographique de notre région, de
l'évolution de ce secteur et de caractéristiques physiques, telles
que les dimensions réduites des entreprises. En effet, la proximité
des 2 plus grands exemples de marasme industriel de ces années -
"Olivetti" et "FIAT" - et le poids excessif de la sous-traitance
ont largement contribué à cette situation. Malgré cela, les données
afférentes aux 4 dernières années qui ressortent de la recherche
menée par l'Observatoire du marché du travail - recherche que vous
trouvez dans les documents distribués - indiquent que la variation
en pourcentage de la valeur ajoutée relative à l'industrie
proprement dite est, en Vallée d'Aoste, meilleure que dans d'autres
réalités et que le PIL régional a augmenté 2 fois plus que celui du
reste du Nord-Ouest de l'Italie.
L'Assesseur Ferraris - comme déjà annoncé - vous présentera de
manière plus détaillée les différents aspects de cette situation,
mais nous pouvons déjà retenir, en vue du débat qui suivra, que les
difficultés actuelles de notre secteur secondaire ont commencé plus
récemment que dans d'autres zones de l'Italie et qu'elles sont
survenues après une phase d'expansion assez importante. Au cours de
la dernière année, par contre, la situation s'est sensiblement
aggravée et a été marquée par la crise des entreprises dont nous
avons déjà eu l'occasion de discuter au sein de cette Assemblée, de
même que par une diminution générale de l'emploi, qui n'a pu être
limitée que grâce au recours au chômage technique.
Les pertes d'emplois ont touché 3 secteurs en particulier:
l'usinage de produits métalliques ou autres et l'industrie chimique
et du caoutchouc; l'industrie électromécanique; l'industrie
manufacturière traditionnelle. D'autres signes de difficultés nous
viennent des indicateurs de production. A titre d'exemple, un assez
grand nombre d'entreprises signale que leur chiffre d'affaires a
diminué ou est resté stable et une tendance similaire concerne la
production. Les investissements sont en nette diminution et ils
sont réalisés principalement par le biais de l'autofinancement.
En résumé, il ne fait aucun doute que le système industriel
valdôtain subit les effets du ralentissement global de l'économie
italienne et, en particulier, de celle du Nord-Ouest. Cependant,
cette situation est également caractérisée par des aspects qui nous
sont propres et sont liés à notre structure et aux spécificités des
entreprises valdôtaines, comme la parcellisation de la production,
la permanence d'activités axées sur les phases les plus
standardisées de la production et une internationalisation encore
faible.
Les problèmes récents du secteur industriel et de l'économie
mondiale - comme la globalisation, la délocalisation des
entreprises et l'apparition de nouveaux concurrents venus de
l'Europe de l'Est et de l'Asie - influent justement sur ces
particularités. Il s'agit donc d'une phase négative qui présente de
nouvelles caractéristiques, alors que les problèmes sont plus
anciens; pour l'affronter, nous avons besoin d'une politique
industrielle régionale innovante.
Indépendamment des initiatives qui seront prises à l'échelon
national, afin de rendre son élan et sa compétitivité au système
économique italien, il est fondamental que la Vallée d'Aoste, comme
par le passé, sache mettre sur pied un nouveau système régional et
redéfinisse son identité économique et productive en créant un
contexte favorable, afin de mener à bien les transformations qui
sont en cours. Cela ne signifie pas l'isolement de notre système,
mais une attention particulière au "système Vallée d'Aoste" et aux
ressources particulières de cette région, aux difficultés dues à la
localisation, ainsi qu'à la position spécifique de notre région.
C'est une tâche à laquelle nous sommes tous appelés à participer -
je répète - vraiment tous. Tout le monde doit être concerné dans ce
processus: avant tout l'Exécutif régional, cette majorité - on a
beaucoup écrit pendant cette période sur la cohésion de la
politique, et de la majorité en particulier: ce sont des conditions
nécessaires et urgentes pour travailler de façon productive - et je
compte surtout sur l'apport de cette Assemblée, toute l'Assemblée,
tous les groupes politiques ici présents, tout comme les
organisations syndicales, les organisations des industriels, mais
également je crois que le "système Région" dans son ensemble doit
réagir à cette phase.
Je suis certain qu'on trouvera, dans les conclusions de cette
séance extraordinaire du Conseil régional, surtout un point de
départ important en vue de la définition des choix à faire en
matière de politique industrielle, afin de surmonter les
difficultés actuelles et de commencer par cet acte à tracer de
nouveaux axes de développement pour notre région.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Il Presidente Perrin ha tracciato le
linee generali.
Io credo che questo Consiglio sia utile innanzitutto per una
riflessione sul settore industriale, per fare un'analisi di questo
settore e soprattutto - come ricordava il Presidente in conclusione
del suo intervento - per fare una ripuntualizzazione delle
politiche di intervento regionale. Viviamo una situazione
congiunturale che è sfavorevole. Alcune chiusure recenti, pensiamo
alla "CST", alla "Napapijri", alla "Tecdis", all'indotto che è
collegato con queste aziende, ci dicono che è doveroso indicare
quali sono i fattori di criticità del nostro sistema industriale,
quali possano essere le soluzioni per cercare di risolverli,
sapendo che nel nostro panorama ci sono fortunatamente anche dei
casi in controtendenza.
Il Consiglio regionale ha affrontato il tema dell'industria il
20 ottobre dell'anno scorso, relativamente al programma triennale
per l'industria e l'artigianato. Alla base di quella scelta
programmatoria era stato privilegiato un concetto: la necessità di
"fare sistema", ovvero di trovare dei momenti di condivisione per
quanto riguarda gli obiettivi e le strategie fra Regione,
imprenditori, parti sociali e forze politiche.
"Fare sistema" è utile oggi, così come lo è stato nel passato...
penso alla crisi degli anni '80, anche se allora non si chiamava in
questo modo; allora vivemmo una crisi diversa dall'attuale, con
settori maturi che chiudevano e con settori innovativi che aprivano
nel nostro Paese e nelle vicinanze della regione (penso all'area
del Canavese). In quel periodo c'è stata una capacità di
ridisegnare intere aree industriali (mi sovviene la situazione di
Pont-Saint-Martin, di Châtillon, di Aosta). È stata una situazione
in cui ognuno ha fatto la sua parte: la Regione, le parti sociali,
le forze politiche. In quel periodo sono stati individuati alcuni
strumenti innovatori e anticipatori nel campo delle politiche del
lavoro: l'Osservatorio del mercato del lavoro, l'Agenzia del
lavoro; sono stati fatti, inoltre, interventi per la
reindustrializzazione delle aree, il credito, la formazione
professionale; interventi anche di sostegno alle situazioni sociali
più delicate attraverso lavori socialmente utili. Si sono gettate
le basi allora per l'acquisizione delle risorse energetiche ed
idroelettriche, cosa che si è realizzata più tardi, ma già il
protocollo di intesa fra organizzazioni sindacali e Giunta
regionale nel 1986 poneva questo tema. Il contesto era questo:
"Ilssa Viola" chiudeva, 850 addetti in meno, la "Cogne" passava da
4.750 addetti a 1.000, alla "Montefibre" 500 posti in meno, il
settore tessile scompariva dalla nostra regione; quindi una
situazione profondamente diversa dall'attuale. Noi abbiamo
situazioni di crisi importanti, situazioni difficili, perché è
cambiato il contesto competitivo - penso alla "Tecdis" -, ma credo
che in questo contesto sia importante, come allora, dare
innanzitutto un giudizio il più possibile obiettivo e cercare di
"fare sistema".
Credo che la nostra regione non possa fare a meno
dell'industria, siamo la regione in Italia che ha il peso minore
sia in termini di occupati, che di prodotto interno lordo, non dico
rispetto al dato nazionale, che è sicuramente più elevato, ma anche
rispetto a regioni simili alla nostra, come possono essere il
Trentino e il Friuli Venezia Giulia. È importante che questo
Consiglio, possibilmente nella sua unitarietà, riaffermi il ruolo
primario dell'industria nell'economia regionale, questo è un
settore che occupa 13.000 addetti fra industria in senso stretto e
settore edile (sono circa 6.500 gli addetti nell'industria in senso
stretto). L'industria è un elemento di forte riequilibrio
territoriale, pensiamo alla valle centrale, e soprattutto di
creazione di professionalità, di occupazione e di cultura di
impresa.
Come ricordava il Presidente, l'industria risente dell'andamento
dell'economia globale; ci sono dei fattori esogeni che pesano sul
nostro fattore industriale, fra cui la concorrenza dei Paesi
asiatici e dei Paesi europei. Secondo dati della "Confindustria",
fra il 1985 e il 2003 i Paesi "OCSE" hanno perso 5 punti nel
commercio mondiale, passando dal 60 al 55%, mentre Cina e India
hanno raddoppiato la loro presenza, passando dal 12 al 24%: questa
è una tendenza che persiste. Se guardiamo la crescita, fra il 1998
e il 2003 gli Stati Uniti sono cresciuti del 22%, l'area euro del
12%, l'Italia del 9%.
Viviamo in un contesto europeo, in cui prevalgono, in questa
fase, gli "euroscettici"; in un contesto competitivo mondiale
nessun paese può pensare di farcela da solo, sicuramente non il
nostro, ma neanche gli altri Paesi europei. La moneta unica è
utile, ma non basta, serve una strategia economica europea che
manca, servono politiche unitarie sulla competitività, sulla
ricerca, sull'innovazione, perché la posta in gioco è il modello
sociale europeo, un modello basato sul "Welfare", sulla sanità,
sulla previdenza sociale, sull'istruzione, un modello gestito, se
non per mano pubblica, quantomeno nell'interesse generale, basato
sull'affermazione dei diritti sociali e civili della persona, sulla
coesione sociale, sul mercato che deve essere libero, ma deve avere
delle regole e deve essere governato.
Oggi siamo alla vigilia anche di una nuova fase relativa alla
politica di coesione; si sta studiando in questo periodo la riforma
degli interventi strutturali: il Fondo sociale europeo e il "FESR".
Ci sarà la nuova programmazione 2007-2013: oggi non abbiamo ancora
la definizione di quale sarà lo scenario futuro, ma sappiamo che il
75% dei fondi strutturali sarà destinato a ridurre il "gap"
esistente fra gli stati a favore di paesi che sono più
svantaggiati, quindi un intervento sulla convergenza più forte e un
intervento attorno al 10% sulla competitività regionale e
l'occupazione. È ipotizzabile che, per quanto riguarda i fondi, ci
sia una riduzione. Per il Fondo sociale europeo si ipotizza, oggi,
una riduzione che può andare dal 16% al 40% per la nostra regione,
sapendo che è in discussione, a livello europeo, se il reperimento
di risorse di fondi europei debba avvenire sull'1% del PIL europeo
o sull'1,24% come avviene oggi. Direi comunque uno scenario che
presenta degli elementi di cambiamento forte; da questo punto di
vista la Regione si è attrezzata con uno strumento di supporto
tecnico e di indirizzo per gestire unitariamente questa fase.
Ricordava il Presidente la situazione dell'industria italiana.
L'industria italiana ha dei problemi da anni; c'è stato il declino
della grande impresa, ormai abbiamo grandi imprese nel settore
della telefonia, delle autostrade, dell'energia, mancano grandi
gruppi industriali: la "FIAT" rischia di rimanere l'ultimo dei
grandi gruppi industriali ed è - come sappiamo - in crisi.
Ricordava il Presidente che "Olivetti" non è neanche più presente
nei listini di borsa, abbiamo una crisi di competitività del
"sistema Italia". Il Presidente di "Confindustria", Montezemolo, ci
ricorda che siamo di fronte alla più grave crisi dai tempi del
dopoguerra. Abbiamo poca ricerca, pochi brevetti, continuiamo ad
andare indietro nelle classifiche in cui viene valutata la
competitività del nostro Paese.
Credo che siano quindi necessarie azioni anche di carattere
nazionale per il rafforzamento della competitività. Il Governo -
sappiamo - sta lavorando su questo; crediamo che siano anche
interventi necessari, ma non vorrei che fossero interventi tardivi;
credo comunque che nel nostro Paese non si possa andare avanti con
un clima che è quello dei 100, 1.000 campanili, nel senso che
ognuno cerca di fare da solo; in un contesto come questo è
necessario "fare sistema" a livello locale e a livello nazionale.
Ritengo siano ineludibili interventi per quanto riguarda la ricerca
e l'innovazione, l'alleggerimento del carico fiscale,
l'alleggerimento per quanto riguarda i carichi burocratici e quindi
una riforma del "sistema paese", in cui stenta anche a decollare un
momento di concertazione.
Per venire alla situazione in Valle d'Aosta - come ricordava il
Presidente -, per quanto riguarda il settore industriale la Regione
si è attivata con due ricerche successive, per monitorare in modo
attento l'andamento della situazione e, sulla base di questo, di
attivare delle politiche per intervenire e cercare di affrontare la
situazione che abbiamo. Credo che la Regione non debba avere
assolutamente un ruolo dirigistico o, peggio ancora, invasivo, ma
debba avere un ruolo propulsivo di sostegno alle imprese per
favorire investimenti, innovazione, ricerca, formazione
professionale, infrastrutture, quel contesto amministrativo che è
utile per lo sviluppo delle imprese.
Sono state fatte due indagini dall'Osservatorio del mercato del
lavoro e dall'Agenzia: una nel 2003 e l'altra nel 2004, hanno
fotografato la situazione, analizzando 55 casi di imprese
aziendali, praticamente il 90% delle imprese al di sopra dei 15
dipendenti, un campione che ha coperto il 90% delle imprese e il
72% degli occupati, con una probabilità del 95% e un errore
campionario del 5% massimo, quindi una ricerca che è
attendibile.
Come ricordava il Presidente, abbiamo una situazione, nel 2003,
che vede un settore industriale che fa fatica, ma che mantiene
delle "performance" leggermente superiori a quelle del sistema
industriale limitrofo. Non è un elemento di compiacimento, è una
constatazione rispetto ai dati che ci sono. Notiamo però delle
serie difficoltà sul piano dell'occupazione, dal 2001 al 2004 c'è
stata una riduzione del 5,6% degli addetti, 280 addetti in meno;
abbiamo la situazione della "Tecdis" in cui è stata richiesta la
cassa integrazione per 275 lavoratori, la fine del mese sarà un
momento decisivo per l'azienda, quindi sappiamo che i rischi di
ulteriore riduzione occupazionale sono possibili, anche se stiamo
operando per far sì che questo non succeda. Il dato significativo
emerso dalla ricerca è che, da un lato, l'occupazione maschile si
contrae in misura doppia in termini percentuali rispetto a quella
femminile; dall'altro, le figure professionali più elevate sono
quelle che hanno maggiori possibilità di mantenere il loro posto di
lavoro.
Quali sono i settori che hanno subito riduzioni occupazionali? I
settori in crescita sono stati indicati dal Presidente, non sto a
ripeterli; abbiamo una situazione in cui ci sono settori che
regrediscono e altri che riescono ad andare avanti. I settori che
riescono ad andare avanti sono quelli maggiormente collegati
all'innovazione, comunque ci sono segnali anche da parte di alcuni
grandi gruppi - ad esempio "Olivetti Ink Jet" - di una ripresa
rispetto a situazioni passate. Nonostante questa situazione di
criticità, il fabbisogno dell'industria annualmente è di 890
lavoratori: questo è un dato significativo e sono in aumento i
lavoratori qualificati. Dicevo prima, ci sono delle criticità
legate alla crescita del fatturato, al rapporto di cambio fra euro
e dollaro, una maggiore difficoltà delle imprese di investire,
difficoltà nell'accesso al credito, problemi per i servizi alle
imprese, problemi di reperimento di mano d'opera qualificata.
Una cosa che viene sottolineata con forza dalle associazioni
imprenditoriali e dalle organizzazioni sindacali è la questione
degli aspetti burocratici, legati alla pubblica amministrazione,
anche regionale. Abbiamo visto che l'industria in Valle riguarda
prevalentemente aziende che sono legate all'indotto "FIAT" od
"Olivetti", o comunque aziende che, in passato, avevano basato il
loro modello competitivo su bassi costi e bassa tecnologia; questo
è un modello che non tiene più.
Abbiamo problemi per quanto riguarda aziende aventi una scarsa
internazionalizzazione e piccole dimensioni societarie; abbiamo
problemi anche per aziende che sono state in parte quelle che
avevano ripopolato aree industriali dopo le chiusure degli anni
'80, ma si sono trovate a combattere nelle fasce di mercato in cui
la concorrenza dei mercati asiatici le ha poste fuori mercato.
Per quanto riguarda l'andamento della cassa integrazione nel
corso del 2004, questa è cresciuta intorno al 4,4% in più rispetto
al 2003, sono poco meno di 1.300.000 le ore di cassa integrazione
utilizzate nel 2004. C'è stato un aumento della cassa integrazione
ordinaria del 6% nel settore industriale, mentre il livello della
gestione straordinaria è rimasto sui livelli del 2004; ovviamente
in questi dati non sono conteggiati i dati relativi alla cassa
integrazione straordinaria "Tecdis" per quanto riguarda l'inizio di
quest'anno. Se trasformiamo le ore di cassa integrazione in
lavoratori equivalenti, vediamo che la cassa integrazione ordinaria
nel 2003 ha interessato 226 lavoratori, nel 2004 è andata a 240. La
cassa integrazione straordinaria era di 140 lavoratori nel 2003 e
di 149 lavoratori nel 2004; ovviamente rimane il problema "Tecdis"
che non è stato conteggiato in questi dati, io evidenzio quelli che
riguardano l'anno passato.
A livello nazionale la situazione è problematica; nel 2004
abbiamo avuto un 7% in più di aziende che hanno fatto ricorso alla
cassa integrazione speciale rispetto al 2003, un 8,45% nel nord e
questo in regioni tradizionalmente industriali come il Piemonte e
l'Emilia Romagna; è aumentata la cassa integrazione per fallimenti
e amministrazione controllata, passando dal 10% dei casi nel 2003
al 30% del 2004, e la prevalenza della cassa integrazione nel
settore metalmeccanico e nel settore della grafica: questo per
indicare qual è il contesto in cui operiamo.
L'azione dell'Amministrazione regionale. L'Amministrazione
regionale ha cercato di attivare, in questi anni, un'ampia gamma
per quanto riguarda quelli che vengono chiamati i "beni pubblici
diretti" (l'incentivazione agli investimenti), e i "beni pubblici
indiretti" (i servizi alle imprese). È stata innovata la
legislazione regionale, penso alle leggi n. 6 e n. 7, che hanno
abrogato 27 leggi.
Per quanto riguarda gli investimenti, negli ultimi 5 anni sono
stati fatti 5.460.000,00 euro di investimenti nel settore
industriale, 17.446.000,00 nel settore artigianale, per un totale
di 22.906.000,00 euro di investimenti finanziati dalle leggi di
incentivazione regionale. Possiamo anche sfatare un'idea che gira
ampiamente nella nostra regione, che l'industria è un elemento di
dissipazione della ricchezza; se andiamo a vedere gli investimenti
fra industria e artigianato, per il 24% questi riguardano
l'industria e, per il 76%, l'artigianato: è un dato significativo e
deve orientare rispetto ai dati veri dell'attuale sistema di
finanziamento pubblico alle imprese che è soggetto a norme
comunitarie precise. Sono stati investiti 15 milioni di euro circa,
sempre nel quinquennio, nella ricerca, 3,8 milioni per quanto
riguarda la qualità.
Per quanto riguarda gli investimenti nelle aree industriali,
abbiamo visto che in alcune aree particolarmente colpite (ad
esempio, Pont-Saint-Martin con la chiusura dell'"Akerlund" e della
"CST Net") ci sono ora delle indicazioni di controtendenza. La
"Atos Origin" occuperà lo stabilimento ex "Akerlund", con un
incremento di circa 300 occupati nell'area, è vero che sono
lavoratori che si trasferiranno da aree limitrofe, ma lì avremo uno
dei nuclei di attività nel settore della "information,
communication technology" - come si usa chiamare adesso -
particolarmente significativo. È stato possibile collocare l'area
di Arnad, da un lato, a nuove società tra artigianali e commerciali
che hanno costituito un consorzio e la "GPS Standard" che è in fase
di ampliamento; qui abbiamo dato una risposta rispetto all'utilizzo
di un'area che era da parecchi anni inutilizzata.
Per quanto riguarda l'attrazione degli investimenti nell'"area
Cogne", qui la situazione è diversa; mentre possiamo dare un
giudizio positivo sulla "Pépinière", perché attualmente lì sono
insediate 6 imprese con 45 addetti con possibilità di sviluppo già
previste per quest'anno, in particolare per quanto riguarda la
"Dora S.p.a.", azienda che opera nel campo della ricerca collegata
a "STMicroelectronics", soprattutto nel campo dei cristalli
liquidi, ci troviamo più in difficoltà per quanto riguarda il resto
dell'utilizzo dell'area. C'è un elemento positivo anche qui, legato
al fatto che il Consorzio artigiani, che raggruppa più di 230
addetti, ha predisposto una bozza di contratto per l'utilizzo
dell'area, che contiamo di vedere firmato entro la fine del mese, e
che porterà all'utilizzo di 18.000 metri quadrati di superficie
nell'area, con l'utilizzo da parte di più di 30 aziende di questa
area e con più di 230 addetti: è il segno che si va verso la
rivitalizzazione dell'area.
È innegabile che ci sono difficoltà per la collocazione delle
restanti aree industriali: un dato è venuto dal fatto di non avere
una immediata disponibilità degli immobili, c'è stata una richiesta
da parte di un'azienda di circa 200 addetti che doveva insediarsi
subito, ma questa possibilità non c'è stata. È però innegabile che
ci sia una fase congiunturale dell'industria che, nel momento in
cui si prevedono in Europa delle delocalizzazioni, è più difficile
attrarre attività industriali nella nostra regione: questo è uno
dei temi che devono essere approfonditi.
Ricordava il Presidente che è stato fatto un incontro con il
Comune di Aosta, per andare ad una modifica dell'accordo di
programma. Questo accordo era stato sottoscritto fra Comune e
Regione nel 1996, integrato poi nel 1997; credo che si debba andare
a delle modificazioni di questo accordo, in cui dovranno essere
coinvolti il Comune e il Consiglio regionale per quanto riguarda
alcune destinazioni specifiche, pur mantenendo un'area a vocazione
industriale, ma penso che quest'area possa essere arricchita anche
con altri tipi di attività - ad esempio, attività di tipo
espositivo o fieristico - con un forte collegamento e
valorizzazione della porta a sud della città, la cosiddetta "area
F8bis".
Un tema sul quale la Regione ha operato e dovrà operare di più è
quello della società dell'informazione, delle infrastrutture
telematiche. Non dobbiamo dimenticare che con l'adesione al
"Consorzio Topix" che vede impegnata la Valle d'Aosta e il
Piemonte, è stato possibile portare la banda larga in Valle
d'Aosta, dapprima a Pont-Saint-Martin, oggi alla "Pépinière". È
chiaro che questa banda larga deve essere messa a disposizione sia
del mondo dell'impresa, sia del mondo della scuola e
dell'università, sia del mondo dei privati: qui si sono create le
condizioni perché si possa operare in tale direzione.
Parlavo prima di "Atos Origin" che occuperà lo stabilimento ex
"Akerlund"; la condizione perché questo stabilimento potesse
continuare in Valle la propria attività è stata quella della
possibilità di accesso alla banda larga. Credo che il tema di
intervenire sulle infrastrutture, anche infrastrutture immateriali
come questa, sia uno degli elementi su cui bisogna continuare ad
operare.
Il problema che ha cercato di affrontare la Regione con le sue
politiche industriali è quello di cercare di rendere attrattivo il
contesto in cui opera l'impresa. Si è lavorato sul costo
dell'energia attraverso l'acquisizione del ramo di azienda "ENEL",
i costi rispetto alle tariffe vincolate oggi sono di poco superiori
al 22% in meno rispetto a quelle normalmente praticate sul mercato
nazionale. C'è una richiesta su cui siamo d'accordo, di fare un
confronto con Confindustria VDA, per vedere se questo livello di
competitività è tale da essere concorrenziale rispetto al resto del
Paese. Faremo un confronto di merito, ma le aziende industriali
della Valle hanno potuto utilizzare negli ultimi anni questa
possibilità.
Un intervento è stato fatto sul piano della formazione, sul
piano di politica del lavoro, che ha una dotazione finanziaria
significativa - circa 14 milioni di euro all'anno - nel periodo di
programmazione che si concluderà nel 2006 e ha visto fino all'anno
scorso un utilizzo di circa 17.000 utenze in Valle.
C'è il problema dell'istruzione e della formazione, che è stato
regolato dalla legge n. 7, ma contemporaneamente abbiamo visto
anche la nascita dell'Università della Valle d'Aosta. Sappiamo che
l'università è sicuramente un fattore di sviluppo, il problema che
semmai abbiamo nella nostra regione è quello di collegare di più
l'impresa e l'università, però partiamo dal fatto che una presenza
universitaria in Valle c'è.
La Camera di commercio: questo ente è stato oggetto anche di
polemiche nell'ultimo Consiglio, ma il vero ruolo della Camera di
commercio è quello di creare un rafforzamento delle imprese, di
dare maggiore rappresentanza al mondo dell'impresa, e credo che
oggi ci siano le condizioni perché la Camera di commercio, dopo
l'approvazione della "legge Omnibus", possa operare
concretamente.
Abbiamo cercato di intervenire sul piano della programmazione
degli interventi, con il piano di politica del lavoro da un lato,
che ha attenzione non solo ai problemi della qualità e della
professionalità, ma anche ai problemi della coesione sociale, con
il programma delle attività industriali e artigianali, che si
occupa di infrastrutture, di credito, di internazionalizzazione, di
innovazione, di semplificazione. Dobbiamo fare i conti con una
situazione in cui l'industria europea è presa fra 2 fuochi: da un
lato, un'impresa statunitense caratterizzata da alta tecnologia e
dall'altro, dai bassi costi dei paesi emergenti. Dobbiamo scegliere
una nostra vocazione in questo contesto, sapendo che, per quanto
riguarda la Valle d'Aosta, abbiamo un altro problema: quello legato
al progressivo invecchiamento della nostra popolazione. Il rapporto
fra popolazione in età lavorativa in Valle e popolazione in età non
lavorativa è di 7 a 3; fra 15 anni avremo un rapporto di 6 a 4,
quindi questo elemento crea dei problemi sicuramente di carattere
sociale, crea la necessità di definire una politica di
immigrazione, ma crea dei vincoli ad una politica di sviluppo.
Ora, siamo convinti che oggi non siamo di fronte alla scomparsa
della Valle d'Aosta industriale, ma dobbiamo affrontare il
cambiamento dell'industria in Valle. Dicevo prima: abbiamo problemi
collegati alla "situazione Tecdis" e ad altri casi, dove esistono
elementi di forte criticità, ma per la "Tecdis" avremo una
situazione più precisa alla fine del mese. Abbiamo situazioni di
recupero, "Olivetti Ink Jet" è fra queste, ci sono aziende
consolidate come "Thermoplay", "ITV"; abbiamo situazioni che fino a
poco tempo fa nessuno poteva pensare, come quelle legate alla
"CAS": la "Cogne" ha incrementato nel 2004 il proprio fatturato del
40% da 255 milioni di euro nel 2003 a 420 milioni di euro nel 2004,
ed ha incrementato anche gli addetti, passando oggi a 1.038 con 220
assunzioni solo nel 2004.
Un economista dell'Università di Harward negli Usa ci ricorda
che il successo di un sistema imprenditoriale dipende anzitutto
dall'accessibilità e dall'efficienza dei mercati finanziari e del
sistema creditizio, cosa che ha una forte conseguenza sulla
capitalizzazione delle imprese, dalle capacità degli imprenditori,
dagli incentivi del sistema pubblico alle attività economiche,
dalle condizioni imprenditoriali e culturali favorevoli
all'impresa, quindi con la creazione di capitale umano e di
formazione, e dalla capacità di promuovere progetti di cooperazione
anche trans-nazionali e trans-regionali.
Siamo convinti che una regione come la nostra ha necessità, su
alcuni temi, di "fare sistema" non solo con gli imprenditori e le
organizzazioni sindacali della Valle, ma anche con il resto del
Paese e anche a livello internazionale. Nuove linee di politica
industriali non sono praticabili in maniera dirigistica, quindi non
può essere solo l'attore pubblico quello che risolve i problemi di
una situazione come questa. Occorre riprogrammare l'azione di
concertazione fra le parti sociali e gli imprenditori: questa è una
richiesta emersa anche dagli incontri che abbiamo fatto; dobbiamo
avere una concertazione che preveda dei momenti di verifica
rispetto agli impegni assunti, che privilegi la "governance" al
"government", cioè la "governance" intesa come capacità del
soggetto pubblico di mutare la propria azione trasformandosi da
fornitore ed erogatore di risorse, a realizzatore di condizioni
perché le imprese e le altre organizzazioni possano fare cose utili
allo sviluppo. È necessario il coinvolgimento di tutti gli attori
in questo scenario, anche perché è da evitare
l'autoreferenzialità.
In un contesto come questo bisogna avere la capacità di
prevedere, scegliere, investire. Le iniziative che sono state prese
in Valle hanno preso come punto di riferimento tutte le realtà che
ci sono in situazioni simili alla nostra; è necessario riorientare
la nostra azione in 2 direzioni, tenuto conto anche del contributo
che abbiamo avuto in questi giorni nei confronti con le
organizzazioni sindacali e gli imprenditori.
La prima è un'azione congiunturale immediata, che va nella
direzione di realizzare, in tempi brevi, in un rapporto di
concertazione, quanto programmato nel programma triennale
dell'industria e dell'artigianato, l'attivazione da subito di una
"task force" Regione e parti sociali, per affrontare situazioni di
criticità delle aziende, problemi di riorganizzazione, di
"marketing" strategico: questo è un tema che ci è stato sollecitato
anche dalle organizzazioni imprenditoriali, vanno migliorate le
modalità di accesso alle misure previste dal piano di politica del
lavoro, in particolare per quanto riguarda lavori socialmente
utili.
Sono in fase avanzata 2 interventi per il settore edile: la
revisione della normativa regionale in materia di appalti di lavori
pubblici e la questione relativa all'elenco prezzi e, ancora, nuove
normative per quanto riguarda l'acquisizione in economia di beni e
servizi, c'è un disegno di legge presentato dall'Assessore alle
finanze alla Giunta, quindi siamo già in una fase operativa.
Va realizzato un intervento per gli strumenti finanziari: da un
lato, dobbiamo arrivare ad una riforma della "Confidi" che consenta
di affrontare sia le norme previste a livello finanziario nella
finanziaria di 2 anni fa, sia quanto previsto da Basilea II.
Dobbiamo incrementare il capitale delle imprese, è in avanzata fase
di realizzazione una partecipazione di "Finaosta" a un fondo di
"venture capital", fondo nord-ovest, di cui si attendono le
autorizzazioni da parte della Banca d'Italia, così come è
necessario definire delle forme innovative per il finanziamento
delle imprese, coinvolgendo anche il sistema creditizio.
Siamo disponibili per quanto riguarda l'incremento dei massimali
collegati alla legge n. 6, passando da 2,5 a 5 milioni di euro di
spesa ammissibile per la grande impresa e da 1,25 a 2,5 per la
piccola e media impresa, e prevedere, all'interno di questa
modifica della legge, delle misure che favoriscano l'aggregazione
fra le imprese, visto che le imprese in Valle sono di piccole
dimensioni, e l'internazionalizzazione. Poi abbiamo necessità di
misure a più lungo periodo, però azioni di carattere strategico:
qui, va fatta una breve riflessione. È cambiato il modello
competitivo, bisogna competere sulla qualità e non sul prezzo, ma
si deve anche prevedere le linee di tendenza dell'economia. Già nel
programma delle attività industriali e artigianali si sottolineava
il problema della connessione fra risorse disponibili e loro uso
effettivo e della connessione fra domanda ed offerta nel campo dei
servizi. È necessario avere degli strumenti che rispondano
all'esigenza di offrire servizi adeguati ai bisogni delle imprese,
cioè abbiamo bisogno di offrire servizi che siano usati dalle
imprese. Credo che l'impresa non solo debba conoscere i servizi
disponibili, ma debba poter valutare quali sono quelli che le
necessitano veramente ed essere aiutata ad utilizzarli, cercando di
essere consapevole che ci vogliono competenze specifiche in questo
campo. Occorre riaggiornare questa nostra offerta collegata a
strutture di carattere regionale ed enti collegati alla
Regione.
È ineludibile procedere sul piano della semplificazione delle
procedure amministrative, è una richiesta costante delle imprese e
credo sia un dovere della politica dare una risposta a questa
richiesta. In questo contesto credo debba essere riorientato il
ruolo degli enti strumentali della Regione, cioè "Finaosta",
"Vallée d'Aoste Structure", "Centro Sviluppo", "Projet Formation",
"INVA", l'Agenzia del lavoro, in un contesto competitivo diverso
devono cambiare il loro orientamento, diventando degli strumenti
utili ad affrontare questa situazione.
È una questione vitale per lo sviluppo del nostro settore
industriale, ma non solo, è utile per il nostro settore economico
nel suo complesso.
Il problema della semplificazione amministrativa, sportello
unico. Sullo sportello unico siamo nella fase di definizione
dell'accordo di programma con il Consiglio permanente degli enti
locali, è in fase di approvazione; ci rendiamo conto che i tempi di
attuazione sono eccessivamente lunghi, quindi cogliamo con favore
una proposta che ci è stata fatta da "Confindustria", quella di
individuare un progetto sperimentale di semplificazione
amministrativa da condurre in concerto con le parti sociali. È un
tema sul quale vogliamo misurarci e siamo convinti che l'apporto
degli utenti dei servizi della pubblica amministrazione sia un
fattore importante ed utile per questa sperimentazione.
C'è la necessità di valorizzare il capitale umano, che è la vera
risorsa che abbiamo, quindi collegare il polo universitario
valdostano con il mondo dell'impresa, ma avere anche l'università
che agisca come antenna, in grado di cogliere le dinamiche
evolutive della situazione economica.
È necessario "fare sistema" fra le imprese, facendo filiere che
valorizzino le produzioni legate alle risorse locali: penso al
settore agroalimentare, al settore dell'energia idroelettrica -
dove è possibile far nascere attività di supporto e di servizio -,
al settore delle costruzioni, in quanto il settore edile ha una
fortissima presenza nella regione, ma ha una dimensione di impresa
mediamente al di sotto dei 9 addetti. Abbiamo un centro di
eccellenza per quanto riguarda le telecomunicazioni, penso alla
"Atos Origin", è necessario far nascere attorno ad essa delle
attività che siano collegate a questa azienda multinazionale che
non diventi un'isola a sé stante. Abbiamo una siderurgia che va
bene... perché non utilizzarla per altre attività ad essa
collegate? È necessario che ci sia la capacità di collaborare fra
imprese rispetto a servizi comuni, a promozione delle imprese fatte
in modo cooperativo, all'internazionalizzazione, la stessa
formazione di mano d'opera può interessare imprese dello stesso
settore per figure professionali utili a più imprese.
Vi è poi la necessità di realizzare accordi con i grandi gruppi
presenti in regione. Abbiamo un grande gruppo presente in Valle, il
gruppo "Pirelli-Telecom", che ha una valenza industriale
all'interno di "Olivetti Ink Jet"; devo dire che lo stabilimento,
proprio per l'intervento di ricerca che è stato lì concentrato, da
un lato, dal gruppo "Pirelli" e, dall'altro, dagli interventi fatti
dalla Regione, gode di una situazione di recupero ed è in crescita
perché i prodotti che sta fornendo hanno un mercato; ha inoltre,
anche una valenza nel campo delle telecomunicazioni. Come ci
ricorda il Presidente della "Confindustria" valdostana, l'ADSL deve
essere presente in tutta la Valle, cioè deve essere un'opportunità
che diamo ai cittadini, quindi le connessioni ad alta velocità con
le reti telematiche sono un problema che possiamo affrontare
all'interno di accordi che dobbiamo fare con i grandi gruppi
presenti in Valle; un gruppo è questo, l'altro è "Atos Origin". Per
fare questo è necessario riformulare il "Patto per lo sviluppo",
che era nato nel 2000; sono passati 5 anni, è cambiato il contesto
di riferimento, la situazione attuale richiede un riorientamento
delle politiche e questa è anche un'esigenza nata negli incontri
avuti con le organizzazioni imprenditoriali e sindacali.
Concludendo, credo che nella nostra regione esistano condizioni
di reddito, di occupazione, di qualità della vita che sono migliori
della media nazionale; stiamo attraversando una fase di transizione
molto delicata per quanto riguarda lo sviluppo economico e lo
sviluppo complessivo della Valle. Dobbiamo avere la capacità di
prevedere, di scegliere, di investire, cioè di programmare il
futuro dello sviluppo di questa regione: credo che questo sia il
compito della politica. Abbiamo la consapevolezza che soprattutto -
e non solo nel sistema industriale - in materia di
internazionalizzazione, di ricerca, di innovazione, di formazione,
di accesso al credito, è necessario, sulla base di scelte autonome,
attuare e rafforzare forme di collaborazione e integrazione a
livello interregionale ed europeo, da soli non ce la facciamo. È
chiaro che dobbiamo gestire questo in autonomia ed essere noi
decisori delle scelte che facciamo. Dobbiamo avere capacità di
"fare sistema" perché oggi la competizione non è fra singole
imprese soltanto, ma è anche fra sistemi territoriali.
Occorre condividere strategie e vocazioni del nostro territorio,
in cui l'industria sia intesa come fattore di crescita di
occupazione e di innovazione, e non un modo di dilapidare risorse
pubbliche, come spesso viene vissuta la nostra industria, anche
perché questo è un giudizio ingeneroso: nella nostra regione ci
sono imprese che contribuiscono alla sua crescita. Dobbiamo evitare
monocolture economiche, altre regioni dell'arco alpino, dalla
Savoia alla Stiria, dimostrano che, pur in presenza di evidenti
vocazioni turistiche - è innegabile che la Valle d'Aosta abbia
vocazione turistica e agricola! -, non si possa rinunciare ad un
sistema forte ad una componente industriale. Sui temi dello
sviluppo dovremo avere la capacità di analisi, di critica, di
proposta, ma anche una capacità di fare delle sintesi unitarie fra
posizioni diverse. Abbiamo avuto esempi nel passato, abbiamo avuto
un esempio recente sulla legge per l'anticipazione della cassa
integrazione straordinaria.
Credo, infine, che la sfida del futuro sia anche una sfida alla
politica, e qui chiudo. Grazie.
Si dà atto che dalle ore 10,14 presiede il Vice-presidente
Nicco.
Presidente - Dichiaro aperta la discussione generale. Ricordo
che nella riunione dei Capigruppo si è concordato di indicare
orientativamente in 30 minuti la durata degli interventi.
La parola al Vicepresidente Lanièce.
Lanièce (SA) - Finalmente! Questa - e questa sola - è la parola
che troviamo per esprimere la nostra soddisfazione per il fatto che
il Consiglio è stato convocato, oggi, in seduta straordinaria, per
affrontare la situazione di gravissima crisi venutasi a creare nel
settore industriale in Valle d'Aosta. Diciamo "finalmente", perché
già nel marzo 2004 avevamo chiesto - inutilmente, inascoltati - la
convocazione di una seduta straordinaria del Consiglio regionale
per affrontare la crisi che già allora era grave e che negli ultimi
4 mesi è ulteriormente peggiorata. Proprio perché la situazione era
difficile già 10 mesi fa, la convocazione, allora, di un Consiglio
regionale monotematico avrebbe evidenziato che l'Amministrazione
regionale percepiva la straordinarietà della situazione e si
impegnava a concretizzare fin da subito interventi necessari per
fronteggiarla.
Siamo invece andati avanti con un'ordinaria amministrazione e la
crisi industriale si è ampliata: di ciò ci rammarichiamo, anche
perché non si è fatto un dispetto a chi, come noi, insisteva sulla
necessità di convocare un Consiglio straordinario, ma si è
accumulato un inspiegabile ed ingiustificabile ritardo nell'attuare
il necessario confronto tra tutte le forze politiche, e non solo!
Un confronto necessario - secondo noi - perché anche l'opposizione
è indispensabile, non solo per controllare l'operato del Governo,
ma anche per elaborare proposte e per collaborare criticamente al
Governo della cosa pubblica e non ascoltarne la voce significa
perdere per strada apporti utili.
Il 12 marzo 2004 l'attivo unitario dei quadri e dei delegati dei
settori industriali delle organizzazioni sindacali CGIL, CISL, SAVT
e UIL, si riunì e produsse un documento col quale venne presentata
una piattaforma sindacale unitaria articolata in diversi punti che
prevedeva, tra l'altro, azioni finalizzate:
1) a prevedere interventi tempestivi da parte della Regione,
tramite "Finaosta" ed il sistema creditizio locale, indirizzati a
superare le criticità presenti nelle imprese valdostane;
2) a evitare il dilagare di forme di lavoro precario;
3) ad attivare l'Osservatorio socioeconomico;
4) a supportare attività volte alla creazione di prodotti finiti
ad alto valore aggiunto rispetto a aziende subfornitrici di
prodotti a basso contenuto tecnologico;
5) a favorire processi di nuova industrializzazione basati su
filiere di produzione;
6) a valorizzare la forza lavoro presente con adeguati percorsi
formativi;
7) a predisporre specifiche politiche salariali e sociali,
chiedendo che, su tali richieste, si aprisse un fattivo confronto
con il Governo regionale, indirizzato a produrre esiti concreti,
nella corretta logica della concertazione. Ebbene, gli interventi
tempestivi richiesti allora non sono stati attuati, se non in
minima parte, come confermato dai sindacati nella recente riunione
dei Capigruppo della scorsa settimana.
Pur riconoscendo che stiamo scontando una crisi che è mondiale,
europea, italiana e - quindi - anche valdostana, è altrettanto vero
che la Valle d'Aosta non può però assistere impotente al continuo
declino dell'industria, giustificandolo come conseguenza della
globalizzazione e della crisi del mercato internazionale, ma
occorre riflettere e agire di conseguenza per uscire da questa
situazione di difficoltà. Dobbiamo d'altronde constatare che, dopo
solo 10 mesi, lei, Assessore, e la sua maggioranza, avete dovuto
rivedere la vostra posizione che allora vi aveva portato a
respingere il nostro invito ad un'approfondita analisi della
situazione industriale, giudicando non motivata dai fatti tale
richiesta. Purtroppo i fatti hanno dimostrato ampiamente la
validità e la necessità della nostra proposta! Allora, forse, non
si volle focalizzare a fondo il problema, ritenendolo facilmente
superabile grazie agli strumenti a disposizione, tra cui il "Patto
per lo sviluppo". Oggi, alla luce anche delle dichiarazioni di
diversi sindacalisti il "Patto per lo sviluppo", che avrebbe dovuto
svolgere un ruolo importante creando un filo diretto tra le forze
istituzionali e quelle economico e sociali, è stato limitato ad
un'elencazione sulla carta di buoni principi, da noi anche
condivisibili, ma ad oggi poco attuati!
Noi comprendiamo che nella gravità della situazione possa anche
essere difficile leggere questa stessa realtà in modo nitido, ma
constatiamo, in ordine al problema industriale, con una certa
preoccupazione, che alla Giunta regionale a volte riesce difficile
fornire dati certi sul numero dei lavoratori in cassa integrazione,
degli occupati, dei disoccupati, dei lavoratori impegnati nei
cosiddetti "lavori anomali"! Infatti, spesso e volentieri, nel
rispondere alle diverse interrogazioni consiliari è stata
evidenziata l'impossibilità di avere dati precisi, facendo spesso
riferimento a dati ISTAT, con i tutti i limiti relativi alle
piccole dimensioni della nostra realtà. Comprendiamo tutto, ma
sappiamo anche che la mancanza a volte di dati attuali impedisce la
valutazione dei problemi e la conseguente predisposizione di
interventi precisi: anche questo fatto è stato rimarcato
recentemente dalle organizzazioni sindacali.
Senza intenti polemici, dobbiamo osservare che in tanti settori
della vita della nostra comunità, sussiste una sorte di incertezza
riferita alla conoscenza dell'effettiva realtà numerica;
soprattutto là dove esistono problemi gravi, ecco che,
inspiegabilmente, il dato sfugge o non è molto preciso: parliamo di
"alcolismo", ad esempio, senza sapere quante persone siano
complessivamente toccate dal problema, parliamo dei "dati relativi
ai flussi turistici" e questi sono differenti a seconda di quale
ente li emetta, parliamo di "crisi occupazionale" senza sapere
quanti siano i lavoratori che ne pagano le conseguenze! Questa
situazione non può essere più accettata!
La popolazione della Valle d'Aosta non è così numerosa da
giustificare questa difficoltà relativa al reperimento di continui
dati precisi; al contrario, le nostre rilevazioni dovrebbero esser
sempre rapide, puntuali e precise; invece, spesso ci troviamo a
fronteggiare problemi con dati in parte approssimativi, salvo poi
verificare per contro che, a seguito dell'indizione di questo
Consiglio, in questi giorni ci sono pervenuti tanti dati, anche
quelli super riservati della "Finaosta"... ma, allora, per avere
dati precisi e puntuali su determinati settori, in una regione di
neanche 120 mila abitanti, dobbiamo ogni volta chiedere il
Consiglio straordinario? Come si può pensare che un consigliere
regionale possa svolgere il suo ruolo se non può avere a
disposizione quei dati necessari e attuali per comprendere ed
analizzare le varie problematiche regionali? Non mi sembra che ciò
sia un modo corretto di procedere!
A parte questa doverosa premessa noi riteniamo che lo scopo di
questa riunione sia quella di confrontarci seriamente per poter
individuare gli opportuni interventi da adottare in un'ottica di
rilancio del settore industriale valdostano.
Secondo noi, della "Stella Alpina", ci sono 2 tipi diversi di
interventi: i primi devono essere immediati e contingenti. Occorre
trovare il modo di:
1) garantire ai lavoratori la conservazione di un posto di
lavoro, senza restare mesi e mesi senza stipendio, tenuto conto
altresì che le aziende erogano retribuzioni spesso non in linea con
il costo della vita in Valle;
2) ridurre la burocrazia che - a detta di tutti -, dai sindacati
alla "Confindustria", soffoca l'industria valdostana;
3) ripensare subito al ruolo della "Finaosta" che, invece di
essere uno strumento di intervento diretto, rapido e mirato,
diventa un ostacolo in più che le imprese devono superare. La
"Finaosta" deve ritornare a svolgere il ruolo per il quale era
nata: ricercare, favorire, accompagnare e sostenere, non solo
finanziariamente, valide iniziative imprenditoriali, revisione che
oltre alla "Finaosta" deve riguardare anche quelle strutture, vedi
ad esempio "Centro Sviluppo", delegate a creare e sostenere lo
sviluppo economico, che non hanno raggiunto finora gli scopi per
cui erano state create;
4) chiarire, chiarirsi, chiarirci per quale ragioni l'area ex
"Cogne" (Espace Aoste) non sembra essere molto appetibile;
5) creare di un apposito fondo di garanzia, come richiesto da
"Confindustria", che, a fronte della grave carenza di liquidità
delle imprese e del rischio di riduzione degli affidamenti bancari
per mancanza di garanzie, agevoli l'accesso al credito, a breve
termine, delle imprese valdostane, così da consentire i necessari
processi di ristrutturazione o riconversione aziendale.
I secondi interventi sono, invece, di carattere più generale, e
potremmo definirli di medio termine e riguardano la necessità di
progettare un rilancio industriale basato sulla valorizzazione
delle risorse locali, a cominciare dall'energia. Occorre inoltre
rivalutare il ruolo dell'imprenditoria valdostana e delle libere
professioni, nell'obiettivo di promuovere la cultura d'impresa e le
attività autonome. Occorre rivedere le normative e le procedure di
assegnazione degli appalti di lavori, servizi e forniture, che,
tenendo conto dei maggiori costi produttivi che gravano sulle
imprese valdostane, permettano alle stesse imprese di concorrere, a
pari condizioni, con quelle esterne. Tenuto conto che non si può
continuare ad alimentare l'idea che alla Regione e al Casinò ci sia
un posto di lavoro per tutti, occorre individuare nuovi sbocchi
lavorativi per garantire ai giovani valdostani altre dignitose e
interessanti opportunità di impiego. Gli imprenditori che vengono
da lontano non hanno mai inventato nulla rispetto a quanto non
abbiano saputo immaginare e/o realizzare i Valdostani. Impariamo ad
avere fiducia in noi stessi per costruire un futuro radicato sui
nostri giovani, spesso costretti a trovare sbocchi professionali,
fuori dai confini regionali, per esprimere le loro capacità e
attitudini: ciò comporta, inevitabilmente, la necessità di porsi un
grande obiettivo di riforma generale di quello che chiamiamo il
"sistema Valle d'Aosta" e che non riguarda soltanto il settore
industriale.
Abbiamo, in Valle d'Aosta, un eccessivo rigonfiamento
dell'apparato pubblico; il pubblico impiego è un settore che occupa
molte persone, ma non può esser concepito come una valvola di
sicurezza e di scarico della crisi occupazionale, altrimenti - per
preservare sé stesso ed i propri livelli occupazionali - il settore
pubblico farà quello che sta facendo: accentuare la sua natura
burocratica, a tutto danno dei cittadini e delle imprese. È questo
il nodo della burocratizzazione, i cui effetti si fanno sentire
molto nel settore industriale. La sburocratizzazione deve essere,
prima di tutto, un'idea complessiva che interessa tutti i settori e
che non trovi efficacia solo formale, ma che sostanzialmente cambi
le modalità di lavoro di tutti, sveltendo e dimezzando i tempi
delle varie pratiche e istruttorie, soprattutto nel campo
economico-finanziario e in quello delle autorizzazioni.
Un altro problema riguarda il fatto che siamo di fronte ad un
bilancio regionale sempre più rigido per il continuo aumento del
volume delle spese obbligatorie ed incomprimibili, che rende
difficile attuare delle drastiche riduzioni. Occorre avviare una
decisa azione regionale per il controllo e il contenimento della
spesa corrente, tra l'altro in aumento nel prossimo triennio, in
quanto solo l'avvio di un serio percorso di contenimento e di
riqualificazione della spesa potrà consentire di liberare delle
risorse da dedicare agli investimenti e allo sviluppo. A tal
proposito riproponiamo, come già fatto in sede di discussione del
bilancio di previsione per l'anno 2005, l'istituzione, nel bilancio
regionale, di un fondo per lo sviluppo, che preveda almeno una
disponibilità di 40 milioni di euro, finalizzato a sostenere
iniziative atte al rilancio dell'economia regionale.
Perché la Valle d'Aosta sia appetibile e possa accogliere
insediamenti industriali forti e non attirati da logiche di rapina,
è indispensabile offrire qualcosa all'imprenditoria: siamo già in
difficoltà per quanto concerne la collocazione geografica, per
quanto attiene ai trasporti, ma abbiamo una carta importante da
giocare: quella dell'energia. A cosa è servita l'"operazione ENEL"
se non riusciamo a porre in essere azioni finalizzate ad un
maggiore contenimento del costo dell'energia elettrica a vantaggio
degli operatori industriali operanti in Valle? Senza dimenticare
ovviamente, visto che in merito, noi, della "Stella Alpina" abbiamo
presentato un'apposita proposta di legge, di prevedere riduzioni
anche per le famiglie e - perché no? - anche per il cosiddetto
mondo della partita IVA.
Visto che non riusciremo a competere sul costo del lavoro che,
in paesi lontani, è irrisorio, anche per effetto della mancanza di
tutele e garanzie sindacali, possiamo e dobbiamo favorire la
formazione dei lavoratori che potrebbero essere occupati nei nuovi
insediamenti. A patto, però, che la formazione non sia uno
strumento burocratico da cui traggono vantaggio i soli gestori di
questi corsi, e non sia effettuata solo nell'intento di utilizzare
i fondi europei messi a disposizione, ma sia invece una formazione
mirata e finalizzata all'effettiva assunzione. Allora, mentre
guardiamo con preoccupazione i dati sulla disoccupazione in Valle
d'Aosta, sulla cassa integrazione, sul rischio futuro di perdere il
lavoro, intanto aumenta il numero degli stranieri che arriva in
Valle d'Aosta e vi trova lavoro e dobbiamo comunque constatare che
questo dato stride. Che questo sia vero non dobbiamo documentarlo.
Dovremmo, da una parte, verificare le condizioni nelle quali questo
lavoro viene svolto: si parla di "lavoro nero" e di "lavoro mal
pagato"; dall'altra parte, però dovremmo anche riflettere se non
sia il caso di ridare dignità e gratificazione a quei lavori che
sembrano non essere più appetibili da parte dei Valdostani.
La "Stella Alpina" sente pesantemente la mancanza di una
università che, come avviene altrove, fornisca all'industria, al
mondo del lavoro e a quello economico, risorse professionali
correttamente formate; sente la mancanza di una università che
sappia analizzare in modo approfondito i fenomeni, proponendo ed
aprendo spazi operativi nuovi. L'università c'è, ma - almeno per il
momento - ci pare essere un corpo estraneo e lontano dalla realtà
economica e produttiva della nostra Regione.
Un altro elemento da prendere in considerazione è la perdita di
competitività del sistema valdostano, così come quello italiano e
anche europeo. A tal proposito a livello europeo, con il vertice di
Lisbona, è stato predisposto un programma finalizzato ad accrescere
la competitività delle industrie, indicando nella ricerca il
fattore decisivo. Infatti l'innovazione è fondamentale per
competere e per acquisire vantaggi competitivi, ma per innovare
sostanzialmente dei prodotti occorre passare attraverso fasi di
ricerca spesso lunghe e costose. Sicuramente il binomio
"innovazione-ricerca" può essere determinante per accrescere la
competitività, a patto però che sia sostenuto da una forte
valorizzazione del sistema educativo, in modo da attivare
collaborazioni e sinergie tra imprese, università e istituti di
ricerca, finalizzati a valorizzare tutte le risorse migliori
disponibili e a massimizzare la loro produttività. A onor del vero,
dobbiamo sottolineare positivamente che nel campo della ricerca il
Governo regionale ha giustamente investito somme consistenti e lo
invitiamo a continuare in tale direzione.
Un altro problema riguarda il settore edile: non è più mistero
per nessuno il fatto che le gare pubbliche per il conferimento
degli appalti pubblici finiscono per la maggior parte fuori Valle.
In base alle dichiarazioni fatte da Federico Jacquin in Commissione
sembra che nella nostra regione ne vengano vinte dalle nostre
imprese circa il 30%. Quindi molto spesso le imprese edili
valdostane lavorano in subappalto: ad aggiudicarsi l'appalto e a
tenersi l'opera principale sono imprese esterne che poi girano alle
valdostane le opere scorporabili. Questo meccanismo va a
danneggiare le imprese valdostane potenzialmente in grado di
assolvere l'intero compito; tra l'altro, il subappalto è
caratterizzato dall'abbattimento dei costi con la conseguenza che
sicurezza e salari ne risentono e lavorare in questo modo non è
insomma funzionale alla crescita del settore. Una situazione,
questa, tra l'altro aggravata dal fatto che il settore edile è
molto frammentato, tenuto conto che sono poche le imprese che hanno
più di 100 dipendenti, mentre la stragrande maggioranza sono
talmente piccole da avere ridottissimi margini di autonomia; di
conseguenza, è quasi impossibile non soccombere di fronte allo
strapotere di imprese che fondano la loro forza su disponibilità
economica e numero di dipendenti che sono al di fuori della portata
delle imprese valdostane: ecco perché occorre rivedere le modalità
di aggiudicazione degli appalti. Non dobbiamo infine dimenticarci
delle piccole imprese artigiane che hanno dimostrato la loro
solidità, ma a cui occorre fornire, in tempi brevi, quegli
strumenti, da loro richiesti, necessari al loro mantenimento e
sviluppo.
Ci pare, quindi, a fronte anche di quanto testé affermato, che
siamo di fronte non solo ad un momento di forte crisi industriale,
ma che stiamo vivendo un contesto nel quale è fragile il progetto
sociale, culturale, economico, politico complessivo, anche perché
il fatto di disporre di tante risorse economiche, iscritte in un
bilancio certamente ricco, ha creato, forse, troppe illusioni.
Questo ci preoccupa, perché siamo giunti ad un punto ove occorre
mettere da parte il "teatrino della politica", accantonando
pertanto il gioco delle parti, e invece affrontare tutti assieme,
dopo aver fatto una doverosa autocritica, che ci è sembrata un po'
mancare nella relazione dell'Assessore, ognuno con le proprie
responsabilità, i problemi esistenti, cercando di attuare le giuste
contromisure per cercare di risolverli. In questa direzione, sulla
quale da tempo sta cercando di muoversi la "Stella Alpina", si
inquadra anche la recente proposta, da noi avanzata, in merito
all'anticipazione di cassa a favore di tutti i lavoratori posti in
cassa integrazione e in mobilità: ed è altrettanto fatto positivo
che ci sia stata la disponibilità da parte della maggioranza di
accorpare, oggi, in un'unica proposta di legge, le 3 iniziative
presentate in merito. Questo lavoro positivo è frutto di una nuova
mentalità della maggioranza che ritiene utile confrontarsi su
determinati problemi con la minoranza, o è solo una scelta
obbligata, come l'indizione di questo Consiglio straordinario,
legata a fattori contingenti? Noi confidiamo in questo cambiamento
di mentalità.
Oggi, qui, bisogna affrontare esclusivamente il problema
industriale, lasciando a margine il problema degli equilibri
politici; se così non sarà, tra qualche mese saremo al punto di
partenza o anche peggio! In questo quadro che vi abbiamo
rappresentato si collocano le considerazioni finali. Quando nella
nostra casa compare una crepa, noi interveniamo subito, per evitare
che altre se ne aprano e che la casa finisca col crollare. Noi
dobbiamo evitare di pensare che ci troviamo di fonte ad una crisi
transitoria e che prima o poi passerà; il "sistema Valle d'Aosta"
rischia di essere sempre meno competitivo; dobbiamo pensare ad
insediamenti industriali compatibili con le nostre risorse, con il
nostro territorio, con la nostra cultura. Occorre puntare sempre di
più sulla valorizzazione dei prodotti tipici. L'esistenza di un
forte legame tra territorio, imprenditori e prodotto industriale
potrà sicuramente tornare utile in futuro nel mantenimento e nello
sviluppo degli insediamenti industriali.
Abbiamo bisogno di più industrie che abbiano in loco l'intero
ciclo della lavorazione e della produzione, e che pertanto
"facciano uscire dai propri cancelli" dei prodotti finiti, con
tanto di valore aggiunto, riducendo il numero delle aziende che
producono semilavorati a basso contenuto tecnologico. Abbiamo
bisogno di industrie capaci di stare nel mercato anche se con
produzioni di nicchia.
Oggi in Valle d'Aosta perfino i bambini si chiedono come sia
possibile che l'acqua, taluni prodotti agricoli e agro-pastorali,
non trovino la possibilità di diventare produzioni redditizie e non
riescano ad alimentare anche - come sarebbe normale - un mercato
interno. Sappiamo che nessuna proposta di per sé può essere
risolutiva, senza una attenta analisi e verifica, però sappiamo e
dobbiamo tutti essere consapevoli che qui ci vuole un cambio
radicale di mentalità. Questo dovrebbe voler dire che, soprattutto
a fronte delle emergenze, come ad esempio per la tragica alluvione
del 2000, non esistono maggioranza e minoranza, ma esiste una
classe politica complessivamente responsabile che antepone le
necessità della comunità valdostana agli interessi politici.
Se questa classe politica non saprà affrontare concretamente
l'attuale crisi industriale, cercando con forte determinazione e
convinzione di favorire e rilanciare una crescita economica
durevole ed equilibrata, la "Stella Alpina" non accetterà di stare
dalla parte di quelli che aspettano e attendono in silenzio che la
crisi si risolva da sé, ma agirà, perché riteniamo che la Valle
abbia sia importanti risorse economiche sia strutture che, se
reimpostate e ben indirizzate, possono e devono essere determinanti
per rilanciare il settore industriale.
Oggi è pertanto più che mai necessario che sulle logiche di
potere prevalga lo spirito di servizio, dove il confronto delle
idee e il rispetto reciproco costituiscano un momento di alta
democrazia, purché si antepongano alle parole delle proposte che
portino ad azioni e a fatti concreti: questa è la filosofia della
"Stella Alpina" che ci auguriamo possa essere condivisa anche dalle
altre forze politiche presenti in quest'aula.
Presidente - La parola al Consigliere Praduroux.
Praduroux (UV) - Di fronte alla situazione che colpisce
l'industria valdostana e i settori produttivi ad essa collegati, il
Consiglio regionale della Valle d'Aosta ha deciso di dedicare una
giornata all'analisi di questi importanti problemi e alle possibili
soluzioni concrete.
Nel momento in cui si parla di "industria" nella nostra regione
si deve pensare al suo ruolo fondamentale nell'ambito dell'economia
regionale, contribuendo alla produzione totale in media per il 21%
circa, con un impiego di circa il 24% della forza lavoro occupata.
Si comprende dunque l'importanza di compiere un'attenta analisi in
grado di coinvolgere i soggetti che possono validamente intervenire
per migliorare le condizioni in cui versano i comparti produttivi
della nostra regione.
La IV Commissione consiliare che presiedo e che si occupa di
temi collegati allo sviluppo economico, ha in questi giorni
lavorato per accelerare i tempi dell'iter relativo al disegno di
legge regionale di cui parlerò al termine di questo intervento. Nel
contempo è stato aperto un confronto con le associazioni di
categoria e con le organizzazioni sindacali affinché i
provvedimenti adottati fossero quanto più condivisi sia nel metodo,
sia negli obiettivi da perseguire. Considero sia questo un buon
metodo per operare su problemi contingenti e per non tralasciare
nessuna possibile potenziale soluzione o via da percorrere.
In momenti come questi è quanto mai indispensabile che
l'Amministrazione regionale possa essere in sintonia con l'esterno,
sappia cioè essere all'ascolto della comunità che siamo stati
chiamati a rappresentare. Quello di oggi è un tassello che si
rivelerà utile nella misura in cui saprà generare concrete
situazioni di dialogo e di apertura rispetto alle problematiche
affrontate. Le difficoltà dell'industria valdostana si misurano con
una fase congiunturale sfavorevole che si accomuna ad altre aree
del Paese e d'Europa. Le difficoltà per molte donne e uomini
valdostani che lavorano nelle aziende in crisi si misurano con un
futuro incerto, con il rischio della perdita del posto di lavoro.
Problemi occupazionali che crescono quando ad essere colpiti sono
soggetti in età adulta con famiglia a carico, sui quali è più
difficile intervenire per una riconversione a livello di formazione
professionale.
Non possiamo dimenticare anche le difficoltà di chi, Valdostano,
ha scelto la via dell'investimento nel proprio lavoro autonomo,
nella propria azienda, nella conversione del proprio risparmio per
fare crescere l'impresa. È sufficiente parlare con un imprenditore
di Aosta o della bassa valle per capire quali sono gli ostacoli;
tra questi, vi dirà del costo dell'accesso al credito, oppure la
dimensione finanziaria dell'azienda, i fattori legati al mercato e
all'andamento della domanda, ma anche la richiesta di una maggiore
competitività, del costo dell'energia, della necessità di risolvere
i nodi strutturali legati al contesto locale. Fondamentali poi sono
le relazioni banca-impresa: in questo ambito possiamo contare su
una risorsa locale se consideriamo la specificità delle banche
locali e il loro legame con il territorio e di conoscenza degli
operatori economici.
Gli interventi regionali devono proseguire per predisporre
strumenti adeguati al sostegno dell'impresa, devono essere al passo
con i tempi, in linea con la disciplina comunitaria, devono
soprattutto semplificare le procedure rendendo più incisivi i mezzi
posti a disposizione degli imprenditori. Gli obiettivi verso cui
tendere devono però guidare questa azione per aumentare la
competitività, puntando sull'innovazione, la ricerca, la qualità e
la certificazione dei prodotti e la formazione professionale del
personale ad ogni livello e ad ogni età.
Avviandomi alla conclusione, credo si debbano avanzare proposte
concrete efficaci e praticabili in un'ottica futura di mantenimento
dei livelli produttivi, anche grazie alla diversificazione delle
produzioni. Per questo motivo vorrei che fosse valutata
concretamente la proposta di costituire una équipe che sia in grado
di studiare, in relazione alle potenzialità offerte dalle
condizioni socio-economiche e infrastrutturali valdostane, le
soluzioni produttive e aziendali che siano in grado di adeguarsi al
meglio con la nostra realtà, per fornire un valido supporto di rete
alle aziende locali e per anticipare attraverso un'azione di
ricerca l'evoluzione e le prospettive di sviluppo dei nuovi settori
produttivi. Uno strumento di cui dobbiamo dotarci per evitare
l'adozione di soluzioni temporanee che consenta invece un'analisi
tecnica e offra elementi per individuare nel medio termine verso
quale direzione orientare gli interventi di sviluppo della rete
economico-produttiva della Valle d'Aosta.
Come già anticipato in apertura, il lavoro svolto congiuntamente
dalla II e IV Commissione ha permesso di accorciare i tempi
dell'iter e di presentare oggi il nuovo testo del disegno di legge
regionale per porre un primo e concreto tassello a sostegno della
difficile situazione in cui si trovano lavoratrici e lavoratori
valdostani di aziende in crisi. Non mi dilungo sui contenuti per
lasciare spazio al collega relatore, ma desidero ricordare che in
modo tempestivo, a partire dalla prima riunione di venerdì scorso e
nella seconda di lunedì, segnalo tra l'altro la disponibilità di
tutte le forze politiche, è stata fatta una prima verifica dei 3
disegni di legge mediante l'incontro con l'assessore competente,
con le organizzazioni sindacali per un costruttivo confronto che ha
visti impegnati tutti i commissari delle varie componenti politiche
nel raccogliere suggerimenti, osservazioni ed emendamenti confluiti
nel nuovo testo del disegno di legge uscito dalla II e IV
Commissione.
Volevo ribadire, al termine di questa relazione, il fatto che ci
sia stato l'accordo congiunto di tutte le forze politiche per
arrivare, oggi, in aula, alla proposta di questo disegno di legge,
quindi condivido quanto aveva accennato prima la Consigliera
Squarzino, che non è stata una volontà mia di anticipare i tempi,
ma era stata una cosa da definire a fine intervento.
Presidente - La parola alla Consigliera Squarzino Secondina.
Squarzino (Arc-VA) - Spero di riuscire ad avere tutti i fogli
della relazione, perché purtroppo da stamattina non è stato
possibile finora stampare, e allora chiedo scusa se in alcuni
momenti esiterò un po' nella relazione perché ho difficoltà a
raccapezzarmi in tutta la documentazione preparata.
Innanzitutto vorremmo fare una premessa, cioè chiederci se
l'industria, in Valle d'Aosta, ha un futuro. Ci deve essere un
settore industriale, un settore secondario in Valle? Questa domanda
può apparire pleonastica, ma noi crediamo che vada posta con
chiarezza all'inizio del nostro dibattito, perché vogliamo indicare
l'ottica da cui ci poniamo per osservare il "sistema industria" in
Valle e per valutarne l'importanza presente e futura. La nostra
risposta a questa domanda è "sì". Perché non possiamo immaginare
una Valle imperniata solo sull'agricoltura. Questo è un settore
importante, che costituisce il tessuto connettivo ambientale (senza
agricoltura di montagna, non ci sarebbe una montagna fruibile), ma
contribuisce solo con l'1,5% alla produzione del PIL.
Il settore terziario, quello dei servizi del commercio e del
turismo, è importante. Costituisce anche questo una fetta che
raggiunge quasi l'80% del PIL con oltre 6.000 aziende suddivise nei
vari settori. Questo settore va mantenuto e qualificato sempre più,
perché sappiamo che dobbiamo puntare ad uno sviluppo coerente con
la ricchezza ambientale, storica e culturale, paesaggistica del
territorio regionale. Ma anche tale settore non può esprimere tutte
le potenzialità economiche e culturali della nostra valle.
C'è una parte di storia di questa regione che si riconosce e si
identifica con lo sviluppo industriale: il settore secondario
rappresenta quasi il 20% del PIL e di questo il 15% è rappresentato
dall'industria in senso stretto. Ci sono circa 12.000 persone -
riassumo i dati che anche l'Assessore prima ha fornito, ma nella
loro brevità, al fine di individuare la potenzialità di questo
settore e l'importanza -, e 6.000, se facciamo riferimento
all'industria in senso stretto, cioè grosso modo il 24% della forza
lavoro occupata, di cui 11% riguarda l'industria in senso stretto.
Ci sono moltissime aziende: 3.500 imprese industriali, di cui 1.160
inerenti l'industria. Tutto questo per dire che non possiamo fare a
meno dell'industria, non solo perché essa rappresenta 1/5 della
produzione di ricchezza, ma perché l'industria rappresenta uno
spazio privilegiato, in cui la capacità e l'intelligenza umana si
cimentano nella continua innovazione, nella scoperta di nuove
soluzioni e nuovi prodotti. È lo spazio in cui più forti sono le
interconnessioni con la realtà che va oltre la nostra "petite
patrie", una realtà che ci interpella e ci costringe a fare i conti
con processi in continuo mutamento, con le nuove tecnologie che
rendono obsoleto quanto prodotto, con la globalizzazione che apre
nuovi mercati, ma anche nuove zone di produzione a basso costo, con
la competitività sempre più sfrenata, perché basata su metodi di
produzione non rispettosi della dignità umana e del rispetto del
lavoratori, quei diritti conquistati dopo anni di lotte e di
azioni.
Diciamo quindi "sì", con forza, alla presenza dell'industria in
valle, ma ad un sistema industriale diverso da quello attuale, di
cui si stanno evidenziando i lati critici. Abbiamo tutti letto le
valutazioni sul nostro sistema industriale e sulle sue
caratteristiche. Ricordo brevemente gli interventi del sindacato.
Da tempo c'è un'analisi lucida sulla situazione. È stato detto
l'altro giorno da un rappresentante sindacale in una intervista che
il nostro tessuto economico non è più adatto ai tempi e quello che
è più grave, siamo in ritardo.
"È una crisi strutturale, una
crisi di un modello di industria che è servito a suo tempo, ma che
ora non è più adatto alle mutate situazioni del mercato"
, leggo
in alcuni documenti sindacali.
"Oggi abbiamo lavorazioni legate
all'auto, all'elettronica, all'informatica, che sono a termine,
vuoi perché moriranno, vuoi perché non è più competitivo
produrle"
.
Troppe sono le realtà dove il prodotto è a basso valore
aggiunto, dove il parco macchine produttivo è vecchio, dove
l'imprenditoria non è in grado di trovare nuovi mercati, nuove
produzioni, innovare in tecnologie, anche perché finanziariamente
debole. Il mondo industriale è nato a metà degli anni '80 per
rispondere alla chiusura di una serie di aziende; adesso, ormai,
questo mondo industriale basato sulla bassa qualità e sulla bassa
professionalità è alla fine, come sono alla fine tutte le
lavorazioni di puro assemblaggio; quindi bisogna innovare.
La Piattaforma sindacale, richiamata in vari interventi,
piattaforma che già risale al marzo 2004, dice che ormai la nostra
crisi sconta la
"fragilità di un modello fondato sulla
subfornitura a basso valore aggiunto"
, analisi confermata
recentemente dalla stessa "Confindustria" della Valle d'Aosta. C'è
una condivisione dell'analisi che viene fatta sulla nostra
situazione. Anche la "Confindustria" ha sottolineato alcuni
elementi - che ricordo molto brevemente - richiamati a lungo dalle
relazioni dell'Assessore e del Presidente, cioè la
"problematica
della stagnazione dei mercati, che crea una forte criticità e
tensioni soprattutto nelle aziende di piccole e medie dimensioni;
il peggioramento di questi ultimi anni dei principali indicatori
economici, la serie combinata di fattori negativi come la crisi
generalizzata dei consumi, lo squilibrio del cambio euro-dollaro,
l'aumento del prezzo del petrolio, l'accresciuta competitività dei
prodotti finiti"
, e via dicendo.
Credo che in modo quasi icastico lo stesso piano triennale che è
stato più volte qui ricordato, il "Piano del programma triennale
per lo sviluppo dell'industria e dell'artigianato per il 2004-2006"
lo dice in modo chiaro e preciso quando, a pagina 13, parla del
"sistema produttivo valdostano, che risulta essere meno
performante sia rispetto alla media nazionale, sia con riferimento
al complesso delle regioni nord occidentali"
. Ci sono poi dati
della Banca d'Italia, e via dicendo, ma non mi voglio soffermare su
tutti i dati perché i dati li abbiamo sentiti, sono lì proprio per
illustrare e denunciare i limiti, ma anche le potenzialità di
questo sistema, e su questo bisogna insistere.
Voglio solo richiamare due elementi di tutti i dati riportati
anche nell'analisi puntuale fatta dall'Osservatorio del mercato del
lavoro. Sappiamo che, a livello di occupazione, siamo tra le
regioni più virtuose, nel senso che - come ricordava l'Assessore -
abbiamo raggiunto i livelli stabiliti in ambito europeo per quanto
riguarda l'indice di disoccupazione e l'indice di presenza
femminile in rapporto alla disoccupazione. L'indice di occupazione
nel 2003 è ancora aumentato, ma - questa è la valutazione su cui
già altre volte il nostro gruppo aveva attirato l'attenzione in
Consiglio - e questo è uno dei paradossi del nostro sistema
economico,
"a miglioramenti significativi nel tasso di
occupazione e nella lotta alla disoccupazione si associa una
dinamica economica modesta, segno della poca capacità delle
industrie, nel loro complesso, di creare alto valore aggiunto"
.
Questa è la debolezza del nostro sistema!
Il mercato del lavoro, lo ricordavano alcuni dati forniti e
presentati nei vari studi, assorbe molto personale con bassa
qualifica, ma con altrettanto facilità tende a espellere persone
non qualificate o con media qualifica - lo dicono i dati
dell'ultimo quinquennio -, a cui si contrappone l'assunzione di
dirigenti, di quadri e di tecnici, quasi a volerci suggerire che là
dove un'azienda cresce ha bisogno di alte professionalità e di
tecnici preparati, ma anche che là dove ci sono alte
professionalità e tecnici preparati l'azienda può fare ricerca ed
innovazione e quindi crescere e far crescere, a sua volta, le
persone occupate.
Lo sappiamo: ricerca, innovazione ed investimenti per poterli
fare sono indicati da tutti, "Confindustria" e sindacati, dal
Presidente della Giunta come dall'Assessore, come interventi
prioritari e condizioni essenziali, per dare impulso al settore
industriale e per impostare il nuovo sistema economico di cui ha
bisogno la Valle. In questa direzione si sono mossi altrove i
territori colpiti primi di noi dalla crisi e dalla ristrutturazione
del sistema industriale; non siamo i primi e neanche gli ultimi.
Allora ha ragione il Presidente Perrin quando dice che bisogna
rinnovare il "sistema Valle d'Aosta", questo è il problema. È
venuto il momento di passare dalla fase della diagnosi della
situazione alla fase della cura, se volgiamo salvare questo
ammalato!
Mi sembra che alcune indicazioni forti siano venute dai
sindacati, dalla "Confindustria" nel breve periodo: prima di tutto,
venire incontro alle difficoltà economiche dei lavoratori, mi
sembra che la legge sull'anticipo della cassa integrazione che oggi
il Consiglio intende esaminare ed approvare vada in questo senso,
senza dimenticare - e lo dico fra parentesi perché non è oggi
l'oggetto del dibattito - che nell'ambito dei lavoratori in
difficoltà c'è tutto quel settore variegato, quello che chiamiamo
dei "lavoratori atipici", ma non solo, quell'insieme di lavoratori
che, in conseguenza della flessibilità del mercato, si trovano in
molti periodi dell'anno senza alcun supporto. Su questo bisogna
lavorare parallelamente, mentre decidiamo per questa categoria di
lavoratori.
Secondo intervento nel breve periodo, che può essere facilmente
raggiunto, è quello di facilitare l'accesso al credito da parte
delle imprese che incontrano difficoltà ad attingere alle risorse.
Sappiamo che senza risorse non si fa innovazione e ricerca, ma se
non posso attingere ad investimenti "ad hoc" in modo preciso,
chiaro, puntuale e sufficiente come quantità, non posso, come
azienda, fare questo passo avanti.
Ci sono però interventi di più lungo respiro che dovrebbero
impostare e consentire l'avvio di una nuova politica industriale,
interventi che devono collocare la nostra Valle, con tutte le sue
strutture - Camera di commercio, centri di ricerca, università - in
collegamento con centri di eccellenza che esistono al di là di
Pont-Saint-Martin. Credo che dobbiamo, sì, rinnovare i centri
nostri, ma dobbiamo farlo insieme ad altri; non siamo gli ultimi
arrivati in questa situazione, non abbiamo in noi una così grande
massa critica da poter inventare tutto, ma in questa situazione
dobbiamo collegarci con tutti quei centri che già in questo modo
stanno operando. Intanto bisogna scegliere la tipologia di aziende
da attirare e da far restare in Valle: quali sono quelle più
coerenti col modello di sviluppo che intendiamo darci? Questo è
importante, bisogna definire in questo "sistema Valle d'Aosta" le
tipologie di aziende il cui insediamento vogliamo favorire in
Valle.
Il suggerimento venuto da tutti è quello di puntare su
produzioni ad alto valore aggiunto, con tecnologie avanzate, con
prodotti finiti, imprese e prodotti di nicchia (la "Grivel" è una
di queste, ad esempio). Bisogna impostare una politica che attiri
le imprese e le faccia fermare.
Cosa possiamo offrire che sia appetibile, che faccia sì che
un'impresa scelga di venire in Valle d'Aosta e non in un altro
posto? Noi abbiamo un nostro ambiente; diceva il Presidente che il
nostro territorio è un po' marginalizzato, quindi crea delle
difficoltà. Si tratta di limiti endogeni, ma credo che tale limite
possa diventare risorsa, possa trasformarsi in ambiente appetibile,
in qualità di vita, in maggiore sicurezza, quindi utilizziamo
questo limite come "atout" di attrazione. Ma non bastano: occorrono
- qui potremmo fare l'elenco all'infinito, ma è bene ricordare le
cose importanti - energia a basso costo, reti ferroviarie
efficienti, reti infrastrutturali che consentano di dialogare con
tutto il mondo, accesso facilitato al credito come ho già detto,
aree attrezzate, servizi efficaci e quando parlo di "servizi
efficaci", parlo di servizi alle imprese in grado di cercare
sbocchi nei mercati esteri, di studiare nuove idee di
riconversione, di fare "marketing" territoriale, servizi dedicati a
cercare imprese, offrendo come appetibili le nostre aree
industriali e i nostri servizi, e soprattutto occorrono idee forti
che consentano anche di far parlare e valorizzare il nostro
territorio.
Ho apprezzato che l'Assessore abbia inserito, qui, un cenno
critico agli strumenti di cui oggi la politica industriale si
serve, per dire che vanno ripensati, e credo che lo si debba fare
urgentemente; per far questo occorre ripensare a certi strumenti,
quali ad esempio il "Centro Sviluppo". Chiediamoci: il "Centro
Sviluppo" quante imprese ha attirato in Valle, quale tipologia di
servizi è in grado di offrire, come si rapporta con altri analoghi
centri servizi presenti in altre regioni limitrofe, come opera
nell'ottica dell'internazionalizzazione? Altrove - vedi Torino - ci
sono strutture a ciò dedicate. Nel giornale "La Repubblica" del 10
dicembre 2004, nella cronaca di Torino c'è il bilancio del 2004 di
un'agenzia che in un anno è riuscita a portare 9 aziende, 7 delle
quali straniere, creando 650 nuovi posti di lavoro, con 20 milioni
di investimento. Se sono cose possibili nella regione accanto,
perché da noi non è possibile? Come mai da noi il "Centro Sviluppo"
non è un "pool" di teste pensanti che fa questo tipo di lavoro?
Allora, o abbiamo dei centri che hanno questo obiettivo, oppure
sono "carrozzoni" inutili, se non aiutano efficacemente a far fare
dei passi avanti, sia alle industrie presenti, sia alle industrie
che possono venire.
Occorrono piani e progetti di formazione e riqualificazione
professionale. Non è sufficiente dire, come ha fatto l'Assessore:
"bisogna ripensare all'Agenzia del lavoro, bisogna ripensare al
"Projet Formation""... queste sono parole che vanno tradotte in
progetti e proposte concrete! Intanto dobbiamo chiederci quale
ricaduta hanno avuto sul sistema produttivo le centinaia di corsi
effettuati e finanziati con fondi europei; quale rapporto con la
domanda di professionalità richiesta dal settore produttivo e i
corsi forniti.
C'è un appuntamento che ci chiama ad affrontare in modo radicale
questo tema ed è la "riforma Moratti", che ci costringe a ripensare
il sistema di formazione professionale in Valle d'Aosta. C'è
l'Università - l'Assessore lo ricordava - che deve diventare in
grado di collegare la Valle con altri centri di ricerca; la stessa
scuola, nel suo insieme, deve ripensare una formazione tale che sia
una formazione all'assunzione di responsabilità, allo spirito di
ricerca, alla curiosità di sperimentare, di cimentarsi. Non faccio
l'elenco di tutti gli altri centri da ripensare, da "INVA" a
"Finaosta", e via dicendo.
Infine, occorre qualcosa che nei documenti ufficiali non appare,
ma che è una precondizione, cioè occorre ripensare un atteggiamento
collettivo-culturale nei confronti del lavoro che oggi non c'è.
Sappiamo che oggi c'è un clientelismo diffuso a tutti i livelli,
sappiamo che la riuscita è di chi ha dei "padrini" e non di chi sa
o è competente, e questo non rende un buon servizio allo sviluppo
industriale, perché mette nei posti di responsabilità
amministrativa o di enti di servizio non competenze, ma
appartenenze! Non è con questo che si può dare un "input" di
conoscenza e di "expertise" al sistema industriale!
Suggerimenti sono stati fatti - ripeto - dall'industria, dai
sindacati; suggerimenti ce ne sono moltissimi nel piano triennale
di sviluppo dell'industria e dell'artigianato votato da questo
Consiglio, ma qui temo che anche questo dibattito si concluda come
l'approvazione di quel piano che il nostro gruppo non aveva votato,
proprio perché vedevamo una serie di limiti, si concluda con
l'affermazione di un elenco lunghissimo di possibilità, un "libro
dei sogni", con una serie di indicazioni. L'Assessore nella sua
relazione ha fatto la sintesi di tutti i documenti fin qui scritti,
ha riassunto tutte le cose dette dai vari attori, ma quello che
manca è la capacità di scegliere e di attuare!
Si parlava della capacità di prevedere, scegliere, attivare
risposte, ma questa capacità come attivarla? Sono mesi, è da
ottobre che è stato approvato da questo Consiglio il piano, sono
mesi - per non dire anni! - che queste analisi vengono fatte da
sindacati e da "Confindustria": come mai non si è tradotto ancora
niente nella pratica? Facciamo l'esempio della legge della cassa
integrazione: è da marzo dell'anno scorso che i sindacati l'hanno
chiesta, c'è voluto il pungolo drammatico della crisi perché
finalmente ci si muovesse! Ben venga allora la crisi, se questo è
uno stimolo per lavorare!
Credo che oggi il Consiglio debba concludersi almeno con un
impegno su alcuni punti chiari, in cui si dica "cosa si vuole
fare", "con quali tempi" e "con quali risorse"; altrimenti, se non
indichiamo chiaramente alcune piste prioritarie fra tutte le
indicazioni emerse nei documenti, rifacciamo un "libro dei
sogni"!
Chiederei ancora - in questo senso presenteremo un testo di
risoluzione - che ogni 6 mesi si venga qui, in Consiglio, in seduta
plenaria, a rendere conto degli esiti di questi interventi o dello
stato di attuazione. Perché dico questo? Perché se è vero, come è
vero, che c'è un momento di svolta epocale, che bisogna attivare il
nuovo sistema industriale Valle d'Aosta, che l'attenzione dei vari
attori favorisce, stimola, aiuta la stessa Giunta a prendere
decisioni, noi vogliamo svolgere questo ruolo di attenzione, di
stimolo, di pungolo perché si diano risposte il più presto
possibile alle esigenze del sistema industriale in Valle
d'Aosta.
Si dà atto che dalle 11,14 presiede il Presidente
Perron.
Presidente - La parola al Consigliere Cesal.
Cesal (UV) - La crisi occupazionale, che ha investito l'intero
sistema italiano, latente da tempo, si è manifestata
prepotentemente anche da noi. La "vicenda Tecdis" ci ha fatto
prendere piena coscienza, qualora ve ne fosse ancora bisogno, che
non viviamo in un'isola felice, ma invece apparteniamo anche noi
allo stesso contesto italiano, europeo, globale, che sta vivendo la
più lunga congiuntura negativa del dopoguerra. È una crisi che
viene da lontano, ma che ci tocca molto da vicino.
Il nostro sistema, il "sistema Valle d'Aosta", tutto sommato ha
retto. I numeri, sebbene negativi, rappresentano una situazione per
niente allo sfascio, malgrado qualcuno intenda rappresentare una
situazione che ancora non esiste. I numeri sono percentualmente
ancora limitati, così come sono ancora, in buona sostanza, limitati
i numeri complessivi, ma occorre considerare che dietro ad ogni
numero c'è un lavoratore, che dietro ogni lavoratore c'è una
persona, una famiglia, quindi non si può certo dire che tale
situazione non rappresenti, per tutti noi, un elemento di
sofferenza. Sofferenza ancora più avvertita considerato che,
essendo 4 gatti, in Valle ci conosciamo praticamente tutti, e la
conoscenza diretta acuisce il dramma e la sofferenza. La situazione
credo quindi che meriti tutta la nostra attenzione, l'attenzione di
questo Consiglio.
La crisi maggiore riguarda il settore industriale ed è di natura
essenzialmente congiunturale. Oltre alla "Tecdis", ci sono
"Zincocelere", "Feletti", senza dimenticare la vicenda "Green
Sport", che ci ha dimostrato come il fattore geografico che spesso
rappresenta un'opportunità, in alcuni casi diventa un ostacolo. In
questo contesto va ricordata anche la "Piemonte Costruzioni", il
cui fallimento ha coinvolto il settore edile e delle costruzioni,
aggiungendo un altro centinaio di lavoratori in situazioni di
estrema precarietà; i lavoratori del "Grand Hôtel Billia" poi, che
vivono ancora nella più completa incertezza circa il loro futuro, a
causa di una situazione di stallo delle trattative non certo
imputabile alla Regione.
Ragionando in termini temporali un po' più lunghi, non
tralascerei il casinò. Qualcuno, prima o poi, dovrà pur prendere
atto che i livelli occupazionali attuali non potranno reggere
all'arrivo di nuovi, agguerriti concorrenti sul mercato nazionale e
che, tenuto conto di un contesto in mutazione, occorrerà disegnare
o ridisegnare le strategie di sviluppo anche della casa da gioco. È
una situazione dunque non ancora drammatica, ma molto, molto
difficile. La prima azione da compiere, il fatto concreto su cui
lavorare riguarda un'energica azione di sostegno al reddito dei
lavoratori con l'anticipo della cassa integrazione, con la
semplificazione della procedura per l'ottenimento delle provvidenze
discendenti dagli ammortizzatori sociali. La legge che discuteremo
al termine della discussione odierna - frutto della collaborazione
fra le varie componenti politiche di quest'aula - va in quella
direzione, così come devono essere rafforzati i sostegni di tipo
finanziario alle aziende in crisi di liquidità, ma si tratta sempre
e solo della classica "aspirina", che ha un unico scopo, seppur
importante: di consentire alle famiglie di quadrare il bilancio e
di affrontare nell'immediato, in condizioni di relativa
tranquillità, il momento difficile.
La situazione viene monitorata ed affrontata dall'Esecutivo
regionale, in maniera coerente, nei limiti certo dei vincoli
derivanti dalle leggi e dalle disposizioni di carattere generale.
Forse - è un appunto - la situazione è stata forse minimizzata per
lungo tempo e per certi versi negata. È certo che un'esatta
rappresentazione della situazione avrebbe permesso di affrontarla
con più cognizione di causa, in maniera più ragionata, anche se i
rimedi non sono così facili da individuare e da porre in atto, non
esistendo in materia né ricette magiche o soluzioni miracolose. La
conoscenza dettagliata della situazione avrebbe quantomeno permesso
a tutti di prenderne coscienza, e di trarne le conclusioni
conseguenti.
Di riflesso, rifiuto anche la logica della ricerca di colpevoli
a tutti i costi, di voler addossare al ceto politico che è
maggioranza in questa regione, tutte le colpe di questa situazione,
dimenticando i disastri che la crisi congiunturale generale sta
generando un po' dappertutto. Mi sembra oltremodo riduttivo, anzi,
per niente costruttivo, dimenticare le cause profonde delle crisi:
così facendo non si affronta concretamente la crisi del "sistema
Valle d'Aosta". La crisi ha origini complesse, alcune lontane, le
più evidenti possono essere sottolineate: la caduta delle barriere
doganali, con conseguente meno protezione per le imprese locali,
l'ingresso di nuovi operatori nel mercato globale, quindi più
concorrenza, migrazioni di lavorazioni da paese industrializzati
verso Paesi in via di sviluppo, delocalizzazione di lavorazioni
verso territori in cui la mano d'opera costa meno, lavorazioni ad
alta intensità di lavoro trasformate in attività altamente
automatizzate, con conseguente calo dell'occupazione, obsolescenza
di modelli ed impianti, necessità di cambiamenti repentini, poca
capacità innovativa, nuove professionalità, nuovi imprenditori,
senza dimenticare poi l'indebolimento del dollaro che ha accentuato
la situazione di crisi che si viveva precedentemente. Questi sono i
fattori scatenanti, estranei alla nostra dimensione, per nulla
governabili dai nostri centri decisionali.
Va poi aperta una parentesi, seppur breve, in merito al "sistema
Italia". Recentemente "Il Sole 24 Ore", che non è notoriamente un
giornale filo-maggioranza regionale, giornale che comunque
rappresenta la voce del mondo industriale italiano, in un articolo
tendente a valutare le "performance" economiche della cosiddetta
"new economy", tramite un indice apposito - l'indice di
orientamento del valore aggiunto intangibile - che misura la
capacità di adattamento di un sistema paese ai nuovi scenari
competitivi, pubblica una serie di tabelle da cui risulta che
l'Italia si piazza sempre all'ultimo posto, sia in rapporto al
"G7", i 7 Paesi più industrializzati del mondo - in questo caso la
situazione potrebbe anche essere accettabile -, ma anche - e questo
è molto più grave - in rapporto ai 14 Paesi europei prima
dell'allargamento.
La chiave di lettura della situazione valdostana, non può quindi
prescindere da un'esatta valutazione di questi elementi che si
debbono incasellare nel mosaico generale; chi ignora questi
elementi, più o meno volutamente, non offre un buon contributo alla
risoluzione dei problemi. La nostra capacità di incidere, la nostra
intelligenza deve essere destinata ad offrire soluzioni e non a
cercare capri espiatori o colpevoli a tutti i costi! La polemica è,
di per sé, sterile ed improduttiva. Non esistono scorciatoie, ma
solo percorsi accidentati, che debbono essere verificati ed
adattati, giorno dopo giorno, di pari passo con l'evolversi della
situazione, ponendo le basi per creare un modello di sviluppo
nuovo.
Ho già sentito - e credo che nel corso della giornata verranno
fuori - le proposte più disparate; per quel che mi riguarda non ho
alcuna proposta risolutiva, non ho certezze, né rimedi miracolosi,
ma solo la serena consapevolezza che da questa situazione possiamo
uscire confidando esclusivamente sulle nostre forze. Dobbiamo però
avere la capacità di capire guardando un po' più in là rispetto al
nostro solito orizzonte, partendo dal presupposto che la presenza
dell'industria in Valle è essenziale ad un equilibrato sviluppo
economico della nostra regione, rifiutando poi logiche tendenti a
sottovalutare l'importanza di questo settore nel contesto
produttivo ed economico locale. Il mondo però cambia, cambia
velocemente, cambiano le tecnologie che diventano obsolete nel
volgere di poco tempo, cambiano le abitudini, cambiano i problemi
in un frenetico - per non dire caotico - evolversi degli eventi.
Paesi emergenti ci portano via sempre di più fette di mercato,
lavorazioni, occupazioni. Diventa spesso difficile capire dove ci
collochiamo esattamente, oggi... figuriamoci interpretare e
prevedere il futuro!
Il dovere di un amministratore e di un politico, tuttavia, non
riguarda solo la risoluzione dei problemi contingenti, ma
soprattutto la capacità di capire i suoi bisogni, indicando
percorsi per soddisfarli, valorizzando le risorse locali in un
quadro che tenga conto delle indicazioni provenienti anche dalle
istituzioni e dagli organismi gerarchicamente sovraordinati.
A Lisbona, nel 2000, i Governi europei si sono dati come
obbiettivo di rendere l'economia europea entro il 2010 come
l'economia più competitiva e dinamica del mondo, l'area dell'euro
deve diventare la più concorrenziale del mondo ed i livelli
occupazionali i più performanti; vengono indicati i percorsi da
seguire per giungere a tali risultati. Percorsi che indicano
nell'istruzione e nella formazione gli strumenti indispensabili per
raggiungere questi obbiettivi: un'economia dinamica ha bisogno di
una forza lavoro altamente qualificata; la conoscenza è oramai
universalmente considerata come la ricchezza del futuro, entro la
fatidica data del 2010 si presume che più del 50% delle occupazioni
richiederanno livelli di istruzione medio-alti e solo il 15%
necessiteranno di competenze scolastiche di base. È da lì, è da
queste considerazioni che dobbiamo partire se vogliamo guardare un
po' più in là del nostro naso. Le risorse umane sono essenziali,
bisogna partire dalla loro valorizzazione, qualunque altro discorso
sarebbe inutile. I nostri competitori più temibili l'hanno capito,
si muovono già nella giusta direzione: pensate all'India, alla Cina
ed ai progressi che ha fatto il loro sistema di istruzione e di
formazione. Le università indiane sono diventate attrattiva da
parte di studenti di tutto il mondo, in concorrenza con gli atenei
americani: progressi in questo settore che hanno comportato una
crescita economica ed una lunga fase di sviluppo senza
precedenti.
L'Università in Valle è un'istituzione giovane, ma diventa
essenziale come fattore di sviluppo; formazione e ricerca
rappresentano quel "quid" di qualità aggiuntivo necessario per
superare il momento di criticità che stiamo vivendo insieme
all'auspicato decollo della "Chambre". Questi due organismi,
insieme, rappresentano l'elemento su cui occorre puntare per
progettare lo sviluppo nel medio-lungo periodo.
Il sistema bancario valdostano, così come è stato voluto e
costruito nel recente passato, rappresenta un altro primario
fattore di sviluppo in un sistema autoctono, ancorato al
territorio; un sistema che deve uscire però dalla gestione
dell'ordinario, oserei dire dal "provincialismo" per farsi
promotore di iniziative economiche a sostegno dell'ambito
territoriale di provenienza. Un settore che deve presidiare ed
orientare le linee guida del comparto economico, favorendo
soprattutto le nuove imprese legate alle risorse locali,
all'innovazione, all'"high tech", in una frase: sostenere l'idea
più che ricercare garanzie. Un sistema che deve vedere in prima
linea la nostra finanziaria regionale, la "Finaosta", il cui ruolo
- ne ho parlato anche in occasione dell'ultimo dibattito sul
bilancio di previsione 2005 - deve essere riconsiderato,
trasformandosi in banca d'affari, in motore di investimenti nei
settori strategici di cui ho appena parlato, e diventare meno
burocratizzata, più rispondente alle esigenze
dell'imprenditorialità. Risorse umane dunque, sostenute da risorse
finanziarie adeguate, da destinare ad imprese innovative. Una
imprenditorialità valdostana che deve però crescere per potersi
misurarsi con le sfide che verranno, ben sapendo che per crescere
bisogna essere in grado di competere e che per competere bisogna
anche saper rischiare, tenendo conto che in un mercato mondiale non
tutti hanno le stesse regole, gli stessi vincoli burocratici, gli
stessi costi di personale e di carattere generale...
Bisogna avere la forza di emergere in un contesto
"globalizzato", in cui si trovano ad operare oggi i mercati. La
globalizzazione è una parola tanto usata quanto abusata, di cui non
sempre si comprende il vero significato. Globalizzazione non vuol
solo dire "mercato mondiale", ma anche la possibilità per gli enti
locali di essere motore per lo sviluppo dei loro microsistemi
economici; vuol dire assegnare alle comunità locali un potere
decisionale importante in tema di sviluppo che possa rendere
appetibili i territori alle imprese che producono ricchezza. Mai
come oggi l'ente locale è stato determinante per lo sviluppo del
suo territorio. Alcune delle condizioni necessarie allo sviluppo
sono in mano all'amministratore locale che deve saperle sfruttare
al meglio. Certo noi partiamo da situazioni di svantaggio evidenti
quando parliamo di "competitività del territorio", siamo
periferici, territorialmente marginali, lontani da quelle grandi
infrastrutture necessarie per chi vuol fare del mondo il proprio
mercato - aeroporti, ferrovie, porti - e bisogna dare a questi
elementi il giusto peso nel momento in cui vengono effettuate le
valutazioni delle "performance".
I sovraccosti derivanti dall'operare in montagna sono evidenti,
ma possiamo puntare su alcuni fattori essenziali, le cui leve di
comando sono in mano regionale: l'energia, per esempio, il cui
costo, pur essendo inferiore rispetto al mercato nazionale, è molto
più alto rispetto ai nostri competitori francesi e svizzeri, costi
che debbono essere attentamente riconsiderati appena le condizioni
normative che regolano il settore lo permetteranno, tenendo conto
del fatto che la nostra regione possiede gli strumenti per produrre
questo bene primario. Un altro esempio potrebbe essere il costo
delle infrastrutture, i costi autostradali, del tunnel: perché non
prevedere la possibilità di avere delle agevolazioni tariffarie per
il tunnel? In qualche modo paghiamo i costi ambientali che questa
grande infrastruttura porta nel nostro territorio... non vedo
perché non potremmo beneficiare di ritorni di altro genere con lo
studio di tariffe particolari per le imprese valdostane o comunque
che ruotano attorno alla Valle d'Aosta, per usufruire di questa
grande infrastruttura, che permette ai nostri produttori di
rivolgersi al mercato europeo!
Puntare sulle altre risorse locali: il settore enogastronomico,
che tante soddisfazioni sta dando agli operatori, ma che dispone
ancora di ampi margini di miglioramento; una maggiore attenzione al
turismo di nicchia, a tutti i prodotti di nicchia in particolare,
ma anche al turismo come quello sportivo naturalistico, ambientale,
religioso. Le terme sono un'opportunità considerevole, ancora tutta
da esplorare, anche se in alcuni casi sono già in fase avanzata,
l'energia alternativa, l'energia idroelettrica - ne abbiamo già
parlato - non vorrei dimenticare le biomasse, se qualcuno avesse la
curiosità di andare fino a Morgex, non perché si tratti di qualcosa
a cui ho partecipato, ma c'è la possibilità di andare a verificare
che risultati può dare un impianto che funziona a biomasse, un
impianto che frutta tecnologie innovative. Puntare poi alla ricerca
di produzioni industriali ad alto valore aggiunto, all'alta
tecnologia.
Dobbiamo inoltre rendere innanzitutto la pubblica
amministrazione efficiente ed efficace, sburocratizzando,
eliminando, qui, lacci e laccioli tanto criticati, devo dire spesso
a ragione dal mondo produttivo. Dobbiamo rivedere alcuni strumenti
che forse non hanno dato risposte sempre convincenti, mi riferisco
al "Centro Sviluppo", al "Projet Formation", all'Agenzia del
lavoro, e poi sviluppare tutte quelle opportunità nel campo del
lavoro che ci vengono concesse dalla legislazione attuale, tipo
quella relativa all'innalzamento dell'età per l'assunzione di
apprendisti, che potrebbe comportare una riduzione dei costi per le
aziende che occupano giovani in entrate nel mondo del lavoro.
Il "Patto per lo sviluppo": la concertazione è importante, ma
forse sarebbe il caso di definirne meglio i contorni, renderla più
agile, meno formale, più pratica, coinvolgendo gli Enti locali,
Comuni, Comunità montane, Regione, mondo imprenditoriale, e
rappresentanze sindacali. Occorre fissare degli obiettivi,
sfruttare sinergie e potenzialità, far discendere lo sviluppo da un
progetto originale, da una visione locale che non vuole certo
essere localistica, ma aperta al confronto ed alla competizione,
compatibile con le risorse di cui disponiamo. Ognuno deve assumersi
le proprie responsabilità e non delegare o, peggio ancora,
attendere il solito intervento di "mamma Regione", che deve
giocare, sì, la sua partita, ma insieme ed in collaborazione con
tutti gli attori del mondo economico, perché senza partecipazione,
senza condivisione dei progetti e dei rischi connessi, non vi è
alcuna possibilità di costruire un'economia sana e non
assistita.
Per concludere, non mi voglio dilungare oltre, essendo
fondamentalmente un ottimista credo che la nostra Regione abbia la
capacità di affrontare anche questa emergenza, l'intelligenza, la
forza, la determinazione per risolverla, e per progettare un nuovo
modello di sviluppo in linea con i tempi e soprattutto con le
aspettative dei Valdostani.
Presidente - La parola al Consigliere Tibaldi.
Tibaldi (CdL) - Mi attengo alle disposizioni che sono state
concordate in seno alla Conferenza dei Capigruppo, ovvero di
trattare la materia industriale nel suo senso più lato certamente,
quindi riporterei anche il dibattito su questo filone, anche perché
ho sentito alcuni "dérapages" che hanno toccato altri argomenti del
sociale, che sono importanti, ma se vogliamo parlare di tutto, e
del contrario di tutto, qui non finiamo più!
Prenderei spunto da un'affermazione che ha fatto il Presidente
della Regione, in esordio di questo incontro, dove dice che siamo
tutti coinvolti in merito alla situazione di questa crisi economica
che sta riguardando la nostra regione. Indubbiamente siamo tutti
coinvolti, ma il coinvolgimento ha dei livelli in termini di ruoli
e di responsabilità che sono completamente differenti e, visto che
nel suo intervento non ho sentito questo passaggio che ritengo
quanto mai significativo, ci terrei a sottolinearlo, perché voi
avete delle funzioni che a noi non competono e nell'affrontare
l'argomento "crisi industriale valdostana" penso che sia quanto mai
necessario evidenziare questo passaggio. È necessario evidenziarlo
anche perché non è la prima volta che si parla di "industria in
crisi" in Valle d'Aosta, anzi da più parti e più volte dai banchi
dell'opposizione sono state sollevate situazioni di criticità
specifiche o anche generali del nostro "sistema Valle d'Aosta".
Purtroppo sono state spesso e volentieri banalizzate o minimizzate
dalla Giunta regionale o dall'Assessore delegato.
Ricordo che il gruppo di "Forza Italia", prima, e della "Casa
delle Libertà" poi, ha presentato in questi anni ben 7 iniziative
sulla "situazione Tecdis", che erano altrettanti campanelli di
allarme sull'evoluzione di uno stato aziendale che si stava
deteriorando. Non sto a riportare per la cronaca alcune risposte
fornite dall'Assessore Ferraris, perché non hanno alcuna
corrispondenza con la realtà dei fatti; anzi, più volte sembrava
che noi fossimo quelli che gridavano "al lupo, al lupo!"; adesso,
il lupo è arrivato, e 6 mesi fa, quando il lupo si è visto
comparire dalla foresta, qualcuno si è inventato la "task force"
per la "Tecdis". Noi abbiamo detto: forse è un'operazione un po'
tardiva, ed è un'operazione che doveva esserci non solo per la
"Tecdis", perché le situazioni industriali critiche in Valle
d'Aosta sono più di una.
Se stiamo a guardare la situazione valdostana, certamente ci si
può accodare ad alcune analisi critiche fatte da alcuni colleghi
che mi hanno preceduto. Senz'altro ci sarà un fattore
congiunturale, la crisi dell'Italia, ma anche dell'Europa, perché
qui si cita l'Italia perché conviene l'Italia, ma non si cita la
Francia e qualche collega che ha la propensione per la francofonia
dovrebbe guardare alla vicina Francia, che ha rinunciato alle 35
ore lavorative; il vecchio continente sta soffrendo di una crisi
che coinvolge tutti i settori.
Non sono d'accordo con chi ha detto che la crisi è
essenzialmente "congiunturale"; forse lo dice qualcuno perché vuole
scaricarsi delle ulteriori responsabilità e qui - come dicevo in
esordio - le responsabilità sono differenziate. Siamo attorno al
capezzale di un paziente malato che è l'industria; vicino a questo
capezzale c'è l'Assessore all'industria e questo prestare soccorso
al paziente si è dimostrato inutile finora! Questo Assessore ha un
suo ruolo, un suo nome e cognome e un suo colore politico, perché
non voglio fare il processo alle intenzioni, ma se fosse uno di
noi, Assessore all'industria, non so se i sindacati sarebbero
rimasti così silenti in tutti questi mesi; ci avrebbero preso dalla
poltrona in Piazza della Repubblica e ci avrebbero portato in
piazza insieme a loro! Diamo atto ai sindacati che stanno facendo
la loro parte, ma la fanno secondo livelli di convenienza, più che
di competenza, perché l'Assessore ha un'assimilazione di colore
politico che fa comodo alle loro istanze!
Sento parlare di "rissosità" a livello regionale, non la vedo
questa rissosità. Leggevo stamani un articolo proposto dalla
stampa: qui c'è un letargo profondo di fronte a questi problemi,
altro che rissosità! Qui c'è l'assoluta disattenzione nei confronti
di situazioni critiche che si sono evolute nel tempo e che sono
approdate ai livelli odierni. Allora è opportuno che alle
chiacchiere conseguano dei fatti, "in primis" lo diciamo a lei, e i
fatti non sono solo quelli che lei ha enunciato come dati di
eccellenza del suo operato, non sono solo l'approvazione di un
piano triennale di politiche del lavoro e un piano triennale per le
attività produttive, in applicazione della legge n. 6/2003; i fatti
sono interventi prioritari, perché l'economia valdostana chiede
degli interventi straordinari per far fronte a questo stato,
naturalmente non con la solita logica degli anni passati, dove
l'eccesso o, meglio, la grande quantità di risorse è stata
dissipata a favore di iniziative industriali che si sono rivelate
effimere in tempi di durata e in tempi di occupazione. Potremmo
citarne tante: "Conner" e "Converter", ad esempio. È necessario che
da parte vostra ci sia il risveglio da questo letargo e, visto che
la primavera si avvicina, è necessario che il torpore lasci spazio
al dinamismo delle idee.
Rifiutiamo nettamente la logica che è stata prima espressa dal
Consigliere Cesal, quando dice: "non vedo capri espiatori, non ho
proposte, non ho soluzioni, non ho idee". Ma allora cosa stiamo a
fare in quest'aula? Anzi, conclude dicendo: "non vedo capri
espiatori, non ho proposte, non ho soluzioni, ma ha la certezza che
ne usciremo". Vorremmo solo sapere come! Noi non abbiamo la pretesa
di avere la verità in tasca, non l'abbiamo noi come non l'avete
voi, però, bene o male, idee, suggestioni, qualche fantasia ogni
tanto aleggia nel nostro piccolo cervello, e vorremmo oggi
proporvela per l'ennesima volta in un documento, visto che come
consuetudine il Consiglio si conclude con l'approvazione di una
risoluzione! Noi abbiamo una serie di intenti che sono da
promuovere tempestivamente, e altri che invece costituiscono delle
linee di indirizzo.
Nei numerosi colloqui che abbiamo avuto con gli imprenditori
valdostani si è notata una certa stanchezza da parte loro nel
sentire sempre e solo parole; lo abbiamo sentito quando si parlava
di "piano triennale"; un piano triennale che è stato fatto su base
empirica, che contiene anche delle suggestioni condivisibili, ma un
piano che ha bisogno di un'iniezione di energia affinché prenda
spinta, dia delle risposte agli imprenditori. Le risposte che
chiedono gli imprenditori sono tante, sono stufi di essere
contattati dai diversi consulenti, sentire che fanno le classiche
interviste e poi vedono scritte le loro risposte in questi piani
che via via "Finaosta", "Centro Sviluppo", "Projet Formation",
questi enti strumentali della Regione ci propongono in documenti
che, qualche volta, riescono ad essere votati dal Consiglio
regionale. Sono stufi perché dicono: "venite a chiederci le
soluzioni, poi le scrivete, ma di fatto non le applicate"! È un
circolo vizioso che alla fine si conclude in un nulla di fatto!
Pensiamo che la situazione debba vedere una svolta, che ci debba
essere una scossa, e qui mutuo una frase che è già stata utilizzata
a livello nazionale: altro che rissosità, magari ci fosse più
dinamismo! Abbiamo visto l'ultima volta quando è stata approvata
una modifica corposa al monumento legislativo regionale... macché
rissosità! Qui si accetta tutto, si prende tutto per buono quello
che arriva dalla Giunta e mi sembra che anche i Consiglieri di
maggioranza avallino volentieri questa teoria politica!
Qui bisogna dire: "basta" alla Regione che fa tutto, si inventa
tutto! Noi lo continuiamo a ripetere: lasciamo ai privati fare il
loro mestiere e lasciamolo fare anche in quei campi che oggi,
purtroppo, sono stati invasi prepotentemente dall'ente pubblico;
lasciamolo fare agli imprenditori perché se il dirigente o
l'assessore di turno ha bisogno del grafico, non lo va a cercare
nel libero mercato, se lo assume fra un po', perché se il dirigente
o l'assessore di turno ha bisogno del dentista, fa in modo che
venga assunto anche un dentista per l'Amministrazione regionale e
non si ricorra più al libero mercato! Finché la Regione sarà così
onnipresente, non si potrà mai sviluppare imprenditoria locale
solida e non ci potranno essere quelle aspettative di sviluppo e di
occupazione che tutti da tempo ci attendiamo!
Altro fatto drammatico è la carenza di appetibilità che ha il
nostro territorio, questo l'ha dimostrato anche l'emigrazione
industriale verificatasi nell'ultimo anno. È vero che c'è la
globalizzazione, che porta via con sé imprenditorialità, iniziative
e soprattutto occupazione, ma è altrettanto vero che abbiamo perso
delle opportunità come quella di "Bertolini" in bassa Valle, dove
c'è stata una dichiarazione illuminante da parte dei vertici di
questa azienda, dicendo che non c'è alcuna particolare ragione per
cui si mantenga l'insediamento in Valle d'Aosta, tanto meno la sede
legale! Questo è uno dei tanti esempi che ci sentiamo di fare.
Non è attraente la Valle d'Aosta, tanto meno lo è da un punto di
vista di servizi alle imprese. Ho sentito qualcuno che mi ha
anticipato, lo stesso Assessore che ha detto: "dobbiamo fare in
modo che la pubblica amministrazione serva alle imprese". Questo è
un passaggio fondamentale, finora sono le imprese che servono alla
pubblica amministrazione e le servono in termini di servizio alla
burocrazia, perché oggi i tempi burocratici imposti da leggi dello
Stato, ma anche da norme regionali, stanno invischiando in maniera
esagerata qualsiasi attività imprenditoriale. Oggi il tempo che si
disperde presso gli uffici regionali è vergognosamente elevato e
purtroppo non ci sono inversioni di tendenza, lo abbiamo visto
recentemente in materia di commercio!
Se sentiamo gli imprenditori che da tempo ci chiedono di
alleggerire il peso della democrazia che grava sulle nostre
spalle... fatelo! Non aspettate l'ennesimo reclamo, perché qui non
si sta muovendo nulla, anzi, si sta appesantendo! Ci sono
imprenditori che propongono iniziative a livello regionale, sono
sballottati da un assessorato all'altro, iniziative che potrebbero
generare sviluppo e occupazione; ne conosciamo anche noi
personalmente: non possiamo essere sballottati dall'Assessorato
alle attività produttive all'Assessorato al commercio, perché non
riescono a definire i loro livelli di competenza. Manca il
coordinamento? È necessario che ci sia un coordinamento
politico-amministrativo nel vero senso della parola. Oggi da questo
dibattito è emersa non solo la debolezza dell'economia valdostana,
ma soprattutto la debolezza della politica valdostana, la debolezza
di un governo che non è stato capace di dare delle risposte! Ha
tracciato una linea di indirizzo con i piani, è vero, ma non
bastano solo i piani, ci vuole poi la traduzione di questi piani in
fatti efficaci che siano percepibili immediatamente dagli
imprenditori.
Oggi gli imprenditori chiedono che ci sia più attenzione dal
mondo bancario; una grossa "tirata d'orecchie" va fatta al sistema
bancario valdostano, perché di fronte alla carenza di liquidità che
si sta vivendo in questa fase, ha dimostrato un livello di
insensibilità vergognoso, quindi visto che la politica creditizia
non sembra essere materia di dominio delle banche valdostane, cosa
può fare la Regione? Deve fare in modo che l'accesso al credito
venga agevolato. Il "Confidi Industriali" ha fatto delle proposte;
sono proposte che denunciano che il sistema industriale sta patendo
una stretta creditizia mai verificata finora. Sono proposte che
hanno disegnato un'iniziativa nel senso che si potrebbe creare un
progetto ponte, per garantire i fidi a breve termine o i prestiti
di consolidamento.
Quale è stata la risposta della Giunta? Il fatto più
preoccupante di questa vicenda è il silenzio dell'Amministrazione
regionale di fronte a una crisi così grave; la nostra Regione,
purtroppo, si è mostrata poco interessata al progetto. Allora,
diteci perché siete poco interessati al progetto, perché di fronte
a questo problema capitale di tutte le aziende valdostane vi siete
dimostrati insensibili, allo stesso livello del sistema bancario
valdostano! Ci sono tutta una serie di percezioni, che penso siano
unanimemente condivise, perché non ho sentito interventi euforici
sull'andamento della economia valdostana, in particolare
dell'industria valdostana.
Ci sono situazioni critiche che devono avere una risposta
immediata, altrimenti perdiamo ulteriori spazi di competitività con
altre regioni italiane. La competitività è difficile, ma abbiamo
delle risorse, la risorsa "energia" utilizziamola! So che si sta
facendo qualcosa in questo senso, ma bisogna accelerare i percorsi
di realizzazione degli strumenti più idonei, per far sì che gli
imprenditori valdostani abbiano energia a prezzi più competitivi.
Già altri fattori produttivi non possiamo abbassarli, pensiamo solo
alla concorrenza sulla manodopera, come siamo svantaggiati nei
confronti dei Paesi dell'Est o dei Paesi del Far East asiatico.
Cerchiamo di ottimizzare il fattore che possediamo per nostra
natura, che ci dà il nostro ambiente: l'acqua. Ebbene, questa è una
leva sulla quale possiamo agire. Possiamo agire su questa leva:
quella della sburocratizzazione e sulla leva dell'accesso al
credito.
Cosa ha fatto "Finaosta"? "Finaosta" sembra che stia registrando
anagraficamente i decessi delle varie aziende che stanno morendo
una dietro l'altra. Non abbiano bisogno di una "Finaosta" ricca
anche in termini occupazionali perché assomma non pochi dipendenti,
che si limiti a registrare l'anagrafe delle imprese valdostane in
termini di nascite o di morti; non abbiamo bisogno di una
"Finaosta" così estesa da un punto di vista gestionale e di
organico per gestire i fondi di rotazione per la prima casa o per
altri mutui che vengono erogati ai sensi delle leggi vigenti"!
Basterebbe un ufficio regionale!
Non abbiamo bisogno di un "Centro Sviluppo" il cui ruolo non è
ancora stato ben capito. Se leggiamo le intenzioni del legislatore
nel 1992, mi ricordo che l'Assessore era Lavoyer, doveva essere il
volano dell'economia regionale valdostana. Non sappiamo se sia
diventato più un volano o un ostacolo; sappiamo che il "Centro
Sviluppo" ogni tanto ci propone qualche compitino che viene poi
esaminato in commissione. Sappiamo che, anche lì, alla logica
imprenditoriale e di crescita aziendale è stata sostituita la
logica politica, lo abbiamo visto anche nella nomina della
presidenza, con tutto il rispetto per la persona che oggi ricopre
l'incarico di vertice! Il "Projet Formation": o gli attribuiamo
delle funzioni precise, altrimenti diventa un altro di quegli enti
strumentali che orbitano intorno alla Regione ma, di fatto, non
quagliano molto!
Nel nostro documento proponiamo tutta una serie di interventi
che quanto mai sono urgenti. Dobbiamo uscire da una paranoia che
sta investendo il mondo politico, perché siamo di fronte a uno
stato di paralisi, che non ci può vedere inerti a fronte di quanto
sta succedendo, e la giustificazione della congiuntura non è
plausibile, perché le deficienze strutturali, anche se non sono
esagerate, vanno colmate, altrimenti non si va ad aiutare l'impresa
e, se non si aiuta l'impresa, non si aiutano gli occupati!
Oggi approveremo, in coda a questo Consiglio, un provvedimento
di legge che serve ad anticipare l'integrazione salariale ai
lavoratori in difficoltà che sono stati espulsi dai processi
produttivi. È un "provvedimento taccone", noi lo condividiamo, lo
voteremo, è un provvedimento che viene incontro a legittime e
comprensibili esigenze di disagio che vivono molte famiglie in
Valle, penso alla "Tecdis" che è un'industria situata nel comune
dove risiedo io, ed è percepibile la difficoltà che vivono molte
persone. È necessario che la Regione possa anticipare le percezioni
mensili in termini di cassa integrazione a favore di questi
dipendenti, anche perché ci sono non solo esigenze familiari, ma
anche esigenze di dignità che devono essere tutelate. Oggi,
purtroppo, viviamo in una società dove chi viene emarginato dal
mondo del lavoro, rischia di perdere questa dignità che viene
riconosciuta dalla Costituzione, ma la società dimentica
volentieri.
Penso che questo atto di solidarietà sia condiviso, ma al di là
di questo "provvedimento taccone" non abbiamo visto interventi
strategici strutturali di cui necessita il nostro sistema. Ne
proponiamo 6 che, in parte, vi ho già anticipato e a questi 6 si
aggiungono 2 linee di indirizzo, oltre a quelle che l'Assessore
proponeva, che sono le seguenti: un efficace coordinamento fra gli
assessorati e le diverse strutture regionali interessate allo
sviluppo economico, al fine di perseguire un'azione politica
strategica condivisa e non mediante eventi frammentari e
concorrenti.
Signori della Giunta, cercate di coordinarvi, di prendere le
vostre responsabilità, ma lavorate secondo un intendo corale che
oggi manca; una graduale e concreta riduzione della presenza
nell'economia valdostana dell'ente pubblico regionale, sia
direttamente, sia attraverso società controllate: questo è un
argomento che abbiamo trattato più volte e che oggi ribadiamo con
forza. Crediamo che ci possa essere questa svolta attesa da tutti
quanti, "in primis" dagli operatori economici e da chi lavora
presso le aziende, e attesa dal mondo politico locale. Facciamo in
modo che queste chiacchiere non siano fini a loro stesse e che
questo dibattito non si esaurisca in un insieme di dichiarazioni di
intenti, che alla fine non producono un nulla di fatto! Gli
strumenti e le risorse ci sono, in Valle; usiamoli
intelligentemente! Naturalmente questo invito va "in primis" alla
Giunta che ha livelli di responsabilità maggiori rispetto ai
nostri.
Presidente - La parola al Consigliere Salzone.
Salzone (FA) - Ce la faccio in molto meno di 45', anche perché
mi stavo chiedendo come sarà possibile sintetizzare
un'argomentazione così importante, con tanti interventi, quindi il
ruolo dei "media" sarà difficile, perché sintetizzare le cose
importanti di ognuno sarà un ruolo improbo.
Ormai lo stiamo dicendo tutti che la congiuntura internazionale
e nazionale ha influenzato e determinato un rallentamento dello
sviluppo dell'economia della nostra regione tanto che i dati del
PIL - Prodotto interno lordo - sono in calo. È pur vero che
l'analisi che ci fornisce il rapporto sul mercato del lavoro
valdostano segnala ancora una leggera crescita in termini reali del
valore aggiunto o che il reddito pro-capite pone la nostra Regione
sullo stesso piano dell'Italia Nord-Ovest - quindi alto -, ma
sottolineiamo che i dati si riferiscono al periodo 1999/2001 e
quindi non corrispondono alla situazione contingente.
Noi diciamo che, se finora il livello di benessere della nostra
Regione si è mantenuto alto, ora, sotto il profilo delle dinamiche
economiche, osserviamo un preoccupante rallentamento che non può
essere sottovalutato. Infatti l'andamento del settore industriale
valdostano evidenzia una fase congiunturale molto preoccupante,
anche perché sembra peggiorare e la situazione occupazionale non
può che essere conseguente. I dati forniti dalle parti sociali e da
"Finaosta" evidenziano la chiusura di un numero già cospicuo di
imprese, mentre per altre la minaccia pare dietro l'angolo.
Sappiamo che la congiuntura nazionale ed internazionale
difficile ha - e sta avendo - pesanti riflessi sulla nostra
economia, come dicevamo. La rilevante crescita della produzione
industriale che proviene dall'Asia ha alzato in modo rilevante i
prezzi delle materie prime e solo una rivalutazione del cambio
potrà temperare gli effetti inflazionistici, solo il
ridimensionamento dell'euro nei confronti del dollaro potrà dare
respiro alla nostra economia, ma nonostante tutto ciò, la Valle
d'Aosta, per storia, cultura e risorse ha il dovere di offrire alla
propria comunità la possibilità di governare le grandi sfide della
globalizzazione e dell'inclusione sociale.
Per giungere alla convocazione di un Consiglio regionale
straordinario e monotematico sull'industria vuol dire che il
livello di guardia è al limite. Noi, già dal 2003, avevamo
annunciato che sarebbe stato opportuno discutere di questo problema
in modo razionale da subito; peraltro, il nostro movimento, anche a
Châtillon ha già discusso in un Consiglio monotematico i problemi
della "Tecdis", per esempio. Da tutti gli osservatori regionali,
dai sindacati, dalla "Confindustria", dai "media", dai lavoratori,
ci viene disegnata quindi una Valle d'Aosta in crisi, un "sistema
Valle d'Aosta" che evidenzia una situazione socio-economica in
grave difficoltà; abbiamo l'impressione di assistere ad un lento
declino dello stato sociale che accomuna la crisi industriale alla
crisi economica e quindi come un cancro intacca altri settori,
quali: il commercio, l'artigianato, l'edilizia, il turismo, ed
altro ancora.
Oggi siamo qui per sviscerare tutte le criticità del settore
nella consapevolezza che la nostra economia è ancora
sufficientemente solida e alla Valle d'Aosta non mancano le
possibilità di un rilancio, partendo dalle radici di una cultura
industriale che ci appartiene e che non deve essere abbandonata.
Quali rimedi allora? Intanto cominciamo col dire che alcuni degli
strumenti, anche se non troppo tempestivi, messi in campo dalla
Regione sono confortanti e di buon auspicio: la legge regionale n.
6/2003 (Interventi regionali per lo sviluppo delle imprese
industriali e artigiane) e il programma triennale 2004/2006 che,
tra le altre cose, individua gli obiettivi, le strategie, le azioni
da attivare, modalità e tempi, per ricordare, poi, le due indagini
già ricordate dall'Assessore del 2003 e del 2004 sull'industria
valdostana; "fare sistema", insomma, termine tanto caro
all'Assessore, che condividiamo.
Di fondamentale importanza è che la proposta di programma è
stata concordata con le parti sociali in senso stretto, nell'ambito
del tavolo di concertazione del "Patto per lo sviluppo" della Valle
d'Aosta; in questo contesto, e sempre in tema di strumenti,
rileviamo la scelta di costruire l'osservatorio socio-economico ad
opera di una "task-force" di cui la Regione deve essere
protagonista con altri attori: in primo luogo, l'Università, e la
"Chambre", nella speranza che non rimangano pie illusioni.
Investire quindi nella formazione e nella ricerca, nelle
professionalità e nell'esperienza per avere imprese di qualità, è
un fatto ormai inderogabile.
Occorre rilanciare il nostro marchio favorendo processi di
industrializzazione che diano garanzie in settori come
l'agroalimentare, la componentistica medica, l'elettromeccanica di
qualità, come il settore aeronautico, cercando di invertire una
tendenza che in questi anni ci ha visti troppo statici e quindi
poco dinamici nel cercare, noi imprenditori, fuori dai confini
regionali, attirandoli in Valle con una politica di incentivazioni
concrete con sgravi fiscali e supporto energetico, ma anche
migliori rapporti con l'ente pubblico e quindi scelte politiche
tempestive con uno snellimento ed una semplificazione dell'azione
amministrativa ormai citata da tutti. La sburocratizzazione diventa
in tutti i settori uno dei fatti più importanti e da risolvere.
Sarà necessario poi rivedere i criteri di assegnazione dell'area
"Cogne", per permettere alle aziende presenti in Valle di
realizzarsi sulla base delle proprie esigenze. Bisognerà analizzare
meglio la possibilità di attivare un fondo pubblico finalizzato ad
agevolare l'accesso al credito a breve termine per le imprese
valdostane, in uno sforzo congiunto della Regione e del "Consorzio
Garanzia Fidi" degli industriali, che consentirebbe di ammortizzare
un rientro ragionevolmente graduale delle esposizioni debitorie, ma
anche questo è un fattore che è stato ben espresso dall'Assessore,
che ha mostrato sensibilità. Sarà probabilmente necessario
ridiscutere il ruolo del "Centro Sviluppo", di "Vallée d'Aoste
Structure", di "INVA", di "Aosta Factor" e di "Finaosta", che
presenta bilanci con attivi esorbitanti in una fase congiunturale
di grave crisi, fatto che a noi pare perlomeno singolare e ci
chiediamo se faccia veramente il suo mestiere. Ci parrebbe
opportuno peraltro che "Finaosta" producesse un "dossier"
aggiornato con l'anagrafe delle imprese e la relativa situazione
occupazionale (ma questa è cosa secondaria).
Sarà quindi molto importante realizzare una serie di interventi
concreti di politica industriale sia nel breve, che nel medio
termine per ridare fiducia al settore con l'obiettivo di mantenere
viva la produzione, slancio al settore e prospettive
all'occupazione. Per fare questo bisognerà investire nella ricerca
come abbiamo già detto, attraverso una università in grado di
istituire una "task force" di esperti capaci di elaborare studi di
mercato, che individuino i prodotti emergenti, l'efficienza dei
costi, le compatibilità con il nostro territorio e - perché no? -
la valorizzazione del marchio "Valle d'Aosta".
Per ottenere concreti risultati il ruolo della concertazione è
fondamentale. È necessario continuare a coinvolgere in modo
sistematico tutte le parti sociali. Abbiamo già potuto constatare,
nei recenti incontri, quanto sia oggi opportuno - oserei dire
"indispensabile" - l'apporto delle diverse categorie che sono i
veri attori dello sviluppo della nostra economia e ai quali
riconosciamo alta professionalità e competenza. Trovo nel sindacato
un vero salto di qualità rispetto al passato, perlomeno questa è
stata l'impressione che abbiamo avuto negli ultimi incontri; poi,
nei fatti concreti, dovremo attendere.
Per voler ottenere veramente risultati a breve e medio termine
c'è bisogno del ruolo della politica; chiediamo al Governo
regionale di mettere da parte le divisioni e guardare avanti con
serietà ai problemi che avanzano. Nel momento in cui si prende atto
che ci sono delle trasformazioni sociali che aumentano le povertà e
dei processi connessi con lo sviluppo economico e la
globalizzazione, se non sono ben governati rischiano di avere
ripercussioni dirompenti sull'intera comunità. Tutto ciò ha
prodotto e sta incrementando tensioni sociali. La percentuale delle
nuove povertà sta aumentando e si cominciano a vedere situazioni
che, fino a poco tempo fa, non erano neanche ipotizzabili, come
famiglie che si ricongiungono per abbattere i costi: ecco perché
per governare i nuovi problemi bisogna conoscerli prima di tutto,
per poi intervenire con proposte di legge serie e lungimiranti.
Non riconoscere o, peggio, sottovalutare l'impatto che la crisi
industriale valdostana sta avendo sulla nostra comunità, porterebbe
ad una visione "miope" e limitata del problema e potrebbe produrre
danni irreversibili. Negli ultimi tempi abbiamo assistito a troppe
assemblee sindacali di lavoratori che lottano per la salvaguardia
del posto di lavoro: li abbiamo osservati, alcuni li abbiamo
incontrati, abbiamo ascoltato le loro difficoltà, di chi affronta
la vita con fatica e con sofferenza, a volte con una dignità
straziante. Affanni che per essere alleviati richiedono attenzioni,
scelte e decisioni, capaci non solo di rispondere alle emergenze
contingenti ma, anche e soprattutto, di migliorare quanto più
possibile la qualità della vita di ognuno. Vi ricordo che
un'assunzione alla "Cogne" o alla "Tecdis" e in qualunque altro
posto di lavoro vale 750/800 euro mensili e questo mi sembra un
dato che deve far riflettere!
Noi, di "Fédération", non siamo e non vogliamo essere tra coloro
che denigrano tutto o tra coloro che dicono che non è stato fatto
nulla o che le colpe sono tutte del Governo o dell'Assessore, anche
se - sia ben chiaro - dovete assumervi tutte le responsabilità del
caso. All'Assessore Ferraris riconosciamo onestà intellettuale ed
impegno, ma nello stesso tempo non condividiamo il tono troppo poco
preoccupato; non accetteremo la logica che tutto è facilmente
risolvibile o, peggio ancora, affermazioni che sottovalutano il
problema. L'Assessore dice: "prevedere, scegliere, investire"; per
noi rimangono parole sulla carta, aspettiamo atti più concreti.
Come sempre "Fédération" vuole svolgere un ruolo magari critico,
ma sempre di confronto costruttivo. Se è necessario, poi - come in
questo caso -, il nostro ruolo vuole essere di supporto e di
stimolo e quindi per i lavoratori e per le imprese valdostane ben
vengano i necessari ammortizzatori sociali che consentono alle
famiglie un minimo di serenità e di speranza, ben venga il disegno
di legge che ha dunque lo scopo di creare strumenti normativi e
finanziari per sostenere il reddito dei lavoratori attraverso il
meccanismo dell'indennità della cassa integrazione guadagni.
Per dare risposte concrete insomma, occorre una precisa volontà
politica che definisca priorità negli investimenti produttivi,
partendo dal presupposto che l'industria ha costituito e
costituisce, ancora oggi, uno dei nodi centrali, non solo del
processo di sviluppo economico, ma anche uno strumento per
consentire maggiore serenità a molte famiglie.
Presidente - La parola al Consigliere Fey.
Fey (UV) - Colleghi consiglieri, con questo breve intervento
voglio dare il contributo, oltre che come Consigliere, come
imprenditore che vive in prima persona il peso della crisi
industriale in Valle d'Aosta.
Cari colleghi, vi posso assicurare che il settore dei trasporti
delle merci, in cui opero, è, da sempre, un termometro affidabile
dello stato di salute dell'industria. Già da parecchio tempo questo
termometro segna "febbre alta", e le ragioni principali sono da
ricercarsi, prima di tutto, nel profondo e irreversibile
cambiamento del tessuto industriale internazionale oltre che, di
conseguenza, nazionale e valdostano.
Leggevo con interesse l'intervista al Presidente degli
industriali Giuseppe Bordon, pubblicata questa mattina. È vero, e
questo lo aveva già citato il Presidente della Regione, il modello
di sviluppo industriale valdostano, un modello che tanti risultati
ci ha fin qui portato, va oggi ripensato. Non possiamo, infatti,
chiudere gli occhi davanti all'evidenza degli eventi: le grandi
industrie nazionali sono in crisi, l'indotto "FIAT" e quello
"Olivetti", per molti anni tra i cardini dello sviluppo regionale,
sono praticamente azzerati. Non esiste più un adeguato "turnover"
di aziende che scelgano la Valle d'Aosta. Chi se ne va non viene
adeguatamente rimpiazzato, e le stesse aziende valdostane vogliono
emigrare verso mercati più redditizi e dove lavorare costa
meno.
Oggi è il tempo di decisioni strategiche, difficili, che, se non
prese, porteranno a una perdita sostanziale di attrattive della
nostra regione, e non mi riferisco solo al settore industriale. A
mio avviso, perdere la nostra identità industriale significherebbe
non solo perdere un settore che da solo produce circa il 20% della
ricchezza valdostana e genera un indotto considerevole; oltre a
ciò, un ridimensionamento di questo settore significherebbe, al
tempo stesso, una pericolosa virata verso una monocultura del
turismo e dei servizi, e la morte di una cultura industriale che è
fondamentale per tutti i settori della nostra economia.
Le ricette per uscire da questa crisi possono essere molteplici.
Tutte però necessitano una maggiore coesione politica e un dialogo
più concreto tre le parti, dalle Associazioni di industriali ai
sindacati. Tutte, però, necessitano di un'attenta valutazione a cui
devono seguire decisioni concrete e importanti, scelte strategiche
che, per la loro stessa natura, non sono prive di rischi.
A mio avviso, bisogna avere il coraggio di attuare un nuovo
modello di sviluppo della nostra regione, un modello che potrebbe
passare attraverso un doppio binario: da una parte, una maggiore
attenzione verso uno sviluppo delle aziende legate al territorio,
al valore aggiunto delle nostre produzioni che dovrebbero essere
concepite in maniera più sistematica e intersettoriale; dall'altra,
un recupero di competitività attraverso - lo abbiamo detto tutti -
lo sviluppo della ricerca e delle produzioni tecnologiche con una
università valdostana finalmente protagonista della creazione di
competenze specifiche e poli di ricerca. Infine, senza ripetere
quanto già affermato con competenza da altri colleghi, occorre una
maggiore attenzione ai servizi alle imprese: un esempio su tutti è
l'accesso al credito, poiché il problema della liquidità è oggi una
discriminante fondamentale delle scelte di collocazione
territoriale delle aziende.
Grazie mille.
Presidente - La parola al Consigliere La Torre.
La Torre (FA) - Colleghi Consiglieri diventa difficile capire
fino a che punto si vuole realmente parlare dei problemi, perché di
fatto si affrontano gli argomenti con un certo fatalismo, sono i
fatti che ci piovono addosso sono cose che succedono; però poi,
giustamente, si leggono i titoli dei giornali:
"Basta risse
politiche, il modello dello sviluppo deve essere ripensato"
,
dice il Presidente dell'Associazione industriali. I sindacati
dicono: "
Adesso servono azioni concrete"
, i lavoratori della
"Tecdis" sono messi male, quelli della "Napapijri" sono già a casa,
altri hanno chiuso, altri ancora stanno chiudendo.
Diventa difficile pensare e credere che il "sistema Valle
d'Aosta" sia un sistema sacro e diventa difficile pensare e credere
che il "sistema Valle d'Aosta" ha sostanzialmente retto, perché
qui, a me, pare che di sacro sia rimasto soltanto l'osso e di retto
soltanto il "buco"! È brutto essere così duri e forse un po'
scurrili, ma dobbiamo rompere questa cortina di fatalismo,
altrimenti non vedo come un bel dibattito serio ed impostato possa
dare un contributo concreto!
Oggi è emerso un fatto. Il Presidente, nel suo intervento, ha
pronunciato la parola "crisi" e io lo ringrazio, perché finora non
era mai stato fatto! Prendiamo atto che c'è una crisi - qualcuno lo
diceva già da tempo -, ma non è che qui uno si fa il merito di
annunciare una crisi, non c'è nessun merito nell'annunciare una
crisi! Il fatto è di prenderne atto, perché prima se ne prende atto
e prima si può intervenire! Poi ci si dice anche che - giustamente
- si cerca un sostegno da parte del Consiglio; io credo che la
"Fédération" questo sostegno lo abbia offerto molte volte... che
poi non sia stato utilizzato, questo è un altro discorso, però noi
il sostegno lo abbiamo sempre dato e lo daremo anche questa
volta!
Hanno ragione i sindacati, hanno ragione gli industriali nel
dire che va ripensato il "sistema Valle d'Aosta", e va ripensato da
quella che è la testa del sistema, ovvero la classe politica,
perché vorrei introdurre anche un elemento di autocritica,
altrimenti qui, oggi, ci scopriamo tutti economisti, ognuno con la
sua piccola ricettina valida, ognuno che enuncia i dati in modo
monocorde, dati che poi non coincidono mai, e non si capisce come
accade! Ognuno giustamente presenta il suo compito a casa, ma, di
fatto, se la classe politica realmente non comincia a ragionare
dibattendo come stiamo facendo oggi ed entrando a piene mani nei
reali problemi, credo che facciamo il gioco dei 4 cantoni, perché
non possiamo pensare che noi, che siamo eletti per fare politica,
non facciamo politica! Non possiamo pensare che noi, che siamo
eletti per rappresentare la gente, non la vogliamo rappresentare! E
i valori? E l'etica? Ci sono modi e modi di affrontare le
problematiche industriali e ognuno, qui, dovrebbe avere la capacità
di affrontarle in base ai propri valori, alla propria etica e alla
propria storia!
Qui c'è una grande confusione dove "tutti fanno tutto", non si
capisce più niente, quali sono i valori delle parti e delle
controparti, su che basi ci confrontiamo. Qui, tutti hanno la
tendenza di sfuggire ai propri ruoli e diventa una sorta di "bagna
cauda", in sostanza. Qual è quindi il problema? Si dice a livello
nazionale che c'è troppo Stato nel mercato, che ci vuole più
mercato e meno Stato, qui forse c'è troppa Regione nel mercato e ci
dovrebbe essere un mercato più libero, perché, in realtà, parliamo
tanto delle aziende, ma parliamo sempre delle aziende che vengono
da fuori! Che la "Zincocelere" era in crisi, lo sapevamo già quando
è arrivata! Bastava telefonare a Biella e chiedere... erano già in
crisi a Biella! Non voglio comunque parlare di quello, ormai è una
cosa già successa. Voglio parlare delle aziende valdostane, di
quelle che sono qui da 20-40-50 anni, voglio parlare dei nostri
compatrioti, di quelli che hanno le aziende qui, che le hanno
sempre avute qui, perché sono quelli che oggi in Valle sono in
crisi, perché i grandi gruppi fanno delle politiche che di noi non
gliene "frega" niente! Oggi aprono uno stabilimento perché lei
Signor Assessore gli offre 10 milioni di euro e lo stabilimento
gratis, e domani lo chiudono perché trovano da un'altra parte
interessi e convenienze diverse!
Dobbiamo avere il coraggio, anche con un po' di "campanilismo" -
ma io non me ne vergogno -, di difendere le nostre aziende, perché
oggi la gestione degli appalti - appalti che vengono gestiti dai
nostri dirigenti perché noi siamo assenti, perché la classe
politica, io compreso, non si fa carico di fare delle scelte! -
mette in condizione aziende che vengono da fuori di venire qui,
vincere gli appalti e avere dipendenti che non sono in regola, che
non pagano i contributi... ma chi se ne "frega", tanto noi
controlliamo e vessiamo solo le nostre aziende! Noi andiamo 10
volte a controllare un'impresa edile e non controlliamo aziende che
vengono da fuori, e vincono gli appalti e non pagano i contributi,
non pagano l'IVA eppure vincono gli appalti e portano via il lavoro
ai Valdostani!
In questo modo non si va da nessuna parte e lo dico non con
aggressività, ma perché la sento questa cosa, perché anch'io vengo
dall'impresa e so qual è la lotta che si deve fare ogni giorno per
pagare gli stipendi! Sono le aziende valdostane che stanno entrando
in crisi, questa è la preoccupazione, perché su quello che ha fatto
la "Tecdis" noi ne possiamo parlare, ma entrano in gioco tante
questioni... ma adesso è delle aziende valdostane che restano che
ci dobbiamo preoccupare, degli artigiani, delle persone che hanno
meno di 15 o 20 dipendenti perché sono quelle che stanno entrando
in crisi! Ma vogliamo parlare degli albergatori che non sanno come
pagare i mutui a "Finaosta" tra un mese e mezzo? Vogliamo parlare
delle aziende che perdono gli appalti contro chi non paga i
contributi?
Come faccio a vincere contro una cooperativa che viene da Milano
e mi fa 11,00 euro all'ora? Se pago i contributi, rispetto i miei
dipendenti e sono corretto, come faccio a vincere? Io quell'appalto
l'ho già perso! Ma chi controlla? Controlliamo, sì, le nostre
aziende perché hanno sede qui, e poi ci rendiamo conto che chi
viene da fuori e vince un appalto qui, i 9/10 non li paga in Valle,
perché la nostra fortuna, i 9/10 del riparto fiscale, li pagano le
nostre aziende, le aziende che sono in Valle d'Aosta! Questa è la
sostanza del problema, la difesa seria, concreta delle nostre
aziende attraverso nuove metodologie di appalto, attraverso un
sistema diverso di controllo che non sia burocratico-oppressivo
delle nostre aziende, ma che sia un controllo su chi non rispetta
le regole, su chi mette in condizione le nostre aziende di non
essere competitive, perché il difetto delle nostre aziende...
sapete qual è? È quello di essere in regola, perché se c'è da fare
l'impianto antincendio lo fanno, se c'è da comprare le macchine
nuove le comprano, se c'è da pagare i dipendenti li pagano, mentre
gli altri queste cose non le fanno: vincono e fanno il prezzo, e
vincono gli appalti, pure quelli regionali! Poi se i dipendenti
sono rispettati o meno, quello è un altro problema!
Scusate, non voglio sembrare polemico, ma tutti questi enti,
questi "carrozzoni politici"... quando parlo di "riformare il
sistema politico"... ma vogliamo prendere atto che la "Finaosta" è
un "carrozzone politico"? Fa 6-7 milioni di utili la "Finaosta" e
ha 1.500 miliardi in banca liquidi, ma mi vengono i brividi!
Dovrebbe essere lo strumento finanziario della Regione che rilancia
la Regione, che rilancia l'economia e questi hanno 1.500 miliardi
contanti in banca e tagliano le cedole! Ah, così fanno gli utili.
Oppure, se va l'imprenditore che viene da fuori, che arriva qui
dalla Svizzera e chiede 20 milioni di euro: "ma si accomodi, ma
prego... garanzie?... ma no, mi porti solo i contratti dei futuri
appalti che prenderà, bastano quelli". Se ci va un "Pinco Pallino"
qualsiasi, un artigiano valdostano, gli fanno un "culo" tanto, gli
fanno! Deve andare a far firmare la moglie con il suo alloggio, con
il suo affitto, con le sue cose per garantire! Non è colpa
nostra... ma vogliamo dircele queste cose?
(interruzione di un Consigliere, fuori microfono)
... hai ragione, ma ricordati che la strada passa proprio
attraverso l'autocritica e la capacità di modificare e modificarsi,
perché se fosse come dici tu resterebbe tutto così! Nel mio piccolo
vorrei che qualcosa cambiasse.
Allora, il "Centro Sviluppo": lì, abbiamo un giovane che si farà
al "Centro Sviluppo"; Ruffier è un amico, è un giovane che si farà,
avrà un futuro nel "Centro Sviluppo". Cosa vuol dire questo? Che
bisogna essere concreti, amici. Non c'è più lo spazio per il
"Centro Sviluppo", per la "Finaosta", per i progetti di formazione
o altre cose, dove si va lì e si fa il lavoro del burocrate. Qui si
deve tornare a fare la politica perché ci si deve credere, perché
non può più essere così: "allora ci siamo sistemati, siamo
arrivati, sono eletto e mi sono sistemato!". Ma quante volte mi
viene da dirmelo, cosa ci vengo a fare qui? Di politica non si
parla, non se ne vuole parlare, di valori... qui ormai abbiamo
tutti gli stessi valori! Io potrei militare, come sto facendo, dal
Centro-Sinistra al Centro-Destra, è uguale, addirittura mi diverto
perché è uguale! Ma incredibile.
A volte so che parlo nel vuoto e probabilmente dico anche cose
che possono sembrare provocatorie, ma mi sembra che se si vogliono
affrontare i problemi, bisogna avere la capacità di trovare noi
stessi, perché solo ritrovando una linea di condotta e ritrovando
noi stessi che formiamo un crinale: qualcuno ci starà, qualche
altro non ci starà, altri faranno dei ragionamenti diversi, ma
almeno si capirà. Confrontandosi emergeranno le proposte vere, i
veri dibattiti, perché i dibattiti non dovrebbero essere "Grimod
sì, Louvin no", o "Louvin sì, Grimod no"; i dibattiti dovrebbero
essere sui programmi, sulle cose che dobbiamo fare: "io ci sto",
"mi piace" oppure "non ci sto", "non mi piace"; sennò il rischio è
quello di fare questa "bagna cauda", in cui nessuno dice cose
sbagliate, tutti gli interventi sono egregi, ognuno di noi si è
preparato, ma resta il fatalismo, resta l'equivoco, resta la
sostanza! Restano i problemi.
Noi abbiamo 2 miliardi di euro di bilancio e qual è il volano
che producono su una regione di 130 mila abitanti? Dov'è il volano?
Il che non vuole mica dire che qualcuno ha sbagliato in passato, ma
non voglio neanche entrare in questa discussione, altrimenti
diventa faziosa, diventa polemica e non è quello... ma con 2
miliardi di euro il volano che dobbiamo produrre dov'è? Come diceva
anche Montezemolo rivolgendosi al Governo, ci sono valenze
elettorali che a noi non interessano, ma noi dobbiamo spogliarci da
queste cose, altrimenti il casinò di Saint-Vincent non ne verrà mai
fuori, perché ci dobbiamo spogliare un attimo delle valenze
elettorali che ci assillano, e avere, in momenti di crisi, la
capacità di ragionare sulle direttive e su linee guida politiche
che devono essere confrontate e discusse. Questo è il fondamento
del paradosso che oggi stiamo affrontando, noi stessi la classe
politica perché qui non andiamo da nessuna parte, questa è
l'impressione che ho io, però il problema resta e le questioni
devono essere affrontate subito.
Eccone una. L'altra volta abbiamo detto: altre regioni hanno
ridotto l'IRAP e noi, qui, lo abbiamo fatto per gli agricoltori;
bene avete fatto, ma non basta, gli agricoltori sono una delle
componenti dell'economia valdostana. Ci sono gli artigiani, ci sono
i commercianti, ci sono i liberi professionisti, le altre regioni
lo hanno fatto; Berlusconi lo sta proponendo, ma perché me lo devo
far dire da Berlusconi! Perché non possiamo ridurre l'IRAP, come
abbiamo fatto per gli agricoltori, anche per gli artigiani, anche
per i commercianti, anche per gli imprenditori, anche se in misura
minore avranno il beneficio, perché ridurre l'IRAP vuol dire fare
un intervento concreto, immediato di riduzione del costo del
lavoro, vuol dire mettere in condizioni le imprese valdostane di
avere un risparmio dal 15 al 20% sul costo del lavoro: questo vuol
dire renderle competitive, "fare impresa" vuol dire avere
dipendenti, "avere dipendenti" vuol dire pagare il balzello
dell'IRAP, perché abbiamo detto tutti che l'IRAP è una tassa
iniqua. Abbiamo poi l'opportunità di intervenire su questa tassa e
non lo facciamo.
Oggi diciamo una cosa giusta, diciamo: "sì, dobbiamo dare un
contributo alle famiglie, alle persone di quelli che vengono
licenziati o cassaintegrati": è giusto, ma questa non è una
soluzione, questo è un qualcosa che permette alle persone di avere
un minimo di supporto, la prospettiva non cambia, non è che da lì
noi riusciamo a creare posti di lavoro! In realtà il processo è
molto più ampio, è un processo di ripensamento della classe
politica, che deve riappropriarsi dei suoi ruoli, quindi i
dirigenti stessi devono tornare a fare il loro lavoro e non
dobbiamo, noi, demandare ai dirigenti le scelte! Giustamente i
dirigenti avranno tutto l'interesse a sbrigarsi il più in fretta
possibile il lavoro, di non crearsene per il futuro e di non avere
responsabilità, perché sappiamo che la Corte dei Conti imperversa,
ma noi dobbiamo riassumerci il compito politico dibattendo e
andando ad intervenire radicalmente nel sistema. Questo, secondo
me, vuol dire ripensare il modello di sviluppo; portare cambiamenti
questo vogliono dire le azioni concrete, oggi richieste dai
sindacati.
Monitoraggio, ulteriore monitoraggio, investimenti nel
terziario: ma cosa facciamo, investiamo nel terziario? Ma se qui
non abbiamo il primario? A chi li facciamo i servizi? Perché siamo
convinti che noi nell'informatica siamo vincenti... è un settore
vincente? Non basta tutto quello che abbiamo già visto?
Nell'informatica è vincente l'India, nell'informatica era vincente
la Romania, fino a qualche mese fa... non lo è già più, sono già
fuori mercato, adesso è l'India! E noi siamo vincenti qui? Ma noi,
qui, dobbiamo fare come hanno fatto i nostri colleghi d'Oltralpe,
dobbiamo specializzarci, dobbiamo trovare la nostra nicchia, ma
dobbiamo produrre qualcosa, non possiamo pensare di vendere
costantemente servizi!
È chiaro che poi la nostra ricchezza è il turismo, questo è
evidente e su questo varrebbe la pena di fare un dibattito tematico
per il turismo, perché ne varrebbe la pena, ma non per contrastarvi
come maggioranza, perché qui ognuno deve fare la sua parte e noi
siamo l'opposizione, ma solo per aprire un dibattito. Solo se
apriamo un dibattito franco, riusciamo a mettere un mattone dietro
l'altro, perché "si raccoglie quello che si semina" e qui non
stiamo seminando niente! Dobbiamo veramente cominciare a seminare
qualcosa, per sperare di avere un raccolto!
Certo che in Valle d'Aosta non è disastroso tutto, io non sono
un pessimista, però avanti di questo passo da 5-6 anni stiamo
intaccando non più solo le aziende esterne, e invito quelli che
hanno delle attività di consulenza di andare a vedere le aziende
valdostane, sono quelle che stiamo intaccando! La "Zincocelere"
ormai è andata, e sappiamo chi erano - mi stupisce che non lo
sapesse solo l'Assessore! -, ma sono le aziende valdostane, oggi
quelle che hanno 15-20 dipendenti che stanno entrando in crisi,
queste non le ricostruisce più nessuno, le banche le strozzano e la
"Finaosta" non le aiuta! La "Finaosta" totalmente da ripensare,
come il sistema Valle d'Aosta!
L'ora è tarda, non voglio tediarvi oltre, tanto quello che
volevo dire si è capito. Vi ringrazio.
Si dà atto che dalle ore 12,57 presiede il Vicepresidente
Lanièce.
Presidente - Vista l'ora dichiaro conclusi per questa mattinata
i lavori per l'odierno Consiglio straordinario; i lavori
riprenderanno il pomeriggio alle ore 15,30.
La seduta è tolta.
---
La seduta termina alle ore 12,59.
