Classificazione
ORDINE PUBBLICO - FORZE ARMATE



Oggetto del Consiglio n. 2023 del 16 novembre 2022 - Resoconto
OGGETTO N. 2023/XVI - Reiezione di mozione: "Impegno del
Presidente della I Commissione consiliare ad avviare un esame e una
riflessione urgente sulla richiesta di archiviazione dell'inchiesta
Egomnia".
Bertin (Presidente) -
Punto n. 11 all'ordine del giorno.
Per l'illustrazione della mozione, si è prenotato la consigliera
Guichardaz, ne ha facoltà.
Guichardaz Erika (PCP) -
Anche questa mozione vuole
impegnare il Presidente di una Commissione e, pur ritenendo e
condividendo la totale autonomia delle Commissioni, riprendo quanto
detto prima dal consigliere Aggravi, per sottolineare che alcune
iniziative meritano comunque di essere discusse all'interno del
Consiglio per decidere l'iter da portare.
Vi sono poi richieste, fatte dal Consiglio, di convocazioni di
Commissione, ne ricordo una ad esempio di più di un anno fa
rispetto a una mia interpellanza sulla Stella di Pila che sembrava
avesse scaturito un grande dibattito all'interno del Consiglio la
richiesta in Commissione, beh, quell'audizione la stiamo ancora
aspettando oggi, quindi magari anche nel prossimo Consiglio porterò
un'altra mozione in questo senso.
Questa mozione nasce dal dibattito dello scorso Consiglio dove
diversi di noi sono intervenuti rispetto all'esito dell'indagine di
Egomnia in attesa di leggere quello che sarebbe stato il decreto di
archiviazione del fascicolo della Procura.
Quest'indagine, insieme a quella di Geenna, ha infatti avuto un
impatto molto forte sulla società e sulla politica valdostana e ha
chiesto implicitamente a tutti noi di non abbassare la guardia
sulla vigilanza della contaminazione della Ndrangheta in Valle
d'Aosta che, ancora una volta, si dimostra che c'è.
In uno stralcio di quelle motivazioni di quell'archiviazione, si
legge che il sostegno elettorale promesso, accettato ed
effettivamente assicurato dai componenti del locale di Aosta vi sia
stato, anche in occasione delle elezioni del 2018 in Valle d'Aosta.
Appare obiettivamente riscontrato dagli esiti dell'indagine, il che
evidentemente non è sufficiente ai fini della dimostrazione della
sussistenza dell'ipotesi di reato di cui si tratta. Non vi è stato
dunque materialmente il tempo - non erano trascorsi che pochi mesi
dalle elezioni del maggio 2018 al gennaio 2019, quando venivano
eseguite le misure cautelari del processo - perché si
manifestassero e potessero essere apprezzati quei comportamenti
sintomatici - in termini di utilità procurate o di disponibilità
manifesta - di un accordo preesistente alla competizione
elettorale, con i candidati sostenuti ed eletti, così assurti a
cariche elettive in seno alla Regione Valle d'Aosta.
Quanto accaduto nel gennaio 2019 per ovvie ragioni elideva alla
radice la possibilità che tali comportamenti sintomatici potessero
verificarsi in seguito.
Questo è quanto si legge in uno stralcio delle motivazioni
dell'archiviazione.
Queste parole non possono che affidarci, come dicevo, un compito
ancora più forte di lotta contro la mafia, dobbiamo nei luoghi
deputati affrontare questo problema e non fare come gli
struzzi.
Ci viene detto che la 'Ndrangheta è presente in Valle d'Aosta e
nuovamente ci viene riproposta con forza la questione morale
nell'esercizio della politica.
Per questo in questa mozione chiediamo un impegno al Presidente
della I Commissione per affrontare questa tematica e fare
un'attenta riflessione su quanto emerge e richiedere la
collaborazione dell'Osservatorio regionale permanente sulla
legalità e sulla criminalità organizzata, affinché si possa
affrontare questa situazione in modo ancora più approfondito.
Ricordiamo infatti che nell'Osservatorio è stato voluto un
Comitato tecnico proprio a supporto e che l'Osservatorio, nelle sue
finalità, ha un supporto anche nei confronti della I
Commissione.
Su questo accogliamo anche con favore quanto è stato chiesto
dall'associazione "Libera contro le mafie", dalla CGIL Valle
d'Aosta che, in qualità di componenti dell'Osservatorio appena
istituito, hanno chiesto una presa di posizione, anche loro, da
parte di quest'organismo.
Presidente -
La mozione è stata illustrata. La
discussione generale è aperta. Chi vuole intervenire deve
prenotarsi. Non vedo richieste... il consigliere Marguerettaz si è
prenotato, ne ha facoltà.
Marguerettaz (UV) -
Sicuramente da una parte l'invito a
tenere la guardia alta rispetto a ogni forma di malaffare e
rispetto a ogni situazione che va al di là dei rapporti e della
correttezza, è un invito che ci sentiamo di accogliere, lo facciamo
nostro.
Credo però che la collega Guichardaz faccia, nell'esporre la
mozione, un manifesto politico dove sostanzialmente interpreta un
ruolo e si mette al di sopra di tutti e dice "Io sono nella
condizione di giudicare, quindi invito la I Commissione a
dispensare giudizi sulla base della lettura di un documento in cui
si chiede l'archiviazione".
Ora io non ho gli elementi per poter entrare nel merito di
questi documenti; segnalo che sono dei documenti che vengono
redatti dalla pubblica accusa. Se questi documenti fossero inseriti
in un processo, ci sarebbe da un lato la pubblica accusa e
dall'altra parte la difesa, cioè io faccio una dichiarazione,
dopodiché c'è un processo e c'è la definizione di una verità
processuale.
La collega Guichardaz prende come oro colato delle dichiarazioni
che sono ovviamente fatte dalla pubblica accusa e la cosa
interessante di un documento di questo genere è che chiedendo
l'archiviazione non ho neanche la possibilità di difendermi; guardo
dall'altra parte l'avvocato Sammaritani, che magari potrà dirci
qualcosa rispetto a questo tema.
Ecco che la collega Guichardaz, nel presentare questo, si
dimentica di dire che vi è stato un percorso dove l'atto finale è
un'archiviazione. Ma tutta una serie di passaggi, collega
Guichardaz, forse per pudore, non ha avuto modo di farli? Ovvero
che quest'indagine ha indotto tutta una serie di persone a
dimettersi? Non ha voluto ricordare che, in virtù di questo, noi
abbiamo avuto una legislatura che si è interrotta? Non ha voluto
ricordare che - in virtù di quest'interruzione, in virtù anche di
queste dinamiche politiche - noi siamo andati in un esercizio
provvisorio, quindi creando effettivamente dei grossi danni alla
nostra comunità, perché avevamo, in virtù dell'esercizio
provvisorio, una serie di blocchi.
Qualcuno potrebbe dirmi: "Ma le indagini ovviamente non è che
hanno come conseguenza automatica quella delle elezioni anticipate,
delle dimissioni in un Governo", capirà però - collega Guichardaz -
che un'accusa di questo genere ha prodotto un danno, secondo me,
importantissimo a questa nostra regione: siamo finiti su tutti i
telegiornali, su tutti i giornali nazionali come se questa regione
fosse il centro del malaffare.
Allora io credo che ci debba sempre essere un equilibrio, ma io
questo equilibrio nella vostra mozione e nella vostra parte
politica non lo vedo, perché non c'è la voglia di fare un'analisi
complessiva dove sicuramente parte integrante di questo nostro
ragionamento sarà la condanna del malaffare, ma l'ho detto già la
volta scorsa, collega Guichardaz, ma a lei non le pare che voglia
un po' speculare su questo ragionamento per portare acqua al suo
mulino, mettendosi come interprete del giusto e del bene?
Questo è in un'ultima analisi l'obiettivo di questa vostra
mozione, non è quello di mettere al centro un'analisi e una serie
di contromisure, ma prendere quello che vi interessa per fare
politica.
Io probabilmente ho utilizzato dei termini un po' forti, l'altra
volta, dicendo che ci sono degli sciacalli, non lo dico. Però,
coloro che vogliono approfittare di vicende personali che hanno
prodotto grandi sofferenze e, mi verrebbe da dire, che hanno anche
cambiato il corso della storia...
Collega Guichardaz, io personalmente ritengo che la I
Commissione potrà organizzare come meglio crede i propri lavori, ma
io proprio perché ritengo che sia meno cristallina, meno pulita la
vostra mozione e la ritengo proprio una speculazione politica,
credo che non potrò che astenermi da un'approvazione di questo
genere.
Presidente -
Altri? Consigliera Minelli, ne ha
facoltà.
Minelli (PCP) -
Come tutti ricorderanno, all'inizio dello
scorso Consiglio regionale era già nota la decisione di
archiviazione dell'indagine Egomnia, ma non ne conoscevamo ancora
le motivazioni, almeno noi non le conoscevamo, cosa che comunque
non aveva impedito in quell'occasione di fare un'interpretazione
dell'archiviazione con quasi una negazione del pericolo mafioso in
Valle d'Aosta e con una conferma, in qualche modo, della
correttezza del comportamento di persone indagate.
Sarebbe stato opportuno in quell'occasione, e noi lo avevamo
richiesto, fare un dibattito sulla vicenda e sulle sue
interconnessioni con delle altre indagini che erano sfociate in
processi sulla presenza mafiosa in Valle d'Aosta. Non si è voluto
fare, il dibattito in realtà è stato strozzato, ci sono state delle
considerazioni sulle comunicazioni del Presidente del Consiglio, ma
non siamo andati oltre.
In ogni caso in quell'occasione, quindici giorni fa, nel mio
intervento io avevo affermato tre cose sostanzialmente: la prima è
che era inaccettabile quella strozzatura del dibattito come era
stata fatta perché la notizia dell'archiviazione non cancellava
certo tutto quello che era emerso da quella lunga inchiesta e non
consentiva di affermare che in Valle d'Aosta non fosse successo
niente. A noi pareva che la gravità del contesto che veniva
evidenziato dall'indagine sussistesse, e sussista,
indipendentemente dall'archiviazione.
Avevo ancora affermato, senza conoscere quelle motivazioni, che
non era pensabile che la locale mafiosa - di cui era stata appurata
l'esistenza, con i processi di Geenna di primo e di secondo grado,
e l'insistenza e l'operatività in Valle d'Aosta - non si fosse
mossa in occasione delle elezioni regionali del 2018: era
intervenuta nelle elezioni del 2015, era intervenuta a Saint-Pierre
per sostenere alcuni candidati su cui puntava e quindi non era
pensabile che non si fosse attivata in qualche maniera anche per le
elezioni regionali.
In terzo luogo, avevo sostenuto che un sillogismo per cui un
Consigliere indagato - dopo che l'indagine era stata archiviata e
senza conoscere le motivazioni di quest'archiviazione - venisse in
qualche modo premiato diventando oggetto quasi di una sorta di
risarcimento, come in quei giorni ipotizzava l'Union Valdôtaine con
il cambio di Presidenza.
Una volta letti alcuni stralci di quelle motivazioni di
archiviazione, abbiamo poi sostanzialmente avuto conferma che le
cose che avevo detto erano fondate.
Leggo: "I componenti del locale mafioso hanno ripetutamente e
chiaramente orientato lo svolgimento della competizione elettorale
del maggio '18 orientando il consenso verso una pluralità di
candidati nella logica dell'attesa di un ritorno in termini di
utilità successive garantite dagli eletti". Questo è ciò che aveva
scritto, fin dal 18 agosto, il P.M. Valerio Longi nella sua
richiesta di archiviazione dell'indagini Egomnia.
La strategia degli esponenti della 'Ndrangheta valdostana, già
condannati in processi di primo e secondo grado, era quella dei
multi-candidati, infatti avevano puntato su esponenti di vari
movimenti.
Scriveva ancora ad agosto il P.M.: "che il sostegno elettorale
promesso, accettato ed effettivamente assicurato dal locale di
Aosta ci sia stato, in occasione delle elezioni del 2018 in Valle
d'Aosta, appare obiettivamente riscontrato dagli esiti
dell'indagine".
Quindi, secondo questo P.M., la locale mafiosa aveva agito in
occasione delle elezioni regionali del 2018 come aveva fatto nelle
elezioni del 2015 e, anche se quest'azione non era penalmente
perseguibile, perché non è stata appurata la prova dello scambio
politico-mafioso, quella che il P.M. definisce la prova sulle
utilità effettivamente tratte dai procacciatori di voto per il loro
sostegno, questa non c'è; ma anche se veniva meno l'aspetto penale,
non veniva cancellato - questo lo hanno scritto loro - il sostegno
dato dalla locale ad alcuni candidati e soprattutto non veniva meno
la gravità dell'intera vicenda.
A noi è parso evidente, lette quelle parti di motivazione, che
per nessuna delle persone indagate fosse opportuno - e parlo di
opportunità - ricoprire ruoli di Presidenza o comunque ruoli
apicali nel Governo.
Adesso abbiamo un quadro sufficientemente definito per poter
riflettere e provare a fare una valutazione complessiva di una
vicenda che ci parla di intreccio mafia-politica in Valle
d'Aosta.
Qui non si tratta di ergersi a giudici e di fare il ruolo che
spetta ad altri, quello che si chiede è di fare una riflessione
negli organismi del Consiglio, perché stiamo parlando di una cosa
che riguarda questa regione.
Abbiamo dei punti fermi con le due sentenze di Geenna e poi
anche con le motivazioni dell'archiviazione di Egomnia su cui
potere - e a mio avviso dovere - fare una riflessione politica.
Questa riflessione dev'essere fatta avvalendosi di due organismi
che hanno un ruolo in questi argomenti e che sono la I Commissione,
che si occupa di legalità, e l'Osservatorio Antimafia.
Nelle premesse della mozione, noi affermiamo che l'archiviazione
non sottrae al Consiglio il compito di analizzare i fatti emersi
nel corso dell'inchiesta e che documentano un condizionamento del
voto.
Quindi è opportuno, anzi, è necessario, come chiediamo nel
dispositivo della mozione, che ci sia un impegno rivolto alla I
Commissione consiliare a reperire la documentazione essenziale di
quest'inchiesta - in particolare la parte con le motivazioni
dell'archiviazione - e di farne oggetto di un'analisi in
Commissione; questo è ciò che si chiede.
Inoltre è stata approvata la legge sull'Osservatorio, poi
modificata perché c'era il problema dell'impugnazione dello Stato
eccetera eccetera; successivamente si è proceduto alla formale
costituzione di quest'Osservatorio. Nella legge si stabilisce che:
"L'Osservatorio - e cito - è un organismo di supporto della Regione
in materia di conoscenza e monitoraggio dei fenomeni mafiosi e di
criminalità organizzata, nonché di promozione della cultura della
legalità".
Quindi a nostro avviso è più che opportuno che l'Osservatorio
collabori con il Consiglio, attraverso la Commissione, nel suo
compito di soggetto appunto a supporto per la conoscenza e il
monitoraggio della situazione in Valle d'Aosta.
Un ultimo aspetto merita alcune considerazioni: io avevo appena
accennato nel mio intervento - poi sono stata interrotta dal
Presidente del Consiglio perché erano stati dati pochi minuti, non
c'era un dibattito, c'erano le comunicazioni del Presidente e
quindi avevo sforato - stavo a una questione politica che è
importante, e che è il rapporto tra le indagini sulla presenza
mafiosa nella nostra regione e lo scioglimento del Consiglio
regionale all'inizio del 2020.
Se ne è parlato molto e ho sentito, dopo la notizia
dell'archiviazione, delle affermazioni discutibili sulla
ricostruzione dei fatti e delle vicende degli ultimi tre anni. Si è
spesso insistito - anche poco fa - nell'attribuire all'inchiesta
Egomnia il ruolo di affossatore della scorsa legislatura regionale,
cioè il Consiglio si è sciolto perché c'è stata questa situazione,
quasi a individuare un legame strettissimo, un filo diretto, tra
l'inchiesta e lo scioglimento traumatico e anticipato del
Consiglio, il primo scioglimento anticipato dal 1948, cioè da
quando esiste l'autonomia.
Non c'è dubbio che lo sviluppo di un'indagine giudiziaria, che
riguardava in quel momento un Presidente in carica e degli
Assessori, abbia avuto un effetto destabilizzante, è normale, credo
che sarebbe anormale se non lo avesse avuto un effetto
destabilizzante. Ma da un'analisi attenta, e credo che nessuno
possa negarlo, emerge che la fragilità del nostro sistema
istituzionale valdostano era già evidente, non è nata da lì; le
maggioranze e le Presidenze si succedevano ormai da vari anni a
ritmi accelerati, era un dato di fatto che, dopo le elezioni del
maggio 2018, si erano già succedute due maggioranze e due
Presidenze. In questo contesto l'indagine ha avuto un ruolo, sì, di
accelerare e direi di aggravare, significativamente, delle
dinamiche che erano in atto, delle dinamiche disgregatrici, che
però c'erano, che erano già presenti, dinamiche d'instabilità che
hanno una radice strutturale in un sistema elettorale che è
palesemente inadeguato, e mi sembra che tutti lo stiano ammettendo
a vari livelli.
Poi abbiamo anche visto che le elezioni anticipate del settembre
2020 non hanno portato a quella stabilità che avrebbe dovuto
esserci e la stabilità non è tornata a dominare nella nostra
regione; in questi giorni ci dite che non c'è una crisi, però si
parla addirittura di rischio di tornare a elezioni anticipate,
allora qualche problema c'è!
A due anni da quelle elezioni - quelle sì anticipate, che ci
sono state e che avrebbero dovuto rappresentare una svolta
stabilizzante - ci ritroviamo con un Consiglio che - è sotto gli
occhi di tutti - è molto frammentato, una maggioranza che è troppo
esigua per poter operare efficacemente - e io credo durevolmente -
ma, come ho già detto quindici giorni fa, invece di limitarsi ad
agire affannosamente per mettere dei tacconi, e quali tacconi
ancora non sappiamo perché nemmeno oggi l'abbiamo capito, credo che
sarebbe un atteggiamento responsabile da parte di tutti quello
d'interrogarsi profondamente su questa situazione e decidere anche
che c'è una priorità di carattere istituzionale che va affrontata,
una riforma che va fatta.
La necessità di delineare una prospettiva solida che va ben al
di là degli equilibri di potere e dei bilancini - mi sembra di
comprendere in questi giorni - fra gli Assessori.
Ci dev'essere una riforma profonda del nostro sistema, ma senza
inventarsi nulla, perché si tratta semplicemente di assumere il
sistema che già esiste in tutte le Regioni e in tutti i Comuni
italiani.
Questa riforma credo che debba essere fatta nei prossimi mesi,
nel 2023, perché una modifica di questa portata, che comporta un
cambiamento nel modo di essere e di operare di tutti i partiti, non
si può fare ad un anno dal rinnovo del Consiglio, si deve fare
prima, perché poi ci sarà la scadenza per il successivo
quinquennio. Io credo che bisogna trarre le conclusioni operative e
pensare a questo.
Un'ultimissima considerazione su quanto detto dal collega
Marguerettaz: l'impegno della mozione chiede una cosa precisa,
chiede di operare una riflessione, non c'è nessuna volontà di
ergersi a giudici, ma io ritengo che una riflessione della massima
assise di questa Regione su una vicenda così grave e così
importante che si è verificata e che ha portato, comunque, per una
serie di persone, con due gradi di giudizio, a una condanna e alle
motivazioni dell'archiviazione di un'altra, in cui però si
evidenzia un contesto molto preciso... io ritengo che sia
sconcertante se un Consiglio regionale non fa una riflessione in
questo senso.
Non si prendono per oro colato le parole di nessuno, si sta a un
documento e abbiamo anche chiesto di acquisire quella
documentazione, perché noi, come tutti credo, abbiamo letto degli
stralci.
Quindi non c'è volontà di strumentalizzazione - questa io l'ho
vista in tante altre occasioni - ma c'è sicuramente una volontà, di
fronte alla popolazione valdostana, di prendere del tempo e di
parlare di una questione che non è assolutamente di poco conto, che
non è archiviata come le motivazioni di quella sentenza, ma è
qualche cosa su cui non solo bisogna mantenere alta l'attenzione,
ma su cui non si può esimersi dal discutere. Io credo che questo
non sia possibile.
Il nostro invito è a farla questa riflessione, attraverso gli
strumenti e gli organismi del Consiglio.
Presidente -
Consigliere Marguerettaz per il secondo
intervento.
Marguerettaz (UV) -
Questi sono sicuramente argomenti
molto delicati, ma credo che sia anche giusto affrontarli in modo
aperto, in modo tale che tutti possano farsi un'idea; quando io
dico che quello è un documento della pubblica accusa non credo di
dire delle cose particolarmente stravaganti, perché per dei
Pubblici Ministeri, una Direzione antimafia, che indaga per tre
anni, poteva dire delle cose diverse, quindi c'è da parte loro il
convincimento che vi sia qualcosa che non funziona.
Io ho semplicemente detto che un'archiviazione non permette alla
controparte di difendersi, quindi, quando esponete la vostra tesi,
dovreste in qualche modo dare contezza di un documento che non è
una verità processuale, è l'indicazione di una parte.
Però vede, collega Minelli, lei riesce sempre non a stupirmi ma,
in qualche modo, a convincermi sempre di più del fatto che il mondo
per lei è un mondo dove qualcuno è interprete del bene e gli altri
sono una banda di farabutti.
Quando lei ricostruisce la precedente legislatura - non so se
sia voluto o meno - lei ha omesso una serie di fatti, che sono dei
fatti che hanno stravolto questo Consiglio regionale. Si ricorderà
che un suo collega è stato arrestato - perché prima di Egomnia
c'era Geenna - e su questo suo collega... io non ho sentito da
parte vostra una parola nei confronti di una persona che si è fatta
sette mesi di carcere e che è incappata, ovviamente, nei
provvedimenti della Severino e che, in secondo grado, è stata
totalmente assolta.
Vogliamo dire qualcosa su questo fatto, collega Minelli o
collega Guichardaz, o è tutta acqua fresca?
Lei ha provato a immaginare sette mesi di galera per poi farsi
dire "Il fatto non sussiste"?
Voi cavalcate quest'argomento, e io vi ho proprio detto: una
speculazione politica, perché il messaggio subliminale è: "Votate
noi che siamo dure e pure perché gli altri sono dei farabutti".
Questo è quello che leggo, magari faccio male, sicuramente
faccio male, io vi vedo delle anime candide. Ma non è così, non è
così!
Poi vi ricorderete che nella precedente legislatura anche degli
altri Consiglieri sono finiti sotto la tagliola della Severino e
poi sono stati assolti?
Questo particolare voi non lo toccate, allora è chiaro che io
non sto facendo un remember dei referendum proposti dalla Lega, ma
probabilmente il vostro ragionamento è un po' per lo meno strabico,
perché sostanzialmente secondo il ragionamento che continuate a
fare, di fatto, la politica è rappresentata da tutta una serie di
persone che non sono meritevoli.
Dopodiché lei mi stupisce sempre, perché è riuscita anche a
parlare di stabilità, dice: "Questo Consiglio, ma come fa a essere
stabile?".
Ma, collega Minelli, ma lei era in maggioranza, lei è un
soggetto che ha creato l'instabilità, perché dalla maggioranza è
andata in minoranza. Noi eravamo in 21, voi vi siete sottratti. Voi
siete i colpevoli e accusate gli altri di essere instabili.
È interessante questo. Da un certo punto di vista parlate di
coerenza. Collega Minelli, lei ha un corso politico diciamo non
esageratamente lungo, se noi andiamo a vedere il suo curriculum dal
punto di vista dell'appartenenza ai gruppi, quanti gruppi ha
frequentato dal punto di vista politico in Consiglio regionale?
Tre, quattro, cinque? Lei è entrata... vuole che le ricordi...
(interruzione della consigliera Minelli, fuori
microfono)
...no, però io lo ricordo a tutti.
Voi eravate in tre, dopodiché a un certo punto, cosa avete
fatto? Avete costituito due gruppi - sto parlando della precedente
legislatura - ed è uno stratagemma anche interessante, perché la
collega Pulz ha detto: "Io mi tengo il nome, quindi anche se sono
da sola, faccio gruppo" e lei con un altro collega ha detto: "Noi
facciamo un altro gruppo" e così siamo in due, il minimo sindacale
per fare un gruppo. Guarda un po' è un po' come parlare del
supermercato: paghi due, prendi tre.
E voi parlate di stabilità e di coerenza? Io devo dire che
affronto correttamente questo tipo di discussione, ma sono stufo di
vedere delle persone che salgono in cattedra e che sono i portatori
del verbo e gli altri invece no. Io ho buona memoria.
Dopodiché lei è entrata come PCP, lei si è tenuta PCP, però è
passata in minoranza.
Lei, con il passaggio in minoranza... quindi, in democrazia, se
siamo in sette e cinque la pensano in un modo e due nell'altro,
generalmente si trova un accomodamento e ci si adegua ai
ragionamenti della maggioranza. Invece no, voi siete interpreti del
verbo, di quello che dev'essere, del vero, e gli altri no. Quindi
che cosa avete fatto? "Siamo usciti".
Non è un problema di legge elettorale, è un problema anche di
coerenza.
Lei mi riterrà poco degno della sua considerazione, ma io sono
quattro legislature che sono qua e sono sempre dell'Union
Valdôtaine, ha capito?! Sono sempre dell'Union Valdôtaine e chi mi
ha eletto sa dove sono, mentre chi ha eletto lei ha una grande
fiducia nei suoi confronti, ma poco dei gruppi e delle coerenze
elettorali.
Anche lì, la legge elettorale che lei continua a sostenere è uno
strumento, ma la vera stabilità è fatta dalle persone, che hanno
una dignità e che hanno un percorso, e a volte in politica la
ricerca del compromesso, la ricerca della soluzione è
indispensabile, perché è troppo facile tenere delle posizioni e non
scendere a nessun tipo di accordo.
Dopodiché io non lo so, lei chiede al Presidente della I
Commissione di acquisire i documenti perché ritiene che sia bene
fare un'analisi; io non lo so, ma a me sembra che lei i documenti
ce li abbia, perché, tra lei e la collega Guichardaz,
sostanzialmente ci avete letto buona parte dei documenti.
Quindi io non lo so se è una formula di rito quella che avete
scritto, ma dalle sue parole, collega Minelli, mi sembra che lei li
conosca molto bene quei documenti, anzi, mi verrebbe da dire che li
ha studiati in modo approfondito, senza l'intervento del Presidente
della I Commissione.
Presidente -
Consigliere Padovani ne ha facoltà.
Padovani (FP-PD) -
. Credo che l'invito a mantenere alta
la guardia sulla lotta contro le organizzazioni mafiose sia
scontato, tutti qui manteniamo alta la guardia su quest'aspetto.
L'esistenza di un'organizzazione mafiosa in Valle d'Aosta è stata
confermata dai Tribunali, è stata confermata da alcune sentenze, e
su questo bisogna continuare a mantenere alta la guardia.
Noi, il Consiglio regionale, lo abbiamo fatto, anche istituendo
uno strumento che è quello dell'Osservatorio, sul quale ricordo che
le presentatrici di questa mozione sono state le uniche
astenute.
Diverso è trasformare il Consiglio regionale - o un organo di
questo Consiglio, come la Commissione -nel quarto grado del sistema
giudiziario.
Nella mia idea di democrazia, la separazione dei poteri è un
concetto fondamentale, esistono il potere legislativo, esecutivo e
giudiziario. Guai mischiare questi poteri, perché si trasformerebbe
in altro la democrazia. Qualcun altro invece, evidentemente, ha
un'idea di democrazia che si traduce nell'uomo forte; io ho un po'
paura di quest'idea sinceramente e non ho neanche capito come è
stata inserita in questo dibattito, ma visto che è stata inserita
ne parlo.
Detto ciò, io penso che mantenere alta la guardia sulla lotta
contro le organizzazioni mafiose sia una questione fondamentale
della politica, in qualsiasi parte d'Italia questa eserciti, perché
è stato dimostrato che le organizzazioni mafiose si sono infiltrate
in tutta Italia e anche in Valle d'Aosta.
Penso che sia irricevibile l'impegnativa così come scritta,
perché trasformerebbe la I Commissione in un quarto grado di
giudizio del sistema giudiziario, che è totalmente fuori dai
compiti di quella Commissione che, tra l'altro, io mi chiedo se
possa acquisire dei documenti come quelli di un dispositivo di
archiviazione. Dubito che possa farlo, ma è questo è un mio dubbio
che ancora non mi sono risolto.
Detto questo e per questi motivi su questa mozione non posso
fare che astenermi.
Presidente -
Consigliera Erika Guichardaz, per il secondo
intervento.
Guichardaz E. (PCP) -
Rimango piuttosto sbalordita anche
io, ma pur essendo molto vicini fisicamente io e il collega
Marguerettaz siamo distanti anni luce nei nostri pensieri: proprio
lui, che si vanta di essere il responsabile dell'allontanamento
nostro dalla maggioranza, oggi viene a ergersi, lui, a paladino;
sinceramente proprio chi ha vissuto quella maggioranza e chi ha
vissuto con noi quelle cose molto probabilmente potrà confermare
quanto è sotto gli occhi di tutti e quanto è stato sotto gli occhi
di tutti in quei mesi.
Risulta poi sempre abbastanza sconcertante il fatto che, per non
parlare di un tema, si mischi questo tema con tante altre cose. Si
è parlato d'indagini di tutt'altro tipo, che nulla hanno a che
vedere, secondo noi, con un problema invece grande e grave in Valle
d'Aosta, che, a questo punto, io mi chiedo dove dev'essere
affrontato, perché dalle dichiarazioni fatte fino ad adesso io non
capisco questo Consiglio regionale dove deve affrontare uno dei più
grossi problemi della Valle d'Aosta, cioè la presenza mafiosa in
Valle d'Aosta.
Ne possono parlare giornali, ne può parlare chiunque, ma in
Consiglio regionale non possiamo assolutamente parlarne, in I
Commissione - ahimè - c'è una competenza che è politiche per la
legalità e la sicurezza, ma non possiamo parlare di mafia, parliamo
di altro, quindi sinceramente io non capisco dove. Allora uno si
dice: "Beh, ci sarà l'Osservatorio, votato dai colleghi".
L'Osservatorio è completamente silente, tanto che le stesse
persone all'interno di quell'Osservatorio - e direi che
l'Associazione Libera non è proprio l'ultima associazione che in
Valle d'Aosta ha posto il problema della mafia - proprio quelle
associazioni chiedono che l'Osservatorio prenda una posizione, dica
qualcosa e faccia qualcosa.
Io semplicemente mi chiedo questo: non se ne vuole parlare in I
Commissione, non se ne vuole parlare nell'Osservatorio? Va bene, ne
continueremo a parlare sui giornali, al bar e altrove, ma secondo
me questo è molto poco rispettoso di questo luogo.
Poi comprendo, in questi giorni lo sto comprendendo bene,
persone che ci dicevano che erano 21 persone a decidere, adesso
diventano i movimenti l'idea centrale in cui discutere, quindi il
dibattito dei 21 adesso si sposta altrove, quando fa comodo quel
dibattito viene spostato altrove.
Io quello che chiedo semplicemente è: dove questo Consiglio
regionale può parlare di mafia e dove può parlare di quello che sta
accadendo in Valle d'Aosta, perché non possiamo dire che non c'è e
non esiste più, perché ci sono delle assoluzioni ma ci sono ancora
persone in carcere e tra quelle persone ci sono anche Consiglieri
comunali non del mio partito, ma dei Consiglieri comunali.
Io ritengo che sotto questo punto di vista non si possa
assolutamente abbassare la guardia, quindi, dal momento che mi è
sembrato di capire che non è la Commissione e non è l'Osservatorio,
a chi oggi non vota e si astiene su questa mozione io chiedo dov'è
il luogo in cui i Consiglieri regionali possono parlare del
problema della mafia in Valle d'Aosta.
Presidente -
Consigliera Minelli per secondo
intervento.
Minelli (PCP) -
Non perderò troppo tempo a replicare al
collega Marguerettaz, che ovviamente ha introdotto nel dibattito
una questione che non c'entrava assolutamente nulla, cioè i
percorsi politici di chi ha preso la parola.
Io non ho alcun problema a confermare, peraltro è agli atti, lo
sa l'universo mondo, che io sono entrata in questa assise con un
gruppo e poi - per vicende che forse non sono così note al collega
Marguerettaz e neanche ad altri, a me molto bene, credo anche al
collega Bertin - ci sono state delle trasformazioni.
Quello che posso dire è che, al di là delle sigle, io ho
mantenuto un atteggiamento assolutamente coerente con gli impegni
programmatici che erano stati presi con gli elettori e,
successivamente, anche all'interno di quest'aula, e non accetto
delle lezioni di dignità da nessuno in questo senso, da nessuno,
perché io so perfettamente quello che ho fatto, quello che ho
detto, le decisioni che ho preso e la coerenza che ho dimostrato
anche nel momento in cui mi sono dimessa!
Se dobbiamo aprire un dibattito su questo, lo faremo, ma in un
altro momento, prima o poi credo che sarà necessario.
Quello che voglio dire è che quando mi si viene a parlare di
compromesso e di mediazioni, come è stato fatto più volte, da
persone che nel momento in cui eravamo tutti riuniti, forze
politiche e Consiglieri, per discutere di questioni che erano
importanti, nessuno - tranne il presidente Lavevaz - ha preso la
parola, quindi, per favore, non venite a fare adesso delle lezioni
su come ci si comporta!
Chiudiamo questa parentesi e torno sull'argomento della mozione
che è quello che mi interessa.
Il collega Padovani parla di strumentalizzazioni e di quarto
grado di giudizio. Le strumentalizzazioni le fa chi dice che si
vuole trasformare quest'Aula in un Tribunale, noi abbiamo chiesto
una cosa molto precisa, che è una riflessione della I Commissione,
con la collaborazione dell'Osservatorio antimafia, su un tema che è
importantissimo e, se si vuole negare che questo è un tema
importantissimo e grave per la nostra regione, io non so più dove
siamo!
Seconda cosa: abbiamo detto che l'approfondimento si può fare in
Commissione e si può fare un approfondimento a tutto tondo; nel
momento in cui si discute di quest'argomento, certamente si
discuterà - anzi si discuterebbe, perché non lo si farà - anche del
perché, e si approfondirebbe perché ci sono persone che hanno
subito alterne vicende nei gradi di giudizio.
Quando io ho parlato, e mi sono riferita alle due inchieste, ho
detto che entrambe le inchieste, chiuse, Geenna 1 e Geenna 2, hanno
appurato delle colpevolezze.
Io ho detto questo, non vado a fare la singola discussione su
Tizio, Caio e Sempronio.
Ho detto anche, non oggi ma 15 giorni fa, che dal punto di vista
delle vicende umane è fuori discussione che tutti sappiamo che
questo è molto grave per chi lo ha vissuto e, ho sottolineato, per
le famiglie, perché sono consapevole di questa cosa, ma questo è un
altro piano. Noi qui abbiamo chiesto di fare un approfondimento su
un argomento che è, come ripeto, grave e su cui ci è stato detto
qualche cosa di molto importante: in Valle d'Aosta questo fenomeno
c'è, non è solo una cosa che credevamo in senso generale, lo dice
la Magistratura.
Si sbaglia la Magistratura? Prendiamo per oro colato quello che
dice? Non lo so, ma questo è stato appurato!
Noi chiediamo di fare un approfondimento e di discutere. Non si
vuole fare? Non si farà! Vuol dire che al Consiglio regionale della
Valle d'Aosta questo è un argomento che non interessa.
I Valdostani ne prenderanno atto!
Presidente -
Consigliere Padovani per secondo
intervento.
Padovani (FP-PD) -
Per fatto personale, il fatto
personale sta nel fatto che io non ho mai parlato di
strumentalizzazioni nel mio intervento, ho semplicemente detto che,
per come lo leggo io, l'impegno di questa mozione trasforma la I
Commissione nel quarto grado di giudizio di un Tribunale e io sono
contrario a mischiare i poteri di uno Stato legislativo esecutivo e
giudiziario.
Quindi per questo motivo io mi astengo.
In più non ho mai detto che parlare di ndrangheta e mantenere
alta l'attenzione sulle infiltrazioni mafiose nella nostra società
sia un fatto non importante; quando s'interviene però si ascolti
anche quello che dicono gli altri perché poi sennò si dicono cose
sbagliate.
Presidente -
Ci sono altri interventi? Non vedo altre
richieste d'interventi. La discussione generale è chiusa. Vi è una
replica da parte del Governo? Non vedo richieste. Ci sono
dichiarazioni di voto? Se non è un problema, vorrei fare una
dichiarazione di voto da questa postazione, se non è un
problema.
Molto brevemente, che la presenza della 'ndrangheta - lo dicevo
tanto tempo fa - in Valle d'Aosta non sia un'opinione, ma un fatto,
è evidente. Una presenza fin dagli anni '70 che si può immaginare
più o meno articolata e organizzata, che ha avuto agli inizi degli
anni '90 anche dei fatti di sangue clamorosi, con l'uccisione di
alcuni personaggi legati a un regolamento di conti tra le cosche. A
questo poi sono seguite una serie di indagini, e sono tante le
indagini che riguardano la presenza dell''ndrangheta e che in
qualche modo coinvolgono personaggi o il nostro territorio a vario
titolo: da Minotauro, l'indagine partita dal Tribunale di Torino, a
tutte le altre che hanno seguito, indagini che a volte hanno la
loro origine in Calabria e che poi vedono anche, indirettamente,
coinvolto il nostro territorio; che ci sia una presenza evidente,
lo si può anche capire dal numero di interdittive antimafia emesse
dal Questore in questi periodi, vado a memoria, sono circa una
decina, che testimoniano la capacità di infiltrare nel tessuto
economico e sociale di un territorio.
L'ndrangheta è presente in tutta Italia, soprattutto nel Nord
Italia; in questo periodo non è sulle prima pagine dei giornali
poiché vi sono altre emergenze ma - come lo si denota nelle pagine,
forse non sulle prime, ma più avanti - è una situazione
estremamente seria che coinvolge tutta Italia, in particolare il
Nord Italia, anche in ragione dei finanziamenti e dei nuovi
investimenti che si immagina possano scaturire dalla ripresa che
tutti si augurano.
È essenziale che la politica tenga alta l'attenzione, ma in
generale la società civile, perché queste infiltrazioni riguardano
tutti; la politica deve saper prendere le distanze e isolare il
malaffare in modo chiaro e senza titubanze.
Per questo, la presenza dell''ndrangheta e le sue conseguenze -
come dicevo - sono anche una questione politica.
La I Commissione non è certamente lo strumento più idoneo, a mio
avviso, per affrontare la questione in questo contesto. Si è
archiviata una vicenda giudiziaria penale che, come sappiamo,
riguarda delle responsabilità penali che sono personali e non
collettive. La politica si occupa di questioni generali e deve
intervenire su questioni generali. Pertanto, fare un'analisi
soltanto su un aspetto, rischierebbe un po' - come diceva il
consigliere Padovani - di avere poi delle derive non molto
rassicuranti.
È perciò un argomento che deve rimanere nell'agenda politica di
tutti noi, perché tutti noi abbiamo delle responsabilità su
quest'aspetto e dobbiamo trovare gli strumenti più idonei per
analizzare e fare le proprie valutazioni.
Rimanendo anche sugli aspetti istituzionali, ricordo che questo
Consiglio, nella passata legislatura, ha introdotto la preferenza
unica con 35 voti a favore e che, a mio avviso, da un certo punto
di vista, responsabilizza i candidati, anche in rapporto a
situazioni pericolose e che ritengo sia comunque un passo
avanti.
Per queste ragioni mi asterrò.
Consigliera Minelli per dichiarazione di voto.
Minelli (PCP) -
Dichiarazione di voto che sarà,
ovviamente, un voto a sostegno della mozione che abbiamo presentato
e anche per dire chiaramente una cosa, fare un'osservazione,
riguardo al voto, proprio.
Nel momento in cui si propone una mozione di questo tipo e si
chiede un impegno al Consiglio attraverso una discussione in uno
dei suoi organismi, si ha ben presente quello che lei ha appena
descritto, cioè l'importanza del coinvolgimento della
responsabilità personale, dell'essere vigili a livello individuale,
ma io credo che quando si è rappresentanti, a più livelli, nelle
istituzioni - parlo dei consigli comunali, parlo dei consigli
regionali, parlo di chi ha delle responsabilità a livello anche più
alto - allora a quel punto non c'è soltanto più una questione, come
dire, personale, di sensibilità, di etica, di limpidezza di quelli
che possono essere i principi e gli atteggiamenti.
Io credo che, quando si occupa un ruolo istituzionale, si ha
anche il dovere di affrontare delle questioni. In questo caso una
questione che, come ho detto, è importantissima ed è grave e che
riguarda la nostra regione, la regione di cui tutti quanti noi che
siamo qui siamo dei rappresentanti, noi sediamo nella massima
Assise di questa regione. Questa regione è appurato avere un
problema di questo tipo e noi decidiamo che la I Commissione non è
quella competente, l'Osservatorio dovrà fare altro perché poi anche
le competenze sono cambiate, eccetera eccetera eccetera...
Quindi concludiamo questa cosa, ovviamente noi votando la
mozione, sapendo che per voi tutto è ridotto a una questione di
coscienza personale. Tutto!
Presidente -
Se non vi sono altre dichiarazioni di voto,
mettiamo in votazione. La votazione è aperta. La votazione è
chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
