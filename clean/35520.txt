Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 35 del 24 luglio 2013 - Resoconto
OGGETTO N. 35/XIV - Interrogazione: "Situazione del Servizio
prevenzione e protezione dell'Azienda USL della Valle
d'Aosta".
Président -
La parole à l'Assesseur Fosson.
Fosson (UV)
- Sì, grazie Presidente.
È un po' una continuazione di quello che ci siamo detti sulla
sicurezza sui luoghi di lavoro. È un'interrogazione, mi si
permetta, un po' particolare, forse più sindacale, ma comunque ben
volentieri rispondo per quello che posso rispondere e so. Dico
"particolare" perché parte dal Testo unico della sicurezza n. 81
del 2008 - che, mi si permetta di dire, fu, tra parentesi, "una
bellissima pagina di storia parlamentare", perché, si ebbe
l'occasione di ritrovarsi a pochi giorni dalle elezioni per
approvare questo decreto sulla sicurezza del lavoro e tutti i
Parlamentari aderirono e fu comunque votato a larga maggioranza.
Ricordo anche che il Testo unico in alcune parti non è ancora
compiuto purtroppo. Dicevo, ho fatto parte per tre anni della
Commissione di inchiesta sulla sicurezza nei luoghi di lavoro e
ricordo che la nostra Regione, anche per un nostro intervento, fu
una delle Regioni visitate dalla Commissione di inchiesta come
unica Regione a Statuto speciale e ci fu un incontro della stessa
Commissione con i sindacati, i lavoratori e le istituzioni
regionali.
Per quanto riguarda l'aspetto dell'organico c'è un fatto interno
alla nostra azienda, in cui il Responsabile del Servizio di
prevenzione e protezione ha cambiato sede, si è dimesso da questa
funzione. Non so giustificare e determinare il perché, dico che
dovranno essere attivate tutte le procedure corrette perché stiamo
parlando di un servizio di estrema importanza. In tal senso noi,
come Assessorato, abbiamo già scritto una lettera all'Azienda
sanitaria chiedendo spiegazioni, chiedendo come questo possa essere
risolto in tempi brevi. Grazie.
Président
- Merci. Pour la réplique, la parole au
collègue Guichardaz.
Guichardaz (PD-SIN.VDA)
- Beh, io mi aspettavo una
risposta più tecnica, siccome mi sono sforzato di fare
un'interrogazione circostanziata, sarebbe stato bello avere dei
dati un po' più precisi. Riguardo al tema dell'interrogazione,
vorrei solo spiegare brevemente di che cosa si tratta, perché non è
così banale. Quando si parla di Servizio di prevenzione e
protezione, si parla di quel servizio interno nelle aziende
sanitarie, quindi costituito obbligatoriamente da personale interno
e questo dice già del valore di stabilità che si vuole dare a
questo servizio; servizio che si deve occupare di che cosa? Non
solo di consulenze al datore di lavoro estemporanee, ma si deve
occupare di valutazione dei rischi, individuazione dei fattori di
rischi, elaborazione delle misure preventive e protettive, quindi i
cosiddetti "ausili", deve elaborare le procedure di sicurezza per
le varie attività aziendali, deve proporre i programmi di
formazione, cioè non propriamente delle attività che può fare un
consulentino che viene preso da fuori... a gettone, che viene
chiamato per dare dei consigli. Qua si tratta di fare i piani di
valutazione dei rischi, cioè di fare quelle procedure che l'organo
di vigilanza richiede obbligatoriamente alle ditte e alle aziende
pena sanzioni. Beh, noi abbiamo un'azienda che ha 2.800 lavoratori,
comprensivi di lavoratori precari e assunti con convenzione, che
attualmente ha semplicemente un Responsabile del Servizio di
Protezione, che addirittura, vengo a sapere adesso, è
dimissionario.
E questo non è un tema di esclusiva pertinenza sindacale!
Peraltro ricordo all'Assessore Fosson, che ci ha raccontato di aver
vissuto questa bellissima pagina legislativa del decreto 81, che il
Servizio di prevenzione e protezione era già previsto dal decreto
626 del 1994, tanto che un documento che si segnala come "linea
guida"(è la versione definitiva del 1996 delle Regioni e Province
autonome di Trento e Bolzano e degli istituti centrali), quindi un
po' il testo di riferimento agli esordi del decreto legislativo 626
del 1994 nell'individuare un organico-tipo, che cosa dice? Che per
un ospedale delle dimensioni di 1.000 posti letto sarebbe come
minimo necessario un ingegnere, un chimico laureato esperto in
igiene industriale, due periti per l'igiene industriale, due periti
per la sicurezza, due assistenti sanitari e un'unità
amministrativa. Noi qua abbiamo un chimico dimissionario che si
occupa della sicurezza di tutti i lavoratori dell'USL e, siccome in
Valle d'Aosta l'Unità sanitaria locale ha competenza su tutto il
territorio, beh, credo che si sia un po' sottovalutato l'aspetto
della sicurezza. Se poi pretendiamo che i nostri ispettori vadano
in giro per la Valle a rimbrottare le industrie, gli alimentari, i
ristoranti, perché non hanno i piani di sicurezza o non si sono
sbattuti abbastanza, beh, io credo che questa cosa qua sia quanto
meno da rilevare. Penso e spero che quest'interpellanza possa
servire a rimettere al centro dell'attenzione il problema della
sicurezza, che vi assicuro non ha nulla a che vedere col
Dipartimento di sicurezza (non confondiamo i piani) perché non è
un'interrogazione che va sulla scia della precedente. In questo
caso si tratta di sicurezza dei lavoratori che operano tutti i
giorni in condizioni critiche, lavoratori che lavorano nelle sale
operatorie, che si muovono in macchina, che lavorano nelle centrali
termiche, che fanno funzioni che sono difficilmente rilevabili in
altre aziende pubbliche. Grazie.
Presidente
- Il punto 20, come da accordi, quindi verrà
discusso congiuntamente al punto 5 all'ordine del giorno.
