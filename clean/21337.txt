Classificazione
ACQUE
Acque pubbliche



Oggetto del Consiglio n. 1202 del 9 marzo 2005 - Resoconto
OGGETTO N. 1202/XII - Problematiche relative alla situazione
delle acque di pozzi alimentanti l'acquedotto di Aosta.
(Interpellanza)
Interpellanza
Appreso che dai risultati delle analisi condotte nel corso
del 2004 sulle acque di sette pozzi che alimentano l'acquedotto di
Aosta sono emersi dati preoccupanti sulla presenza di composti
della trielina;
Evidenziato che i dati negativi riguardano ben quattro pozzi
e sembrano evidenziare una contaminazione diffusa in tutta la falda
idrica della piana di Aosta,
Rilevato che i dati raccolti nel corso del 2004 confermano le
preoccupazioni espresse nella Relazione del 2002 della Società
"Montgomery Watson Harza" ed indicano un aggravamento della
situazione rispetto alle concentrazioni già segnalate nel Rapporto
del 2003 dell'ARPA sulla Qualità delle acque superficiali;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. quali valutazioni sono state fatte dalla Regione in merito
ai dati preoccupanti della analisi effettuate nell'anno 2004 sulle
acque dei sette pozzi della Piana di Aosta;
2. se è stata individuata l'origine delle sostanze inquinanti
presenti nella falda acquifera;
3. in che modo si intende intervenire per un'azione di
bonifica della falda acquifera di Aosta.
F.to: Riccarand - Squarzino Secondina
Président - La parole au Conseiller Riccarand.
Riccarand (Arc-VA) - Abbiamo presentato questa interpellanza,
che riguarda la falda acquifera di Aosta, perché i dati
recentemente raccolti dal Comune di Aosta sulla base della campagna
di analisi fatta nel corso del 2004 e che ha riguardato tutti e 7 i
pozzi dell'acquedotto di Aosta, ha fatto emergere dei dati
estremamente preoccupanti, perché già in passato erano state
segnalate presso alcuni pozzi in alcuni esami puntuali della falda
delle tracce di inquinamento. Questo è un fatto che risale già a
parecchi anni fa, erano stati poi confermati anche dalla relazione
del 2002 della società "Montgomery Watson Harza", è segnalato nel
rapporto dell'ARPA del 2003 sulla qualità delle acque superficiali,
però si trattava di rilievi puntuali fatti nel profondo delle falde
acquifere, che avevano indotto a ritenere che comunque queste
tracce di inquinamento non avrebbero prodotto uno scadimento della
qualità dell'acqua erogata dall'acquedotto di Aosta, perché
comunque, miscelandosi queste acque in alcuni punti con tracce di
inquinamento con altre che invece erano buone, si produceva una
situazione complessivamente accettabile.
I dati raccolti nel 2004 dal Comune di Aosta, invece, hanno
seguito una procedura diversa perché sono stati esami fatti presso
i singoli pozzi e il risultato è che ben 4 pozzi hanno rilevato
tracce di contaminazione diffusa delle acque che vengono
utilizzate: questo è un dato molto preoccupante, oltretutto dei
quantitativi di composti della trielina in quantità superiore a
quella prevista dalla normativa che, dal gennaio di quest'anno,
sappiamo essere di 10 microgrammi/mc. Questo ci induce a riproporre
l'attenzione su questo problema e cercare di capire cosa si sta
facendo per individuare le cause di questo inquinamento, che sembra
essere non più puntuale in alcune parti della falda acquifera, ma
ormai diffuso su tutta la falda acquifera, cosa che ha anche una
sua logica, perché sembra che la falda idrica che sta sotto Aosta
sia intercomunicante, quindi è difficile che questo fenomeno non si
determinasse. Però non c'è un punto specifico in cui c'è un
problema, il problema ormai è generalizzato.
Vorremmo sapere se è stata individuata l'origine delle sostanze
inquinanti presenti nella falda acquifera e soprattutto in che modo
si intende intervenire con le azioni di bonifica, perché a questo
punto è evidente che si impone un'azione di bonifica riguardante
tutta la falda, altrimenti le conseguenze sull'acquedotto di Aosta
sarebbero pesantemente negative.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Probabilmente ci sono delle discordanze.
Devo dare alcuni chiarimenti per quanto riguarda le premesse
dell'interpellanza per poter correttamente inquadrare le
informazioni che saranno fornite nel seguito. Gli ambiti di analisi
dell'ARPA e dalla "Montgomery Watson Harza" - per conto di "Vallée
d'Aoste Structure" nell'ambito del monitoraggio della messa in
sicurezza dell'area "Cogne" - fanno riferimento a campioni di acqua
prelevata entro 15 metri di profondità, mentre tutte le acque dei
pozzi a servizio dell'acquedotto del Comune di Aosta vengono
prelevate a profondità fra i 25 e i 30 metri. Si tratta, quindi, di
acque facenti riferimento a due livelli di falda diverse che non
interferiscono fra di loro. I dati qualitativi riferiti alle acque
captate dai 7 pozzi a servizio dell'acquedotto di Aosta, come
forniti dal Comune, non sono da ritenersi preoccupanti, pur
presentando occasionalmente la presenza di elementi inquinanti. In
alcun caso tali inquinanti sono risultati superiori ai limiti
massimi ammissibili previsti dalle disposizioni vigenti (decreto
legislativo n. 31/2001), in particolare nei pozzi maggiormente
utilizzati (Pozzo Giardini, Pozzo Prato Fiera e Pozzo Montfleury).
Non è razionale mettere in correlazione la tipologia di
inquinamento rilevato - peraltro nei limiti massimi di legge e
riferito generalmente ad elementi riscontrabili anche al di fuori
della piana di Aosta - in alcuni pozzi del Comune, con
l'inquinamento rilevato nella Piana di Aosta nelle indagini di
caratterizzazione della falda da parte dell'ARPA...sono due livelli
indipendenti.
Con riferimento al primo quesito si rileva che il Comune
procede, ai sensi di legge, al controllo completo mensile della
qualità delle acque in argomento e i relativi risultati sono
inviati, per gli eventuali adempimenti sanitari, al Servizio di
igiene degli alimenti e della nutrizione dell'USL della Valle
d'Aosta. Tutte le valutazioni in merito alla qualità delle acque
erogate al consumo umano dal Comune di Aosta sono infatti di
competenza del Sindaco - in quanto autorità sanitaria locale - e
del Servizio di igiene degli alimenti e della nutrizione, a cui
spettano, altresì, l'individuazione di tutte le misure necessarie
per garantire la salubrità della risorsa per la tutela della salute
delle persone.
Ad oggi, non è mai stato richiesto alla Regione l'adozione di
provvedimenti di emergenza, ai sensi dell'articolo 12 del citato
decreto legislativo n. 31/2001, a seguito del rilevamento di
condizioni igienico-sanitarie che possono risultare di pregiudizio
per la salute delle persone. La situazione della falda della Piana
di Aosta risulta essere molto complessa, sia per la presenza del
polo industriale della "Cogne", che ha condizionato e condiziona
una parte importante della Piana stessa dal punto di vista
ambientale, sia per la forte urbanizzazione della parte restante,
anche con la presenza di numerose attività di carattere
artigianale; problema peraltro riscontrabile in quasi tutto il
fondo valle della Regione.
La situazione della falda della Piana di Aosta è comunque sotto
attento controllo da parte regionale che, con la deliberazione
della Giunta regionale n. 1537 del 22 aprile 2003, ha avviato con
l'ARPA la realizzazione di uno specifico progetto denominato
"Idrogeologia della Valle d'Aosta" per la caratterizzazione
quali-quantitativa dei corpi idrici sotterranei, e nello specifico
della Piana di Aosta, al fine di determinare il grado di
vulnerabilità della falda. Questo progetto sarà completato nel
maggio del corrente anno, ma i dati analitici rilevati e le prime
valutazioni sono già state pubblicate nello Schema del Piano di
tutela delle acque.
Per quanto concerne l'origine delle sostanze inquinanti presenti
nella falda sottoposta all'indagine da parte dell'ARPA, in
considerazione degli elementi di cui si sono riscontrati dei
superamenti, si presume che la falda stessa sia ancora condizionata
dalla presenza dei rifiuti a suo tempo depositati nelle aree ex
"Cogne", aree soggette negli ultimi anni ad operazioni di messa in
sicurezza. L'intervento di messa in sicurezza è finalizzato proprio
a ridurre l'apporto di inquinanti causato dal dilavamento dei
rifiuti e pertanto, ove dovessero ancora sussistere fenomeni di
rilascio di elementi inquinanti, questi sono peraltro destinati
progressivamente a ridursi a seguito proprio degli interventi
effettuati. A tale proposito risultano particolarmente importanti i
monitoraggi che sia l'ARPA che i proprietari dei terreni continuano
ad effettuare proprio per tenere sotto controllo l'evoluzione di
tali fenomeni.
Ricordando che la quota di prelievo dei campioni è di 15 metri
(contro i 25-30 dei pozzi utilizzati dall'acquedotto di Aosta), il
risultato principale che emerge dai prelievi sulla piana di Aosta è
la presenza locale di contaminazione della falda nella zona di
Pollein, situata in destra idrografica della Dora Baltea (località
Bimes-Grand Place), dovuta a: cromo VI, presente in concentrazioni
massime di ca. 20-30 microgrammi litro a fronte di un massimo
normativo di 5 microgrammi litro. Si fa presente che anche l'area
in sinistra idrografica (Aosta est-Croix Noire di Saint-Christophe)
è interessata dalla presenza di cromo VI, benché in concentrazioni
solitamente inferiori al limite normativo, solo a giugno viene
rilevato il superamento contenuto del limite; fluoruri, presenti in
concentrazioni massime di ca. 4.000 microgrammi litro (a fronte del
massimo normativo di 1.500 microgrammi litro). Essendo questa
contaminazione di origine sicuramente antropica, tale situazione è
ragionevolmente ascrivibile alla migrazione dell'inquinamento
presente all'interno del vasto perimetro industriale dell'area
"Cogne" verso l'esterno.
Relativamente ai parametri ferro e manganese, essi sembrano
evidenziare un andamento di tipo stagionale, con valori invernali
alti e valori estivi nella norma. Si tratta di un fenomeno connesso
presumibilmente alle variazioni stagionali di temperatura e
pertanto ascrivibile a cause naturali e non antropiche. Anche per
quanto riguarda il nichel la sua presenza, talora in concentrazioni
ampiamente superiori a 20 microgrammi litro (limite normativo), è
ascrivibile a fattori geologici (litotipi mafici), si tratta di
sostanze che si trovano nel suolo e non per derivazione da
inquinanti. I solventi clorurati sono ubiquitari su tutto il
territorio in basse concentrazioni, verosimilmente derivanti da una
contaminazione di fondo antica da più sorgenti. In ogni caso si
ritiene che l'adozione di provvedimenti da parte della Regione sia
subordinata alla conclusione del "Progetto idrogeologia" che
fornirà gli elementi necessari per l'assunzione dei provvedimenti
necessari.
Parlare oggi di "interventi di bonifica della falda" su una
superficie così ampia e complessa, non è corretto, perché le
valutazioni di caratterizzazioni sono ancora in corso. È necessario
in questa fase mantenere un puntuale controllo delle
caratteristiche qualitative delle acque distribuite agli utenti -
come sta facendo il Comune di Aosta sotto il controllo dell'USL - e
terminare gli studi in atto. L'azione dei diversi soggetti
interessati è coordinata dalla Regione attraverso uno specifico
tavolo tecnico di lavoro multidisciplinare, che coinvolge tutte le
strutture regionali interessate, oltreché gli enti esterni
istituzionalmente coinvolti nel problema - USL e ARPA -, per
consentire alla Regione l'assunzione delle necessarie decisioni per
individuare le azioni da intraprendere per la soluzione del
problema. Questo, se il problema sarà risolvibile, perché se si
dovesse rilevare la presenza di inquinamento nella falda dove si
pesca l'acqua per servire la cittadinanza in maniera
pregiudizievole per la salute dei cittadini, come minimo il
provvedimento da adottare sarebbe l'immediata sospensione del
prelievo e cercare altre forme di approvvigionamento di acqua
potabile da parte non solo della città di Aosta; a questo punto il
problema si estenderebbe anche ai Comuni circostanti l'area di
Aosta.
Président - La parole au Conseiller Riccarand.
Riccarand (Arc-VA) - Non siamo assolutamente soddisfatti della
risposta dell'Assessore, perché ha fornito una rappresentazione
articolata della situazione che però non va al nodo del
problema.
L'Assessore ci dice: "ci sono delle misurazioni e dei controlli
fatti dall'ARPA a una profondità di 15 metri che rilevano la
presenza puntuale e non preoccupante di certe sostanze; poi ci sono
altri esami fatti da una società specializzata incaricata dal
Comune di Aosta, che fa esami più in profondità a 25-30 metri da
dove si pesca l'acqua, da cui vengono fuori altri elementi". Le due
cose sarebbero espressione di due falde diverse. In realtà quello
che ci interessa è là, dove si attinge l'acqua per l'acquedotto
della città di Aosta.
Il dato grosso è che il 26 gennaio 2005 il responsabile del
Servizio acquedotto ha fornito a tutti gli organi del Comune di
Aosta "Invio dati delle analisi dell'acqua dei pozzi del civico
acquedotto", in cui sono forniti i dati relativi alle analisi dei
parametri biologici e chimico-fisici effettuati nel 2004 sulle
acque dei pozzi Cogne n. 3, Giardini, Birreria, Saint-Martin,
Pratofiera, Solarolo, Montfleury nonché delle sorgenti di Entrebin.
Il dato che viene fuori dalle analisi è che al punto di prelievo
Cogne n. 3, pozzo, i composti di trielina, esattamente la
tetracloroetilene, in ben 6 misurazioni nel corso dell'anno sono
stati registrati superiori ai parametri di legge, cioè: marzo 12,1,
maggio 10,1, luglio 10,1, dicembre 12,6. Questo è il pozzo Cogne n.
3, ma non è il solo: Monte Solarolo, gli ultimi 3 mesi del 2004
sempre superiori ai parametri di legge, cioè: 11,7-
12,7-11,8...
(interruzione dell'Assessore Cerise, fuori microfono)
... l'ho detto, composti di trielina, quindi sono sostanze anche
con effetti cancerogeni. Anche al pozzo Giardini, ad agosto 2004,
11,5 (quindi non è assolutamente in regola); pozzo Birreria,
settembre 2004, 11,5, ottobre 11,4, dicembre 11,3, e non sono gli
unici, ci sono tutti i dati pozzo per pozzo, quindi c'è una
situazione generalizzata di inquinamento.
Il fatto che il Comune di Aosta non abbia preso alcuna decisione
e non abbia interrotto i prelievi, non significa che la situazione
sia a posto. Qui c'è una situazione che tutti i segnali indicano
che è in via di aggravamento, e rispetto a questa situazione è
compito non di aspettare i risultati di questa indagine da parte
dell'ARPA, ma di prendere immediatamente provvedimenti rispetto
alla situazione che si è determinata.
Mi rendo conto che può essere complesso, ma bisogna cominciare
ad agire. Magari alcuni pozzi che sono più preoccupanti rispetto ad
altri, si interrompano, si cerchino dei punti di rifornimento
alternativo in modo da abbassare questi livelli di inquinamento,
però non si può dire che tutto è sotto controllo perché i dati
indicano una situazione preoccupante che si è aggravata e che
impone, in tempi brevi, delle decisioni, anche perché lo impongano
le norme di legge. Nel momento in cui questi dati sono ufficiali,
se non si assumono dei provvedimenti c'è un'omissione di atti di
ufficio, quindi sollecitiamo un intervento tempestivo da parte
della Regione nei confronti del Comune di Aosta, perché non
continui a fornire ai cittadini di Aosta delle acque che contengono
sostante inquinanti con parametri superiori a quelli previsti dalla
normativa vigente.
