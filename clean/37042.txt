Classificazione
COMMERCIO
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 918 del 17 dicembre 2014 - Resoconto
OGGETTO N. 918/XIV - Inizio della discussione sulla petizione
per garantire ad operatori economici della città di Aosta un
riconoscimento economico per i danni subiti dalla realizzazione
della rete di teleriscaldamento.
Presidente -
Qualcuno chiede la parola? La parola al
collega Isabellon.
Isabellon (UV)
- Sì, grazie Presidente.
Intervengo in quanto Presidente della IV Commissione, che ha
visto assegnata questa petizione il 7 ottobre 2014 ed è stata
oggetto di un approfondimento in data 11 novembre 2014, un
approfondimento che ha visto l'audizione di tutti i soggetti che
potevano essere coinvolti per raggiungere l'obiettivo: l'obiettivo
è stato quello di pervenire ad una relazione che è stata trasmessa
poi successivamente alla Presidenza del Consiglio. La tematica è
una tematica complessa e anche di difficile approfondimento proprio
per le varie problematiche che emergono nel momento in cui si va ad
esaminare. Innanzitutto abbiamo sentito il Comitato degli operatori
commerciali, il Comitato firmatario, che con una sua rappresentanza
ha manifestato tutta una serie di problematiche che sono emerse
durante l'esecuzione dei lavori della rete di teleriscaldamento in
una zona della città di Aosta. È stato ricordato da parte loro che
l'intervento della ditta Telcha è stato eseguito sulla base di una
convenzione con il Comune di Aosta e loro si chiedevano - e l'hanno
manifestato in sede di audizione - quali vantaggi ci potevano
essere per la pubblica amministrazione, citando alcune situazioni
che si sono venute a creare, per esempio, un aiuto al Comune da
parte della ditta esecutrice per le luminarie di Natale,
l'ammodernamento delle reti, hanno evidenziato che la ditta non
aveva pagato il plateatico per zone blu e poi una mancanza di
dialogo con il Comune di Aosta, la possibilità di intervenire da
parte del Comune per una detassazione sui tributi TASI e TARI e, in
particolare, hanno approfondito quella che poteva essere la linea
di demarcazione tra quelli che sono i disagi che normalmente si
manifestano in interventi di questo tipo e i possibili danni.
Successivamente sono stati auditi il Presidente della Giunta,
Rollandin, con gli Assessori competenti Marguerettaz e Marquis per
la parte commercio e per quello che riguarda il discorso
energetico. Qui bisogna dire che è stata inizialmente innanzitutto
evidenziata una valutazione molto positiva per quel che riguarda la
scelta del teleriscaldamento proprio in funzione di una riduzione
di inquinamento, che è un interesse di tipo generale, che va sulla
città di Aosta, ma non solo, e qui viene in mente lo slogan che è
stato utilizzato da altre parti quando si realizzano impianti di
questo tipo: "spegnere cento camini per accenderne uno solo", cosa
significa? Significa un percorso virtuoso, nel senso che i cento
camini che si spengono a volte sono impianti già datati pur essendo
a norma naturalmente, ma impianti che producono un livello di
inquinamento che sicuramente è superiore di un camino solo, che è
di ultima generazione e può produrre una ricaduta molto minore per
quello che riguarda l'aspetto ambientale e soprattutto una maggior
facilità di controllo dei fumi rispetto a quelli che sono gli
impianti esistenti, quindi questo sicuramente è un vantaggio che è
stato evidenziato.
Non risultano inoltre richieste di danni e di risarcimenti
relativi in situazioni simili in altre località, in altri luoghi:
questo è stato ribadito anche dai vertici di Telcha, in particolare
dal Presidente di Telcha Trisoldi. I disagi sono comunque in parte
stati compensati con dei vantaggi sia per il Comune di Aosta che
per la Regione: per la Regione ricordo la posa della fibra ottica
e, per quel che riguarda il Comune di Aosta, è stato adottato un
metodo che molto spesso viene richiamato come modalità di
intervento quando si fanno interventi di questo tipo, cioè scavare
una volta sola, nel senso che storicamente si presentavano delle
situazioni in cui ogni ente interveniva, poi veniva ricoperto, poi
si interveniva di nuovo...io l'ho vissuto insieme al collega
Marquis quando abbiamo realizzato degli interventi in Comune di
Saint-Vincent per quello che riguarda il piano sessennale e il
rifacimento delle vie centrali...si fa un intervento, ma si fa per
tutte le reti e qui è stata adottata la stessa linea, quindi credo
che questo sia meritorio.
È stato poi ricordato che la Regione - questo è un aspetto molto
importante - non è direttamente coinvolta nell'operatività e nella
realizzazione, quindi eventuali mediazioni spettano principalmente
al Comune di Aosta, perché è titolare della convenzione con la
ditta esecutrice. È stato poi sentito l'Assessore Donzel del Comune
di Aosta, evidentemente è stato riconosciuto il disagio per tutti i
rapporti...ha sottolineato positivi con Telcha, ha ricordato che al
Comune ha sostituito reti tecnologiche con meno 50 percento dei
costi anche e che nella convenzione è prevista la riasfaltatura in
due fasi, quindi quello che viene lamentato per la situazione
attuale è un transitorio...nel senso che, per lasciare a sé stare
il fondo, è necessario lasciare passare un po' di tempo per poi
eseguire l'asfaltatura definitiva. Ha ricordato che non sono
pervenute richieste ufficiali al Comune pur avendo fatto incontri
periodici per quel che riguarda i danni. Infine ha ricordato che i
tributi, essendo costi dei servizi pagati al 100 percento, non
possono essere presi in considerazione come detassazione, in quanto
il tutto andrebbe a ricadere sul resto della popolazione, che non è
stata immune dai disagi.
Per quel che riguarda l'ASCOM Confcommercio, Giuseppe Sagaria
era il referente, non erano a conoscenza della petizione, questo è
quanto ha affermato, i disagi lamentati riguardano l'intera città
di Aosta, preferirebbero al loro posto, al posto delle luminarie,
quel contributo che è stato già identificato: un aiuto per la posa
delle luminarie per le festività natalizie, iniziative ed eventi
per tutti i commercianti, questo è quanto è stato affermato.
Per quel che riguarda Telcha, qui è stato ancora una volta
ricordato che per altri interventi simili non sono mai stati fatti
dei risarcimenti, questo in altre località. Qualche ritardo è
imputabile agli interventi chiesti dal Comune, ma sicuramente gli
interventi chiesti dal Comune sono quelli cui mi riferivo in
precedenza, è bene che siano stati fatti questi interventi, perché
in concomitanza allo scavo non solo dal punto di vista economico
c'è stato un vantaggio, ma anche per quel che riguarda la bontà
degli impianti per il futuro, quindi possibili disagi per
intervenire in riparazione successivamente verranno meno. È stato
anche sottolineato che nella zona interessata dagli interventi c'è
una presenza di parcheggi che è favorevole rispetto ad altre zone
di Aosta, questo è un dato di fatto.
Il Direttore commerciale Ciocca di Telcha ha evidenziato che è
stata effettuata una ricerca di riduzione al minimo del disagio, la
convenzione prevede che il beneficio per l'occupazione del
sottosuolo - questo nei riguardi del Comune - sia compensato con
l'allacciamento gratuito degli edifici comunali e che sono stati
effettuati questi incontri con gli operatori per le informazioni. I
privati - questo è l'ultimo aspetto - che si allacceranno con il
contributo del 10-15 percento dei costi si potranno allacciare,
quindi è un contributo che, diciamo, è abbastanza ridotto, ancora
sull'asfaltatura a due fasi...
La commissione, in chiusura, dopo aver audito quanto
soprariportato, ha deciso all'unanimità di redigere quella
relazione che è stata allegata e di rinviare il completamento della
discussione all'Assemblea, al fine di coinvolgere tutti i facenti
parte del Consiglio regionale. Questo è quanto. Grazie.
Presidente
- Grazie collega Isabellon.
Ci sono colleghi che intendono intervenire su quest'argomento?
Mentre aspettiamo eventuali richieste colgo l'occasione per
ricordare che è stata presentata alla Presidenza una risoluzione a
firma dei colleghi Borrello, Restano, Nogara, Grosjean, Donzel
Follien, Roscio, Cognetta, Isabellon e Chatrian in merito all'AREA,
la faccio distribuire in modo che così si possa votare dopo
l'iscrizione, prego gli uscieri di distribuire la risoluzione.
Chiedo all'aula se c'è qualche richiesta di intervento. La parola
al collega Ferrero.
Ferrero (M5S)
- Grazie Presidente.
Mi pare che su questa questione assistiamo ad una specie di
atteggiamento da struzzo da parte del Governo regionale. La
petizione è stata effettuata da questi cittadini, che sono anche
imprenditori, piccoli imprenditori commerciali e artigianali,
semplicemente per cercare di trovare una soluzione bonaria ad una
questione che, secondo noi, è una questione effettiva, i danni ci
sono stati. Noi abbiamo ricevuto - e penso che abbiate ricevuto
anche alcuni di voi - delle autocertificazioni con la
quantificazione dei danni che sono stati subiti nel periodo dai
commercianti a livello di incassi, quindi non si tratta di una
sterile polemica che viene innescata così tanto per dire qualcosa.
Le osservazioni fatte anche dal collega Isabellon sulla questione
delle strade...che per le strade ci vuole l'assestamento, non
devono essere asfaltate prima...tenete conto che adesso in alcuni
punti noi abbiamo già dei buchi dai 10 ai 15 centimetri e
ovviamente finendoci dentro con la macchina ci saranno dei danni.
Ci vuole quindi comunque una manutenzione temporanea che assicuri
il fatto che parte della rete stradale del capoluogo non sia
trasformata nel circuito del Camel Trophy.
Riguardo alla Telcha, la Telcha è comunque una società che in
parte ha del capitale regionale. Come politica non possiamo tirarci
fuori e dire non hanno ancora fatto arrivare le richieste dei danni
alla Telcha, non sono ancora state inoltrate delle richieste di
danni al Comune, ma qui c'è una volontà da parte di chi ha subito i
danni di comporre la questione in maniera normale, in maniera
civile. Io non vedo come mai ci sono tutti questi problemi ad
andare incontro a questa richiesta, tanto più che ci risulterebbe -
e qui vorremmo avere anche un'indicazione da parte del Governo
regionale - che la Telcha insomma non ha pagato un centesimo per
quanto riguarda il mancato introito che ha avuto l'Azienda Pubblici
Servizi del Comune di Aosta, quella che gestisce, tanto per
intenderci, i parcheggi, le aree blu a pagamento, quindi non ha
rimborsato nulla riguardo ai mancati introiti che ci sono stati nel
periodo, e qui parliamo di decine di migliaia di euro, perché sono
giornate e giornate, ma sono mesi in cui l'occupazione ha impedito
l'incasso all'azienda e l'APS, l'Azienda di Pubblici Servizi del
Comune di Aosta, è un'azienda comunale che contribuisce anche alle
casse del Comune di Aosta. Come mai non sono state richieste queste
cose? Penso che voi, se è un dovere...è vero che è stato il Comune,
ma insomma, adesso qui non nascondiamoci dietro ad un dito,
sappiamo bene chi governa in Comune, sappiamo bene chi governa
l'Azienda Pubblici Servizi: è un certo Guido Grimod, che non mi
sembra abbia mai militato nel Movimento Cinque Stelle, vorremmo
avere anche una...io ve lo chiedo, è un punto di domanda
questo...non lo so, però dovete anche voi sgombrare il campo da
queste voci che circolano riguardo all'assunzione del figlio di
Grimod nella Telcha, diteci se è avvenuta quest'assunzione di
recente, oppure no. Dobbiamo saperlo, dobbiamo sapere se queste
sono voci infondate o se è stato assunto. Io penso che questo sia
un dovere da parte vostra, anche per sgombrare il campo, a noi
interessa la chiarezza, non interessa di mettere alla gogna o di
impiccare qualcuno, ma dobbiamo sapere, perché sennò ci sono dei
meccanismi che, insomma, alimentano dei sospetti e non è giusto che
sia così. Io quindi chiederei un chiarimento su queste cose e
chiederei di ripensare anche alla questione della disponibilità a
fare quattro chiacchiere con questi Signori per vedere di riuscire
a comporre la questione, perché se poi si pensa che tutto il
disagio che c'è stato, che è stato creato con questi lavori possa
essere rifuso con quei - mi sembra - 10-12 mila euro che la Telcha
si è accollata per mettere le luminarie nel periodo
natalizio...beh, insomma, di solito gli sconti iniziano dopo
Natale, quindi si sa che siamo sugli sconti, ma sono sconti
notevoli e non riesco a capire, dato che ormai questa società in
buona parte ha capitale privato, perché, a differenza di altri
soggetti, abbia potuto usufruire di tutti questi vantaggi. Noi
quindi, a livello di Movimento Cinque Stelle, chiediamo
semplicemente dei chiarimenti, di essere chiari e di riuscire a
capire che razza di rapporti intercorrono tra questa società, la
Regione e il Comune di Aosta, che cos'è successo, che strane
dinamiche si sono messe in atto.
Si dà atto che dalle ore 11,54 assume la presidenza il
Vicepresidente Rosset.
Rosset (Presidente)
- Grazie Consigliere Ferrero. Ha
chiesto la parola il Consigliere Donzel, ne ha la facoltà.
Donzel (PD-SIN.VDA)
- Grazie Presidente.
Intanto parto dal concetto di petizione, che più volte abbiamo
riscontrato essere di utilità per confrontarsi con una parte di
cittadini. Mi ha suscitato una certa sorpresa, che, quando questi
operatori commerciali si sono rivolti con una petizione al
Consiglio regionale, insomma, qualcuno così sollevasse delle
perplessità. Io mi ricordo che abbiamo discusso delle cose anche di
ben diversa entità, abbiamo discusso - che ne so? - di che tipo di
viabilità fare a Saint-Pierre, con una petizione, abbiamo discusso
se fare o non fare delle centraline in alcuni territori, perché dei
cittadini ritenevano di mobilitarsi in una certa direzione. Intanto
dico che dev'essere visto come assolutamente normale che dei
cittadini si rivolgano in modo ordinato, serio - devo dire anche
con dei toni assolutamente pacati nonostante la gravità di quanto
accaduto - al Consiglio regionale per dire: "qui c'è un problema,
fate qualcosa".
La natura della petizione quindi è assolutamente valida dal
nostro punto di vista, soprattutto quando uno degli elementi che è
emerso con maggiore gravità è quello di una mancanza di
comunicazione e di contatto con l'istituzione Comune di Aosta.
Verrebbe da dire com'è capitato qualche volta su qualche giornale:
"ma questa è una faccenda comunale, di cosa parlano i Consiglieri
regionali?". Eh no, è proprio qui che sta il punto, è proprio se i
Comuni non riescono ad affrontare delle questioni che c'è un
Consiglio regionale, che non lede assolutamente l'autonomia
comunale, ma cerca di capire che cosa sta succedendo nell'interesse
generale. D'altronde il bilancio, le fonti, le risorse che vanno a
questi Comuni discendono da un bilancio che viene votato in questa
sede e quindi assolutamente ci possiamo interessare anche di quello
che avviene nelle assise comunali, senza peraltro in alcun modo
ledere l'autonomia di quei soggetti.
Vengo alla questione di merito. Ci sono delle persone, dei
soggetti, degli operatori, in un momento già di crisi economica
difficilissima, durissima, che lamentano un danno. Io credo che, se
qualcuno vive nella città di Aosta, cammina al suo interno, ci
passa, eccetera, si sarà accorto che dove sono passati i lavori
della Telcha ovviamente ci sono state delle lamentele, delle
persone che hanno espresso...mi ricordo quanto i commercianti
dell'area del mercato mi avevano segnalato: "guarda che qui noi già
lavoriamo poco - eccetera - qui c'è...". Devo dire però che, nella
percezione che si è avuta nella città, chiunque ha percepito che
qualcosa non ha funzionato in via Torino. Abbiamo visto che i
lavori eseguiti qui sotto al Palazzo regionale nella via qui
davanti, in via Festaz, sono durati pochissimo, c'è stata
pochissima interferenza, sono stati risolti in pochissimo tempo.
Ovviamente in via Torino c'erano altre problematiche: ci sono state
problematiche con l'acquedotto, con altre tubazioni, tutto
legittimo, nulla che non fosse possibile, ma non cogliere che in
quel pezzo di città è avvenuto qualcosa che altrove non è avvenuto
è già un errore di valutazione, quindi lì è successo qualcosa che
ha prolungato, ha estenuato la durata dei lavori.
Altro aspetto che vorrei far rilevare: qui l'iniziativa è
quasi...come dire? un'iniziativa che parte da un pezzo di
operatori. Si dice: "ma qui le categorie interessate...", no? Ma
allora, dico: guardate che la cosa ha un aspetto anche molto grave,
perché le categorie interessate avrebbero avuto tutto il dovere di
intervenire in quel particolare contesto e non invece agire...come
dire? da calmieratore e dire: "ma sì, ma poi ci facciamo dare
qualcosa che interessa tutta la città di Aosta, facciamo la mega
festa della città di Aosta". Qui stiamo parlando di danni specifici
ad alcune attività commerciali. Siccome c'era il pellegrinaggio in
via Torino a parlare con questi operatori, per serietà,
correttezza, provo ad andare a sentire effettivamente che cos'è
successo e mi sono reso conto che effettivamente alcune attività
commerciali hanno subito dei danni, che non sono un po' di polvere
sulla vetrina, che non sono che per qualche giorno non si poteva
parcheggiare davanti al negozio: sono stati dei danni oggettivi, di
non possibilità di esercitare la propria attività in modo sereno,
in un momento dove già le cose vanno male, quindi io ritengo che
sia legittimo che delle persone che hanno subito dei danni si
rivolgano al Consiglio regionale per dire: "ci riconoscete il
danno?".
È chiaro che, di fronte a pressioni di ogni sorta, per dire:
"state bravi, state al vostro posto, non si può fare, è competenza
dell'uno e dell'altro", viene da dire: "ma troviamo una mediazione,
insomma, troviamo una soluzione che ci riguardi". Io invece sono
qui per riaffermare che, se qualcuno subisce un danno, questo danno
va intanto riconosciuto, poi su come andare a verificare il
rimborso quella sarà un'altra partita di cui parlerò tra un
po'...ma intanto si dice che lì qualcosa non ha funzionato e si può
essere la potentissima Telcha, si può essere il perfettissimo
Assessorato dei lavori pubblici del Comune di Aosta, si ha l'umiltà
di dire che qualcosa non ha funzionato, si ha l'umiltà di dire che,
nonostante tutti i tentativi messi in atto, lì non si è riusciti a
svolgere il lavoro come succede in tantissime altre realtà, magari
non ne viene fuori un danno, perché magari sono fatte in aperta
campagna o quant'altro, ma può succedere che un'azienda non riesce
a svolgere per dei problemi oggettivi la propria attività, se
questa cosa poi comporta un danno intorno, questo va rilevato, non
si può dire: "ma no, è gente che si lamenta tanto per lamentarsi".
Fosse anche uno solo che si lamenta, se è giusta la sua lamentela,
non è che è la quantità...io ho verificato che ci sono delle
attività commerciali che non hanno subito gravi danni per la loro
natura, perché probabilmente sono delle attività commerciali che
hanno un altro tipo di accesso, quelli che frequentano...alcuni bar
non sono stati danneggiati, altri sì, però il danno c'è stato.
Allora giusto ieri in commissione mi ha colpito tantissimo una
questione: per la prima volta - "per la prima volta" l'ha ribadito
tre volte l'ingegnere che era in commissione - verranno
riconosciuti dei danni agli operatori commerciali de La Palud,
perché è stato impedito loro di esercitare l'attività da una frana.
Si è addirittura ipotizzato il sistema di calcolo: questi
imprenditori, queste imprese presentano il resoconto delle loro
attività commerciali degli anni precedenti e si fa un
trecentosessantacinquesimo del danno che hanno subito e lo si
moltiplica per i giorni (10-15) in cui sono state chiuse le
attività. Ma allora si possono riconoscere, si possono calcolare i
danni subiti, non è vero che non si possono calcolare! Ed è facile
anche vedere quali sono le attività che hanno subito il danno e
quelle no, ci sono anche dei riscontri oggettivi e non si va a
caso: si prendono i bilanci, si fanno i riscontri e si interviene
in una misura che è razionale e proporzionale anche alle
possibilità, esistono quindi dei precedenti in cui si va a rimborso
delle attività che non hanno potuto esercitare. Esiste il danno
vero, reale e quindi, dal mio punto di vista, questa cosa va
affrontata, non accetto minimamente l'idea che possa esserci una
risposta del tipo: "non siamo noi competenti, trasferiamo questo
dossier..." chissà dove. Il Consiglio regionale è competente nel
dire che il danno c'è stato, è competente nel dire che bisogna
intervenire con un risarcimento equo a quelli che sono in grado di
certificare che la loro attività è stata compromessa, dopodiché se
nessuno è in grado di certificare, non è che possiamo regalare
soldi così a casaccio, questo no! Questi due principi li può
determinare il Consiglio regionale, così come il Consiglio
regionale può determinare che un'area che è stata penalizzata da
interventi può avere una riqualificazione immediata. È chiaro però
che questo terzo caso, che è quello della riqualificazione
dell'area immediata, non è un caso a risarcimento del danno, è un
caso di cui beneficiano tutti: quelli che il danno l'hanno avuto e
quelli no, è un bene per tutta la comunità di Aosta, è un bene per
la nostra città, un bene per il cittadino che ci passa, è un bene
per quello che cammina.
Io quindi ritengo fondamentali i due principi: il riconoscimento
del danno e il risarcimento, dopodiché ad una commissione,
all'Assessorato competente, eccetera...spetterà ad altri soggetti
fare l'iter di determinare il
quantum
, il come e riuscire ad
addivenire alla soluzione, ma che questo Consiglio regionale non si
esprima su queste due cose a me francamente lascerebbe perplesso,
perché sono due cose di assoluta evidenza e, se le riconosciamo a
La Palud, non capisco perché non le possiamo riconoscere in via
Torino, cioè il principio è quello.
Un'ultima considerazione riguarda la questione del dialogo.
Allora, io sono veramente sorpreso che dei cittadini debbano in
qualunque modo perorare la necessità di essere ascoltati. Allora
qui non può più esistere il principio che io ascolto soltanto la
singola persona che viene a chiedere il "favorino" di turno, perché
guardate che tutti gli Assessorati sono assolutamente a
disposizione per il singolo che viene. Appena si firma un foglio,
quattro-cinque persone, è già la rivoluzione in campo, è già una
sommossa popolare. Questo è un esercizio della democrazia ed è
fondamentale in una comunità piccola come la nostra che l'esercizio
della democrazia sia visto in modo sereno e che si diano risposte
puntuali e di merito alle questioni poste, quindi che non venga
visto come un tentativo di sovvertire il potere dell'associazione,
il potere del Comune. Dei cittadini cioè chiedono di guardare
all'evidenza dei fatti e l'evidenza dei fatti è che il danno c'era
e che degli esercizi, alcuni esercizi, che sono in grado di
constatare questa loro condizione attraverso ovviamente dei
documenti, devono avere diritto ad un risarcimento.
Presidente
- Grazie Donzel. Ha chiesto la parola il
Consigliere Gerandin, ne ha la facoltà.
Gerandin (UVP)
- Merci Président.
Prima di tutto ci tenevo a sottolineare che un po' prendendo
spunto dalle ultime parole del collega Donzel che quando alcuni
cittadini si muovono...beh, io che provengo da quel mondo degli
Enti locali, dove la vicinanza e il colloquio con i cittadini erano
un valore aggiunto...io penso che sia comunque un valore aggiunto,
al di là di quella che poi a volte viene strumentalizzata come una
polemica o come la voglia di prendere magari...di dare anche delle
collocazioni magari legate, diciamo, ad idee politiche o
quant'altro. Io in questo caso penso e lo vedo in maniera positiva,
perché, quando c'è un'intera via, un intero quartiere che si
muove...poi questa chiave di lettura ha un valore aggiunto, almeno
per quel che mi riguarda, legata al fatto che nelle richieste che
poi ognuno di noi ha ricevuto in quanto Consigliere
regionale...beh, al di là della rivendicazione di quello che è
stato sicuramente un danno economico, perché poi collegate a questo
ci sono anche le autodichiarazioni nelle quali è palese che ci sia
stato un danno derivante da questi lavori, derivante anche
magari...sicuramente dalla crisi economica che esiste, dalla
stagione estiva sicuramente non...che non incentivava il discorso
del turismo... Quando però qualcuno spontaneamente ti dice che alla
fine alla propria attività mancano 5-10-15 mila euro, bene, per
delle attività commerciali probabilmente questo è quello che
permette a fine anno di pagare le tasse, magari permette anche di
avere quel minimo di utile. Allora dobbiamo stare attenti a quando
qualcuno pubblicamente, senza timore, ti fa pervenire comunque
delle autodichiarazioni che vanno a guardare quello che è
l'effettivo ammontare di quella che è l'attività commerciale.
Dicevo che a margine di queste autodichiarazioni c'è anche una
serie di richieste che vanno nel senso di essere parte attiva di
una parte della città, di non essere esclusi dalle scelte che
riguardano la riqualificazione dell'area, di essere coinvolti in
quello che è il futuro dell'area...e soprattutto chiedere delle
facilitazioni burocratiche e l'alleggerimento economico verso
quegli esercenti che in questo momento sono in grande
difficoltà.
Dicevo, io vedo un aspetto positivo in tutto questo, perché?
Perché da una petizione, che ha un valore sicuramente anche dal
punto di vista della mobilitazione spontanea molto importante, la
chiave di lettura che dovrebbe essere condivisa da quest'Assemblea
è che... Noi abbiamo passato degli interi pomeriggi a capire se
parlavamo di disagio o di danno, abbiamo fatto delle commissioni
intere, dove qualcuno diceva: "no, è disagio" e qualcun altro: "è
danno". Io penso sinceramente che, per quello che riguarda le
attività commerciali, non si possa che parlare di danno. Allora,
quando esiste un momento così difficile per l'economia, esiste
comunque questo tipo di difficoltà arrecate a delle imprese, a
delle attività commerciali, che hanno dei margini limitatissimi in
questo periodo, ecco, noi non possiamo come politica tirarcene
fuori, non possiamo tirarcene fuori soprattutto quando chi esegue
questi tipi di lavoro - e, secondo me, è corretto ricordarlo - è
comunque una società dove la partecipazione, per quello che
riguarda il pubblico, l'Amministrazione regionale, è del 28
percento, perché è una partecipata del gruppo Energia al 28
percento e noi una volta tanto vogliamo smetterla di sentirci dire:
"ma è una società privata dove c'è una quota minoritaria per quello
che riguarda il pubblico". Lo abbiamo sentito dire troppe volte per
quello che riguarda le tariffe autostradali, non vorremmo che anche
in questo caso si prendesse a scusa il fatto che è una partecipata
non maggioritaria del pubblico per non prendersi quelle
responsabilità che spettano comunque e ovunque ci sia una
partecipazione pubblica. Dico questo perché questa società al di là
della bontà della scelta...noi non vogliamo entrare nel merito,
indubbiamente, quando si va verso un particolare riguardo per
l'ambiente, non possiamo che essere d'accordo, è comunque una
società che ha avuto la possibilità di ottenere degli importanti
contributi da parte della Comunità europea, fondi europei: oltre 5
milioni di euro sono stati erogati a fondo perso per questa
società. È una società che ha operato sicuramente nel senso che ha
creato, anche in un momento difficile, occupazione, di questo non
ce ne vogliamo dimenticare, ma è una società che comunque, proprio
perché assoggettata a questi contributi dal punto di vista europeo,
aveva dei termini e delle scadenze che andavano rispettate, per cui
una di queste scadenze - lo guardiamo nel cronoprogramma - è che la
fine dei lavori doveva essere fatta nel primo semestre del
2015.
Allora si spiegano alcune scelte che hanno accelerato questa
serie di lavori: li hanno accelerati perché non possiamo negare che
il Comune di Aosta - che indubbiamente, a mio modesto parere, è il
soggetto che in questo momento ha un ruolo determinante in questa
querelle
, che è nata a seguito di questa petizione -
comunque è andato in deroga ad una serie di possibilità di operare.
Un cantiere normale a luglio e agosto ad Aosta non avrebbe potuto
operare, gli è stata data la deroga e fino qua è comprensibile
anche il fatto che magari sia stata data una deroga tenuto conto
della necessità di operare in tempi brevi, rapidi, ci è stato detto
che c'era anche il problema delle scuole, indubbiamente è un
problema, per cui operare con dei cantieri nei pressi delle scuole
è sicuramente un disagio. C'è stata però una serie di accelerazioni
che sono andate in questa direzione.
Nel frattempo sia la Regione, sia il Comune di Aosta, si sono
cautelati dal punto di vista economico, perché per i propri edifici
ha sottoscritto prima la Regione poi il Comune di Aosta una
convenzione in cui c'erano una serie di agevolazioni ai fini del
pagamento, cioè venivano ridotti in maniera consistente quelli che
erano i costi per l'eventuale allaccio e anche utilizzo del
teleriscaldamento, ma questo va nel senso di dire...una pubblica
amministrazione deve andare in questa direzione, perché non
possiamo più permetterci di spendere. Alla fine di tutto questo
passaggio però chi ne è uscito fuori con le ossa rotte sono a
nostro parere...il discorso dei commercianti e anche dei cittadini,
per la carità! Allora, viene da porsi un quesito che a noi pare
legittimo: se tutti da quest'operazione ne abbiamo guadagnato
qualcosa - l'ambiente perché andiamo verso il discorso dell'energia
pulita e quant'altro; la società che ha avuto comunque dei
benefici, dei contributi europei, i tempi sono stati rispettati,
non ci saranno penalizzazioni; i due Enti, Regione e Comune, hanno
avuto delle facilitazioni, avranno dei benefici per gli
allacciamenti - perché i soggetti, quelli che hanno veramente avuto
un danno reale, non possono essere in parte soddisfatti
manifestando legittimamente un danno, tutto questo perché? Perché è
già successo nel passato, ad esempio, che il Comune di Aosta - vedi
quando sono stati fatti i lavori per quello che riguarda via
Sant'Anselmo - abbia riconosciuto una sorta di agevolazione per
quelle che erano le attività commerciali, in questo caso si è
deciso di no.
In commissione abbiamo sentito l'Assessore, che peraltro
ringrazio, perché è stato molto disponibile anche eventualmente a
fornirci dei dati aggiuntivi, che io mi premurerò di chiedere vista
la disponibilità dell'Assessore Donzel... Dicevo, perché in questo
caso il Comune di Aosta si è premurato di dirci che non poteva
intervenire eventualmente su un discorso di riconoscimento a titolo
di indennizzo, sul pagamento di una serie di tributi quando, se
leggiamo la convenzione, noi vediamo che all'articolo 8, dove
parliamo di occupazione del sottosuolo pubblico...nella convenzione
c'è scritto che, invece di quantificare quant'era il valore di
questo sottosuolo pubblico, il Comune di Aosta all'articolo 6
decide di dire che per 29 anni la costruzione gratuita delle utenze
comunali pubbliche andrà a compensare questo mancato pagamento del
sottosuolo pubblico...
(interruzione di un Consigliere, fuori microfono)
...dov'è stata fatta la valutazione, poi gli allacciamenti
normalmente si pagano una volta sola, ecco, io immagino che
nell'arco dei 29 anni non è che collegheranno e scollegheranno
annualmente questi edifici pubblici. Allora qualcuno mi spiegherà
perché è stato deciso di non incassare come Comune una parte legata
a quella che è l'occupazione del sottosuolo pubblico e lì non si è
gridato: "no, se noi diminuiamo eventualmente gli incassi del
Comune, dobbiamo chiedere un sacrificio in più agli altri".
Seconda curiosità, che mi piacerebbe veramente capire, è il
discorso legato anche al pagamento del plateatico, anche questo fa
parte di quelli che sono gli introiti che un Comune quantifica ai
fini del rispetto della copertura del 100 percento di quelli che
sono i costi che devono teoricamente gravare sul cittadino e sul
contribuente. Allora non è che si possono fare due pesi e due
misure, noi crediamo in questo caso che probabilmente il senso
della convenzione andava nel senso buono, perché il Comune pensava
comunque di fare un affare, nel senso di dire: "beh, interveniamo
sull'acquedotto, utilizziamo gli scavi", però alla fine non è che,
da una parte, uno può dire: "no, non posso intervenire per cercare
di venire incontro a questi commercianti, che probabilmente avranno
anche delle difficoltà a garantire il pagamento, vedi adesso del 16
o di quelle che saranno le imposizioni di fine anno" e, dall'altra
parte, dire: "no, non possiamo intervenire perché comunque abbiamo
la necessità di non andare a gravare di più sui contribuenti", ma
se noi non facciamo pagare a queste società, a queste grandi
società l'utilizzo del sottosuolo pubblico, l'utilizzo del
plateatico, chi paga?
Allora il nostro intervento va nel senso di dire che...io
immagino e mi auguro che questo Consiglio abbia la volontà di
riconoscere un po' quello che ha detto prima il collega Donzel:
riconoscere che un danno effettivo c'è stato per queste società,
per queste attività commerciali. Noi pensiamo che un riconoscimento
ufficiale di quello, al di là delle responsabilità, che io torno a
dire credo non siano direttamente accollabili alla Regione, ma solo
per il fatto di avere una partecipata al 28 percento la Regione non
può far finta di essere un soggetto terzo. Non può neanche
trincerarsi dietro al fatto di dire: "noi non abbiamo la
maggioranza in questa società". La Regione deve prendersi questo
tipo di responsabilità, ammettere chiaramente che comunque un danno
economico c'è stato e nello stesso tempo coordinare probabilmente
un tavolo affinché questa società, che ha potuto fare bellamente
degli sconti agli Enti pubblici, parlo di Regione e Comune, possa
eventualmente riconoscere anche un...fare un gesto di questo genere
anche verso i commercianti. Nello stesso tempo il Comune di Aosta è
un soggetto direttamente chiamato in causa, allora, se è
direttamente chiamato in causa, non può cercare di fare due pesi e
due misure. Io penso che sia interesse del Comune fare l'interesse
per quello che riguarda tutta la rete idrica, la manutenzione
straordinaria - ed è quanto è stato fatto -, ma non può il Comune
di Aosta bellamente far finta che il problema dei commercianti non
sia un problema reale. Quando muore un'attività, muore una parte
della città, e soprattutto in un momento così delicato.
Dico questo perché se almeno da parte nostra...e ascolteremo con
interesse eventuali interventi anche da parte della
maggioranza...perché se questo riconoscimento non dovesse essere
reale, noi presenteremo un ordine del giorno in cui chiederemo
esplicitamente questo, come chiederemo che la Regione, seppur non
direttamente interessata, coordini un tavolo, affinché venga
riconosciuto quello che è il danno e soprattutto eventualmente
quelli che potranno essere i soggetti che dovranno intervenire per
contribuire a mitigare questo danno effettivo. Ecco, questo è
quanto noi crediamo sia...e vada nel senso di tutelare le attività
commerciali in un momento difficile, dove non meravigliamoci se
giornalmente sentiamo che la burocrazia e le imposte fanno morire
delle parti di attività. Nello stesso tempo noi crediamo che quella
che è stata un'iniziativa spontanea di un gruppo di cittadini non
possa cadere nel dimenticatoio, oppure che si possa far finta che
il Consiglio regionale solo perché non ha il 51 percento di Telcha
non possa essere direttamente interessato.
Presidente -
Grazie collega Gerandin. Ha chiesto la
parola la Consigliera Certan, ne ha la facoltà.
Certan (ALPE)
- Grazie Presidente.
Sarò obbligata ad essere un po' ripetitiva, ma credo che ogni
tanto
repetita iuvant
, quindi i colleghi hanno già ben
illustrato questa problematicità. Beh, innanzitutto sottolineo il
fatto che se dei commercianti o comunque dei cittadini si prendono
l'iniziativa e l'onere di firmare un documento e di sollevare, di
comunque porre l'attenzione su alcuni problemi, credo che non
possano essere considerati solo in un momento di voglia di fare
capricci, ma credo che seriamente abbiano rilevato non solo delle
criticità e dei problemi, ma anche la necessità di porre
l'attenzione e in qualche modo di cercare delle soluzioni.
Probabilmente ne parliamo sempre...ed è sulla bocca di tutti noi il
discorso della crisi, però probabilmente in questo momento, se non
si pone l'attenzione, non si fa attenzione a qualsiasi tipo di
azione, spesso rechiamo veramente dei problemi ai cittadini.
Evidenzia delle criticità, che, a nostro avviso, vanno risolte,
perché la petizione ha posto veramente l'attenzione su delle scelte
che l'Amministrazione, anche regionale, e forse in questo caso un
po' più defilate, ma soprattutto l'Amministrazione comunale ha
deciso di fare. Noi chiaramente non entriamo in merito alla bontà
oppure no dell'operazione che Telcha ha fatto in questo momento,
non entriamo neppure in merito sulla bontà della scelta del periodo
in cui quest'operazione è stata fatta, però non possiamo non
sottolineare che questi cittadini che hanno firmato la petizione si
sono anche presi la responsabilità di dichiarare quanto hanno
incassato, quant'è stato il loro introito nell'arco di questi mesi
in cui sono stati fatti i lavori. Credo quindi che, quando dei
cittadini, degli esercenti, dei commercianti si prendono la briga
di autocertificare i loro mancati introiti, la cosa sia da prendere
seriamente.
Nell'audizione la IV Commissione è stata chiamata a valutare, ad
analizzare queste problematicità e credo sia uscito chiaramente,
come lo ricordavano i colleghi, che, al di là delle scelte - ripeto
- del periodo, tutti, molti dei vari attori abbiano avuto dei
vantaggi. Il Comune di Aosta l'ha chiaramente ribadito attraverso
l'Assessore Donzel, che ha detto:
"noi dovevamo mettere a
disposizione il sottosuolo per poter far passare questa rete, che è
stata interamente fatta a costi zero per il Comune, quindi a carico
loro. Per noi è stata un'opportunità, com'è stato detto in più
occasioni, perché nella convenzione era previsto che, dove si
andava a fare gli scavi, se c'era la necessità, avremmo potuto
sostituire delle reti di acquedotto e fognatura, oltretutto quello
che comporta valvole e via dicendo. Sapevamo che le zone
interessate avevano la necessità di sostituzione di queste reti,
perché gran parte risalivano agli anni '60, alcune reti realizzate
quando c'era un certo ridimensionamento urbanistico che poi negli
anni è andato ad aumentare"...quindi man mano che la ditta scavava
ci si rendeva conto che era tutto da sostituire, quindi abbiamo
avuto l'opportunità di sostituire praticamente tutte le reti"
,
eccetera. Se questa cosa quindi era stata messa in convenzione,
vuol dire che una certa programmazione dei lavori il Comune di
Aosta ce l'aveva già, perché sennò non l'avrebbe fatta scrivere in
convenzione, quindi voleva dire che sapeva che in quel modo si
sarebbe ottimizzato. Mi viene da dire: certo ci mancava ancora -
giustamente il Presidente della Commissione Isabellon l'ha
sottolineato - che in questo periodo si facesse prima uno scavo e
poi di nuovo un altro, sarebbe stata veramente una presa in giro e
l'assurdo...però credo che vada riconosciuto che il Comune di Aosta
ha avuto un vantaggio.
La Regione si legge nelle varie audizioni...abbiamo avuto modo
di capire che ha comunque potuto mettere la fibra ottica, eccetera.
Telcha ha avuto un vantaggio, ha avuto probabilmente altri vantaggi
sui quali non entro nel merito, ma uno dei vantaggi maggiori che ha
avuto è stato quello di non pagare assolutamente l'occupazione del
suolo pubblico. Tutti i parcheggi di via Torino per il periodo di
sei mesi non sono stati utilizzati dalle macchine e se un cittadino
normale non paga l'occupazione di quei parcheggi, prende la multa,
per Telcha è stata occupazione a costo zero, anzi con un vantaggio.
Comunque sia quindi il Comune ha avuto un vantaggio, la Regione ha
avuto un vantaggio, Telcha ha avuto un vantaggio, gli unici che non
l'hanno avuto e a cui non si vuole neanche riconoscere dei danni
sono i cittadini e i commercianti che lavorano, soprattutto i
commercianti che lavorano in questa via, perché parlo anche dei
cittadini? Perché a mio avviso...e questa è stata la disquisizione
linguistica sulla quale si è giocata tutta l'audizione...è proprio
la differenza tra disagio e danno. Allora, a nostro avviso, i
cittadini che abitano in via Torino hanno avuto dei disagi
sicuramente. Alcuni commercianti che hanno potuto...alcune attività
commerciali che operano in quella via hanno potuto in qualche modo
organizzarsi diversamente, e l'hanno detto chiaramente in
commissione, hanno avuto forse solo disagi e non danni, ma, a
nostro avviso, alcune attività commerciali hanno avuto dei danni e
dei danni anche molto gravi.
Io non accetto...noi non accettiamo, diciamo, la definizione che
ha dato il Presidente Rollandin in commissione:
"i marciapiedi e
le entrate di ogni negozio erano liberi e ognuno poteva entrare nel
negozio"
. Sì, certo, sappiamo anche noi come funziona... però
diciamo come si organizzano i cittadini quando una via è
completamente chiusa...era vero che via Torino era accessibile a
piedi e i negozi non erano chiusi e sbarrati e quindi i marciapiedi
si potevano utilizzare per camminare, però è vero anche che in quel
periodo...non so fra di noi trentacinque quanti siano entrati a
fare le compere normalmente in via Torino, però dobbiamo anche
ammettere che non possiamo liquidare la questione dicendo: "c'è
stato solo un disagio e non un danno". A nostro avviso, quindi
questo danno va riconosciuto, ci sono nelle autocertificazioni dei
commercianti persone che hanno autodichiarato che hanno guadagnato,
hanno avuto un introito in otto mesi di 3.129 euro, di 1.790 euro,
di 9.090 euro. Credo quindi che la situazione sia molto varia, però
che sia anche drammatica, perché se in otto mesi un'attività
commerciale ha avuto un incasso di 2 mila euro, credo sia un po'
difficile poter dire che potrà fare chissà quali investimenti per
il futuro.
Mi permetto di fare ancora un passaggio sul ruolo della Regione,
del Consiglio regionale e del Comune di Aosta, perché credo che
anche qua sia un po' fare delle differenze sottili, ma certo tutto
questo discorso, se fosse stato risolto da parte dei commercianti e
non solo dei commercianti che hanno firmato la petizione, ma di
tutti i commercianti con il Comune di Aosta, probabilmente non si
sarebbe neanche arrivati a portare all'attenzione del Consiglio
regionale questo problema, quindi vuol dire che c'è stato un
cortocircuito da qualche parte nei rapporti con il Comune. Comune
che tra le altre cose nelle audizioni si è anche reso disponibile
eventualmente a venire incontro ad alcune richieste, il problema è
che ha deciso di definire il Comune qual era l'incontro, cioè erano
le luminarie natalizie: 12 mila euro, e giustamente i commercianti
hanno detto: "noi non possiamo accettare solo questo tipo di
attenzione", ecco perché, a mio avviso, è importante anche il ruolo
della nostra Assemblea, del nostro Consiglio regionale: perché se,
da una parte, è vero che noi non possiamo impegnarci a dare degli
indennizzi o a definire la spesa di risarcimento del danno per
queste attività, è vero anche che non possiamo neppure far finta di
niente e dire che la situazione non ci riguarda, perché, a mio
avviso, ci riguarda e a maggior ragione ci riguarda perché
l'attenzione è stata posta da dei commercianti e da dei cittadini
valdostani.
Noi quindi abbiamo preparato un ordine del giorno, che poi
sottoporremo all'attenzione come gruppi di minoranza...penso che
comunque lo guarderemo...e lo porremo all'attenzione della
maggioranza affinché veramente non si interrompa questo dialogo e
non si chiuda tutta la discussione con: "i disagi per un'operazione
di questo tipo sono comprensibili, quindi i commercianti devono
accettarli e dei danni non sono stati riscontrati".
Come lo ricordava il collega Donzel, è stata una delle cose che
comunque è stata anche valorizzata, è stata detta ai quattro venti,
è stata scritta su tutti i giornali, il Capo dell'emergenza della
Protezione civile Gabrielli, quando è venuto in Valle d'Aosta, ha
riconosciuto che un esercizio commerciale o un albergo che non può
esercitare la sua attività subisce dei danni e va risarcito. Non
saranno cifre esponenziali quelle che ci hanno esposto ieri in
commissione per quanto riguarda gli albergatori di La Palud, però
credo sia almeno un riconoscimento. Allora quello che noi chiediamo
è che ci sia un impegno politico da parte del Governo regionale a
farsi portavoce con il Comune di Aosta innanzitutto e poi con
Telcha chiaramente affinché questa richiesta di attenzione, e in
qualche modo attenzione particolare, venga presa in considerazione,
venga portata avanti da chi chiaramente ha la responsabilità. Io
riconosco che non è responsabilità né del Governo regionale, della
Giunta, né del Consiglio regionale, ma è responsabilità
probabilmente di chi ha agito, ha lavorato in quel periodo lì, però
noi non possiamo fare come gli struzzi e far finta che il problema
non esista. Tra le altre cose, e termino, non credo neppure che si
possa paragonare questo periodo di lavori che sono stati fatti in
via Torino con i lavori che vengono fatti in generale in tutta la
città o in tutta la Valle d'Aosta, perché lo sappiamo tutti - noi
per venire in Consiglio regionale passiamo proprio da lì, lo
abbiamo visto - che per un periodo questa via è stata completamente
abbandonata e chiusa al traffico, quindi tutta la circolazione, in
un momento già di crisi anche del turismo, è stata deviata da altre
parti. Via Sant'Anselmo aveva avuto un riconoscimento seppur
minimo, noi chiediamo veramente che venga comunque ascoltato questo
momento di richiesta di attenzioni che i commercianti hanno avuto.
Tra l'altro, si sono anche premurati di consegnare dei lavori che,
a loro avviso, andrebbero fatti, non hanno scritto personalmente
quali danni hanno subito ognuno di loro, ma hanno posto
l'attenzione su dei danni che ha subito l'intera comunità che vive
intorno a via Torino, quindi riasfaltature...c'è tutta una serie di
cose che hanno scritto che, a mio avviso, vanno comunque valutate e
noi chiediamo che il Presidente si faccia portavoce di queste
istanze. Grazie.
Presidente -
Grazie Consigliera Certan. Ricordo che siamo
in discussione generale. La preannunciata risoluzione sarebbe
opportuno presentarla prima che si concluda la discussione
sull'argomento. Ci sono altre richieste di intervento? Ha chiesto
la parola il Consigliere Bertschy, ne ha la facoltà.
Bertschy (UVP
) - Chiedo, per cortesia, una piccola
sospensione per la riunione dei gruppi di opposizione.
Presidente -
Il Consiglio è sospeso. Grazie.
Si dà atto che la seduta è sospesa dalle ore 12,40 alle ore
12,47.
Rosset (Presidente)
- Colleghi, vogliate riprendere i
vostri posti. Considerato che siamo in discussione sulla
risoluzione, riterrei opportuno chiudere i lavori della mattinata e
riprendere alle 15,30. Buon appetito.
---
La seduta termina alle ore 12,47.
