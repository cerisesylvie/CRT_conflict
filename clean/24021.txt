Classificazione
AMBIENTE
Stoccaggio e smaltimento rifiuti



Oggetto del Consiglio n. 3007 del 3 ottobre 2007 - Resoconto
OGGETTO N. 3007/XII - Raccolta differenziata dei rifiuti
biodegradabili nella nostra regione. (Interpellanza)
Interpellanza
Ricordato che il recupero della frazione biodegradabile dei
rifiuti al fine di ridurre i quantitativi avviati a smaltimento
riveste un ruolo primario nell'attuare quanto previsto dalla
strategia europea in materia di rifiuti e che la Direttiva
1999/31/CE in materia di discariche introduce, inoltre, specifici
obiettivi di riduzione dei rifiuti organici da avviare allo
smaltimento in discarica;
Constatato inoltre che l'incentivazione al compostaggio
domestico è, tra le politiche di riduzione a monte della quantità
di rifiuto da smaltire, una delle più importanti;
Considerato che in Valle d'Aosta la percentuale della
frazione umida risulta essere intorno al 17-18%;
Rilevato come sia il Piano regionale di gestione dei rifiuti,
approvato dal Consiglio regionale con deliberazione n. 3188/XI del
15 aprile 2003, che la delibera di Giunta n. 543 del 28/02/2005
"Integrazione del piano regionale di gestione dei rifiuti approvato
con deliberazione del consiglio regionale n. 3188/XI, del
15.4.2003. Approvazione di tre programmi operativi per lo
smaltimento degli apparecchi contenenti PCB e PCT, per la riduzione
della produzione dei rifiuti e per la riduzione dei rifiuti
biodegradabili da smaltire in discarica." prevedono iniziative
molto parziali e limitate quali ad esempio l'attivazione di
raccolte differenziate di tipo domiciliare della frazione organica
(limitatamente ai Comuni con meno di 3.000 abitanti e laddove i
singoli agglomerati abitativi consentono di raggiungere almeno 250
utenti);
Preso atto che le esperienze in aree e comprensori molto
simili alla nostra realtà, ad esempio nella Val di Fiemme e nella
provincia di Bolzano, recentemente oggetto di sopralluogo da parte
della terza commissione consiliare, smentiscono la fondatezza delle
limitazioni messe in atto dalla deliberazione 543/2005;
Ricordate inoltre le positive esperienze dei Comuni di La
Salle, Etroubles, Ollomont e Bionaz.
I sottoscritti Consiglieri regionali
Interpellano
l'Assessore competente per sapere:
1) i dati relativi alla produzione di rifiuti urbani,
differenziati e indifferenziati, suddivisi per sotto ambiti
territoriali nel primo semestre 2007;
2) come si intende operare per attivare anche in Valle
d'Aosta la raccolta differenziata dei rifiuti urbani biodegradabili
in tutte le sue componenti al fine di ridurre la quantità, in
volume e in peso, dei rifiuti da smaltire in discarica.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Ritorniamo a discutere con il
Governo regionale su un problema: quello dei rifiuti, che si sta
facendo sempre più pressante e che ha bisogno di soluzioni che
vadano alla radice. La radice non è la soluzione tecnologica che ha
testé indicato il Presidente Caveri, perché, riguardo questo
problema, che è un problema globale, la sola soluzione tecnologica
non è mai una risposta risolutiva del problema, ma è una delle
risposte, ma non la sola; la risposta è a monte e credo che anche
l'Assessore Cerise convenga con me che il problema è della
riduzione, della prevenzione e della minimizzazione dei rifiuti. La
pratica principe nella riduzione e minimizzazione dei rifiuti è
quella relativa al compostaggio di quella parte di rifiuti, di
quelli che sono in Valle d'Aosta, con una percentuale che è da
"Guinness dei primati", i rifiuti biodegradabili, ossia i rifiuti
organici, che siano scarti da cucina, che siano altri rifiuti
provenienti da piccole operazioni di giardinaggio, sono quelli che
sono più o meno intorno al 17-18%. Bene, proprio recentemente noi
con un sopralluogo in III Commissione, guidati dal Presidente della
III, siamo stati in Trentino e abbiamo osservato che l'ATO Val di
Fiemme ha centrato la sua azione proprio sulla pratica, sulla
diffusione in maniera capillare del compostaggio domestico e di
prossimità, raggiungendo quel ATO - che ha per orografia,
topografia, per territorio caratteristiche quasi simili alle nostre
valli - percentuali che in media superano l'80% di raccolta
differenziata. Cosa vuol dire questo? Vuol dire che la quantità di
rifiuti da portare in discarica si riduce enormemente, si riduce al
20%, rimane un residuo del 20%. Questa è la strada che crediamo la
Regione debba percorrere, non vi sono altre strade, la strada è
quella della riduzione dei rifiuti, quella dell'aumento della
raccolta differenziata prima di innamorarci della soluzione
tecnologica, panacea di tutti i mali, l'inceneritore! Cosa
chiediamo al Governo regionale? Anzitutto un po' di dati più
recenti di quelli che abbiamo richiesto il 2006, almeno il primo
semestre 2007 se li ha, naturalmente sappiamo che i dati devono
essere validati, ma ci accontenteremmo anche solo dei dati
ufficiosi, perché crediamo che le variazioni non siano tanto
significative.
La seconda domanda, quella più importante, è come si intende
operare per far sì che in Valle d'Aosta la quantità di rifiuti
marcescibili, quelli che danno più fastidio perché in discarica
provocano cattivi odori, quelli che in massa e in peso sono più
problematici... quali sono gli intendimenti di questo Governo per
finalmente puntare all'obiettivo di ridurre i rifiuti attraverso
l'aumento della raccolta differenziata soprattutto in questa
fase?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Argomento non nuovo, peraltro molti di tali
aspetti sono stati già oggetto di riflessione e di considerazioni
in quest'aula, ma "repetita iuvant"... e allora comincio con il
dare dei dati. È importante sapere che disaggregando il dato
complessivo per Comunità montana, per Comune di Aosta, che sono gli
ambiti di riferimento, potremmo dire che, per quanto riguarda la
Valdigne-Mont Blanc, siamo al 36%; Grand Paradis 34%; Grand Combin
36%; Monte Emilius 34%; Monte Cervino 35%; Evançon 34%; Monte Rosa
37%; Walser 35%; Comune di Aosta 43%; totale della Regione 37%.
Per quanto riguarda i rifiuti biodegradabili, a parte quanto già
contenuto nel Piano regionale sulla gestione dei rifiuti, approvato
dal Consiglio nel 2003, voglio ricordare il programma per la
riduzione dei rifiuti biodegradabili da smaltire in discarica
contenuto nella deliberazione della Giunta regionale n. 543 del 28
febbraio 2005, che aveva come obiettivo fra l'altro quello di
valutare la possibilità di intersecare tutta una serie di filoni di
rifiuti biodegradabili che provengono da filiere determinate,
ospedali, mense... Fermo restando l'obiettivo principale, enunciato
sia nel piano, sia negli atti amministrativi, compresa la
deliberazione che dicevo prima che nel titolo parla
specificatamente di riduzione di rifiuti, concetto che poi verrà
riportato nella proposta di legge che il Governo regionale ha
presentato, la scelta su come trattare i rifiuti biodegradabili non
può prescindere da cosa la Regione intende fare in via definitiva
con i rifiuti residuali e mi spiego. Se l'opzione fosse quella,
immaginiamo di avere un'altra discarica, lei sa bene che nella
discarica i rifiuti così non si potranno più mettere, quindi devono
essere comunque pretrattati; allora, se l'opzione fosse quella
della discarica, bisognerà studiare delle fasi di pretrattamento e
ricostruire tutta la filiera secondo le caratteristiche
merceologiche dei singoli rifiuti e di conseguenza dire: "va bene,
raccogliamo". Noi, peraltro, abbiamo visto anche altri sistemi, non
ultimo la possibilità di premiare con degli sconti tariffari chi
farà il compostaggio domestico, proposta che credo abbiate fatto
anche voi, ma voi l'avete fatta sulla base comunale che non è
possibile fare, perché la tariffa non viene individuata a livello
di Comune: viene individuata a livello di sub ATO o al limite di
Comune di Aosta, ma prima bisogna costruire la tariffa e poi
possiamo anche immaginare una quota di sconto per chi fa il
compostaggio domestico: questo è già incentivare tale tipo di
attività attraverso la defiscalizzazione... se vogliamo la
diminuzione di tariffazione... Ci troveremmo comunque a che fare
con un residuo dell'ordine di un 10-15%, oggi siamo al 17%
dell'umido, ebbene questo bisognerà immaginare di pretrattarlo, di
fare del compostaggio, di fare un sistema di trattamento per poi
trasformarlo in sostanza...
Se il discorso dovesse essere quello di portare i rifiuti fuori
Valle, bisogna capire come lo vogliono il rifiuto, perché il
rifiuto fuori Valle difficilmente ce lo accettano così, nel senso
che l'umido non lo vuole nessuno, per ovvi motivi, soprattutto se
vai a portarlo in casa d'altri; quindi bisognerà pensare di
vagliare il rifiuto, tirare via il materiale che compone l'umido e
anche qui immaginare di fare un sistema di trattamento per produrre
dei "compost"... parliamo di stabilizzazione che forse è il termine
giusto. Posso anche dirle cosa succederà nel caso facessimo il
termovalorizzatore noi: si tratta di capire cosa vogliamo
termovalorizzare e come.
Visto che la sua domanda voleva escludere l'aspetto finale, che
è un appuntamento assolutamente ineludibile per ricostruire la
filiera della raccolta e del trattamento dei rifiuti prima
dell'eliminazione finale, vi sono 2 strade, non vi sono tante cose
da fare: la prima è quella di continuare a fare la battaglia per
ridurre la produzione dei rifiuti, mettendoci dentro tutto; la
seconda è quella di fare in modo che, laddove è possibile, questo
rifiuto sia in qualche modo intercettato, da un lato, attraverso
delle azioni di filiera, che sia la Regione, gli ATO, per fare in
modo che si intercettino queste produzioni nei centri di produzione
- mense... -; dall'altro, sul singolo cittadino, ossia per dirla un
po' così: "fatevi la fossa e mettetecelo dentro, con dei sistemi di
premio che possono essere quelli che ho detto prima". Non facciamo
però la cosa molto più semplice di quella che non è... intanto
sulla tariffa siamo "in alto mare", non qui, ma in tutta Italia,
perché la tariffa, stando a quello che dice il decreto n. 152 per
essere identificata, bisogna prima chiarire le voci di costo, poi
fare una concertazione... in ogni caso un'azione minimale posso
immaginare di poterla fare.
L'altra cosa che sono invece poco propenso a sponsorizzare è
l'apertura di una cosiddetta "filiera di compostaggio domestico"
laddove non si ha la possibilità di avere uno spazio agricolo dove
depositare tali rifiuti, questo perché cosa ne facciamo una volta
raccolto tale materiale a livello di singolo cittadino? Dobbiamo
mettere in piedi dei centri di stabilizzazione, che hanno dei
grossi problemi perché generano degli odori che sono nauseabondi,
nessuno li vuole. In Valle d'Aosta peraltro vi sono dei problemi di
rallentamento nel processo di stabilizzazione dovuto ai fattori
climatici, per cui su questo sarei prudente, mentre sarei
disponibile ad accelerare nell'ambito del processo di compostaggio
di tipo agricolo, utilizzare qualche spazio, cosa che avviene già,
altrimenti non si spiegherebbe come mai abbiamo il 17%. Se si
facesse in modo che a livello di sub ATO questa cosa venisse ancora
più stimolata, può darsi che questo 17% scendesse anche al 10%, ma
sotto tale soglia è difficile poter arrivare.
Presidente
- La parola al Consigliere Segretario
Venturella.
Venturella (Arc-VA)
- Assessore, volevo richiamare la sua
attenzione e quella dei colleghi proprio su quello che lei ha
citato: su quella famosa deliberazione del febbraio 2005, che
disponeva l'integrazione del Piano regionale dei rifiuti del 2003.
Proprio su quel programma del febbraio 2005 cosa si scriveva? Si
scriveva che all'attivazione nei termini - sul compostaggio
naturalmente - e secondo le modalità indicate dal piano di raccolte
differenziate di tipo domiciliare della frazione organica,
limitatamente ai Comuni con non meno di 3.000 abitanti e laddove i
singoli agglomerati abitativi consentono di raggiungere almeno 250
utenti... Vorrei dire, Assessore, che queste limitazioni sono state
smentite nei fatti proprio dai nostri sopralluoghi, perché abbiamo
potuto apprezzare che anche i nuclei con meno di 3.000 abitanti e
con meno di 250 utenti - naturalmente sia essi non selezionati che
selezionati, ossia famiglie, piccole imprese - le raccolte
differenziate dell'umido funzionano eccome! Certo, ci vuole più
responsabilità dei Comuni e dei sub ATO, certo che in prima battuta
si aumentano i costi, ma questo aumento viene compensato dal fatto
che non si portano più i rifiuti in discarica, che è il grande
problema! Perché, se riuscissimo a limitare il conferimento in
discarica alla sola frazione secca, leggera, buona parte dei
problemi di tipo ambientale sarebbero risolti. Quello che ci pare è
che il Governo regionale inizi a considerare il problema dalla
parte della coda, prima abbiamo la soluzione tecnologica e poi
pensiamo al resto, ma non è vero, anche perché il disegno di legge
regionale che lei ha presentato è la mera riproposizione degli
obiettivi che sono del 40%, 50%, 60% di raccolta differenziata.
Pensiamo che la Valle d'Aosta, dotata di capacità e di autonomia,
non riesca a far molto di più, a puntare a raggiungere degli
obiettivi che sono ormai obiettivi raggiunti dalle altre località
montane? Pensiamo che in Valle d'Aosta non riusciamo a superare
l'80% della raccolta differenziata? Ma non abbiamo proprio fiducia
dei nostri cittadini? È chiaro che esistono dei problemi quali: ma
dove mettiamo il "compost" che originiamo? Ma certo! Abbiamo però
circa il 70% di territorio e forse il 70% delle utenze, che possono
ben riutilizzare il proprio umido, lo scarto da cucina direttamente
nell'area verde, nel proprio giardino. Ho qui un esempio di buona
pratica del 2006 a cura dell'Osservatorio nazionale dei rifiuti, in
cui grande importanza viene data ai cosiddetti "rifiuti
biodegradabili", è una delle buone pratiche da mettere in campo; ad
esempio, il Comune di La Salle è già stato un anticipatore, perché
ha distribuito a ben 180 famiglie i "composter", fa già una
riduzione del 15% della tassa sui rifiuti! Abbiamo queste
esperienze, perché non le esportiamo? Non c'è solo l'esempio di La
Salle, ve ne sono altri. Se non si vuole uscire dalla Regione,
abbiamo nella Coumba Freida, nella valle dell'Assessore
Marguerettaz, 3 Comuni che stanno lavorando in maniera egregia
raggiungendo in neanche 6 mesi percentuali di raccolta
differenziata di oltre il 60%: mi riferisco ad Ollomont, Bionaz e
Etroubles. Esportiamoli allora, non partiamo dalla coda, non
partiamo dalla soluzione tecnologica che è rappresentata
dall'inceneritore, partiamo dall'inizio, che è quello di far sì che
il ciclo dei rifiuti sia sì chiuso, ma prima bisogna far sì che la
raccolta differenziata sia almeno in linea con le realtà non dico
italiane, perché sappiamo tutti quali sono i problemi, ma almeno
dell'arco alpino. Perché, togliendo la Liguria, che è il fanalino
di coda con la Campania dell'Italia, la Valle d'Aosta, rispetto
alla raccolta differenziata, non se la passa molto bene. Ci si
confronterà, Assessore, in Commissione e in Consiglio, ma almeno
per costruire un processo condiviso, si parte dall'inizio che è
quello di aumentare la raccolta differenziata. Abbiamo gli
strumenti e le "leve", facciamolo!
