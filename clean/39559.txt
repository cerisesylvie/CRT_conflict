Classificazione
ATTIVITÀ CULTURALI
ISTRUZIONE PUBBLICA



Oggetto del Consiglio n. 2703 del 18 aprile 2017 - Resoconto
OGGETTO N. 2703/XIV - Interpellanza: "Predisposizione di
progetti per la realizzazione di un efficiente sistema musicale
valdostano".
Rosset (Presidente)
- Con 30 consiglieri presenti,
possiamo iniziare i lavori. Punto 19 all'ordine del giorno, per
l'illustrazione ha chiesto la parola il consigliere Guichardaz, ne
ha facoltà.
Guichardaz (PD-SIN.VDA) -
. Abbiamo accennato, nel corso
della precedente interpellanza, della necessità di fare sistema tra
le varie agenzie che si occupano di formazione musicale, ma non
solo, anche con i cori, le bande, tutti i soggetti che in qualche
modo fanno musica nella nostra regione. La Valle d'Aosta detiene un
patrimonio di competenze e di conoscenze musicali unico nel
panorama nazionale. Il livello di alfabetizzazione musicale della
nostra regione è altissimo, credo che ognuno di noi abbia nella
propria famiglia qualcuno che pratica musica. Molti sono quelli che
per diletto suonano uno strumento, con competenze a volte superiori
al semplice approccio amatoriale.
Io stesso, nel mio piccolo, ho avuto la possibilità di studiare
musica in Valle dando gli esami da privatista al Conservatorio di
Torino, e oggi canto in un coro polifonico in un "
ensemble
"
amatoriale. Mia moglie si è diplomata da privatista in pianoforte
dopo aver studiato all'Istituto musicale di Aosta. Una delle mie
figlie è iscritta all'AFAM, dopo aver fatto un percorso di
apprendimento musicale da piccola con i corsi SFOM passando per le
scuole medie musicali e poi per il pre-accademico. Oggi canta in
due cori polifonici e suona stabilmente in un "ensemble" di
clarinetto. L'altra ha fatto la SFOM, le medie musicali e oggi
canta in un coro. Mio fratello ha cominciato a suonare in banda
dopo i quarant'anni. Mia nipote suona il clarinetto in banda. Mio
cognato si è diplomato, da adulto, in chitarra, dopo aver studiato
all'Istituto musicale di Aosta, e mio nipote suona e pratica il
liceo musicale di Aosta.
Non è per raccontare i fatti miei, ma uso questo breve
excursus
personale per dire di una rete di opportunità che
soddisfa le esigenze più diverse e soprattutto che arricchisce il
tessuto socioculturale della nostra regione in modo unico, direi
inedito, quantomeno per quanto riguarda il nostro Paese.
I giovani e i meno giovani che studiano e praticano la musica
imparano a stare insieme, a fare squadra, imparano anche un
linguaggio nuovo. Possiamo dire che in Valle molti sono almeno
trilingue, considerando la musica una vera e propria lingua. Forse
ancora più universale dell'inglese. Tanti che praticano la musica
impiegano il loro tempo in modo produttivo per se stessi e per gli
altri, con ciò contribuendo ad innalzare il livello culturale
complessivo di una comunità.
Parlavo tempo fa con un amico direttore di un importante
conservatorio svizzero, e, nel fargli una panoramica dell'offerta
musicale in Valle d'Aosta, l'ho visto sinceramente colpito. Al di
là della realtà conservatoriale, di cui ho detto nella precedente
interpellanza, si è molto stupito per la formula SFOM. Credo che
non esista altrove una scuola di formazione e orientamento musicale
come la SFOM, che riesca a coniugare lo studio della musica colta
con lo studio e la pratica di altri stili, che riesca ad esplorare,
con rigore anche didattico, linguaggi e strumenti generalmente poco
praticati nei conservatori: il jazz, la vocalità moderna, il basso
elettrico, le percussioni etniche, ma anche il rock e il pop, la
street band
e l'improvvisazione.
È rimasto piuttosto impressionato dalle molteplici attività
fatte dalla SFOM a favore delle persone con disabilità. Pensate ai
percorsi misti, alla Taxi Orchestra, alla musica diversa, a "Suono
anch'io" ad "Altre note" a "MistInMusica". Queste ultime due
esperienze si rivolgono ai bambini in difficoltà delle scuole
primarie e secondarie di primo grado.
O pensate al grande lavoro che SFOM riesce a fare sull'infanzia:
alla musica in gravidanza, gli atelier dagli zero ai tre anni e dai
tre ai cinque anni; agli atelier orientativi, al "Suzuki" o agli
atelier per adulti; agli atelier per organo liturgico o di
composizione e scrittura musicale, che sono due percorsi
estremamente qualificanti e - direi - utili per chi vuole fare e
scrivere musica senza doversi iscrivere a un corso di organo di
composizione al conservatorio. Sono corsi molto difficili a cui si
arriva generalmente dopo aver praticato altri strumenti.
Si stupiva questo mio amico direttore anche dalla grande
quantità di bande, di buono e di ottimo livello, presenti nella
nostra regione. Ho contato sedici organizzazioni bandistiche
valdostane, novecento musici, oltre seicento allievi. Alcune bande
esistono da oltre centocinquant'anni: la banda di Aosta è stata
fondata nel 1832, la banda di Châtillon addirittura nel 1780.
Questo direttore di conservatorio si è detto molto colpito dalla
nostra realtà corale, che esprime anche una grande qualità,
malgrado i nostri piccoli numeri. Pensate, colleghi, che sono sette
i coristi valdostani, cinque effettivi e due supplenti, che cantano
nel Coro Giovanile Italiano. Una formazione di venticinque elementi
finanziata dalla federazione dei cori italiani che seleziona le
migliori voci d'Italia tra i diciotto e i ventotto anni nell'ambito
delle migliaia di cori iscritti alla Feniarco. Questo solo per
rimanere nell'ambito della musica istituzionalizzata. Ma non
dimentichiamo che in Valle esiste una realtà diffusissima di gruppi
folcloristici, di gruppi musicali non istituzionalizzati, che
alimentano a loro modo un fermento che chiunque venga nella nostra
regione riesce a cogliere.
In Valle si è sempre investito moltissimo nella musica, rendendo
molto fertile quel substrato di conoscenze e sensibilità che ci
rendono unici nel nostro Paese ma non solo, mi spingo a dire, senza
tema di smentita, in tutta Europa. Si è investito tanto quando le
risorse erano abbondanti, e si continua ad investire tanto anche
adesso che le risorse sono pressoché dimezzate. Certo, la minore
disponibilità ma anche il grande investimento fatto negli anni
presuppongono ragionamenti nuovi per mettere a sistema l'enorme
patrimonio musicale di cui siamo detentori, per renderlo più
efficiente, sostenibile, soprattutto per renderlo visibile
all'esterno.
Quando parlo di restituzione intendo questo. Non tanto per
dimostrare, colleghi, che siamo più bravi e più avanti degli altri,
ma perché la comunità ha il diritto di poter usufruire di questo
investimento. Non ne faccio né una questione politica, né una
questione ideologica - non sono un nostalgico del Minculpop - ma di
utilità, anche. Quando si dice "mettere a sistema", significa far
dialogare tutti i soggetti che fanno e insegnano musica, con lo
scopo di portare vantaggio alla comunità e di innalzare la già
elevatissima qualità della nostra offerta musicale. Noi oggi
abbiamo diverse agenzie che si occupano di orientare e di formare
la musica: le scuole medie musicali, il liceo musicale, la SFOM, il
Conservatoire. Agenzie, se le vogliamo chiamare così, per
semplificare, che spesso non dialogano tra loro. Non si
interfacciano. Non mettono a disposizione le proprie competenze e
strutture in un'ottica sinergica. Diciamo che collaborano poco tra
di loro. Pensate, colleghi, che a volte la stessa attività e
attività analoghe sono svolte da soggetti diversi. La propedeutica
musicale, quell'attività che dovrebbe occuparsi dei bambini dai sei
ai dieci anni, per esempio, è fatta da anni dal Conservatoire e
dalla SFOM con un raddoppio di costi sia organizzativi che
logistici. Si è provato a mettere insieme quest'anno, in un'ottica
di razionalizzazione ma anche di accrescimento di competenze e di
travaso di conoscenze, le due realtà, cercando di stemperare nella
fase iniziale la tensione per la scelta dello strumento con
l'obiettivo nei primi anni di fornire un'esperienza strumentale ad
ampio raggio, cosicché la scelta nel biennio successivo fosse più
dettata dalla consapevolezza delle proprie attitudini personali. Io
ho l'esperienza delle mie due figlie che hanno iniziato con uno
strumento - quello che piaceva a noi: a me e a mia moglie, a dire
la verità - e che hanno continuato per svariati anni,
frustratissime peraltro, e poi l'hanno cambiato con lo strumento
che interessava loro. Dopo questo primo periodo sperimentale
IMP-SFOM, stabilito con una apposita delibera di Giunta, il
collegio docenti di IMP ha deciso che dall'anno prossimo le due
propedeutiche saranno di nuovo separate con un aumento dei costi e
probabilmente con la duplicazione di molte attività oggi gestite in
comune tra SFOM e IMP.
Si è provato anche a far collaborare i docenti dell'IMP con il
liceo musicale. Anche qui con l'obiettivo di far dialogare agenzie
formative che negli obiettivi nazionali dovrebbero essere in
continuità. In altre realtà, i corsi pre-accademici sono in capo ai
licei musicali. Peraltro pare che sia in fase di ultimazione la
riforma che toglierebbe i corsi pre-accademici ai conservatori per
lasciare che questi si occupino solo dell'alta formazione
universitaria. Pensate che qui da noi su 298 iscritti al
Conservatoire, cinquantuno sono AFAM, ventiquattro "vecchio
ordinamento", quindi settantacinque sono i diplomandi/laureandi, e
185 sono pre-accademici. Via questi 185, diventerebbe difficile
giustificare quaranta docenti e 4 milioni di euro di bilancio.
Colleghi, chiudo per poi riservarmi una breve replica, ma voglio
ancora dire che il "fare sistema" tra chi orienta, forma, tra chi
fa musica, per passione e diletto, oggi diventa quasi un imperativo
al quale non si potrà sfuggire, pena - lo dico senza catastrofismi
- la chiusura e il ridimensionamento estremo delle nostre massime
istituzioni musicali. Mettere insieme, fare sinergia con
l'obiettivo di creare un modello originale, un sistema musicale
valdostano forse ci riparerà dalle inevitabili razionalizzazioni
che quando arrivano da fuori, colleghi, non hanno alcuna attenzione
per la storia, la cultura e le tradizioni del territorio.
Presidente -
Ha chiesto la parola l'assessore Certan. Ne
ha facoltà.
Certan (ALPE) -
Grazie collega Guichardaz, riprendiamo un
po' l'argomento di cui abbiamo già parlato questa mattina. Lei
questa mattina, in conclusione, mi ha un po' richiamato, dicendo
"stiamo cercando di mettere ordine alla gestione dell'Istituto e
richiamiamo quindi l'Assessore alla ricerca della trasparenza".
Guardi collega Guichardaz, io la ricerca della trasparenza l'ho
avuta come punto fermo in tutto il mio mandato da consigliere,
quindi - quando vuole - possiamo farla insieme la ricerca dei dati
e andare a cercare tutto quello che ritiene - come ha detto questa
mattina - non aver trovato in questi due anni. Tra le altre cose,
io ho fatto dei 116 e ho sempre ottenuto la documentazione. Anche
per la risposta di questa mattina, mi sono appoggiata ai miei 116,
che avevo fatto da consigliere, e quindi immagino che lei, essendo
stato due anni in maggioranza, abbia ricevuto molte più
informazioni di me. Mi risulta un po' strano che non abbia tutta
questa documentazione. So che da parte dell'attuale presidente
dell'Istituto musicale c'è stata la massima disponibilità ad
aprirle tutti gli archivi. Quando lo vorrà, potrà presentarsi e
sicuramente, accordandosi, contare su tutta la disponibilità degli
uffici. Così mi è stato detto. Certo è che non perderò tempo - in
parte le conosciamo - a cercare quali siano state le azioni che
avete portato avanti in maggioranza che non hanno portato alcun
risultato. Cercheremo di farne altre, e la invito a cercare insieme
a noi altre soluzioni.
Io rispondo puntualmente alle sue domande, perché lei ha fatto
una panoramica che io condivido totalmente. Non posso decantare
come lei un livello così alto in famiglia. Io suono solo il
fleyé
(patois: strumento musicale folkloristico valdostano),
sono autodidatta, ma sicuramente sono convinta che in ogni famiglia
ci siano persone molto competenti in musica, anche grazie a tutte
le formazioni che ha ricordato lei.
Per quanto riguarda la domanda n. 1, lei mi chiedeva quali siano
gli intendimenti in merito al progetto di messa a sistema delle
realtà che erogano musica sotto le varie forme. Nella stesura della
sua interpellanza, credo abbia assimilato un po' il linguaggio
della relazione della commissione degli esperti, laddove definisce
gli attori della formazione musicale delle "agenzie di formazione".
Io preferisco - visti anche i non pochi problemi, anche in termini
di contenziosi legali che ci sono stati, causati dall'operato di
quella commissione - prendere le distanze anche da un punto di
vista terminologico e mi attengo ai termini utilizzati dalla legge
sulla "Buona Scuola", laddove parla di armonizzazione. Credo che
anche lei adesso nel presentare l'iniziativa, abbia parlato di
"armonizzazione" dei percorsi formativi di tutta la filiera del
settore artistico musicale. Ecco quali sono i nostri intendimenti:
ripartiamo dal tavolo tecnico composto da tutti, nessuno escluso, i
soggetti operanti nel settore. Tavolo invocato nel settembre 2015,
convocato per due sole sedute nell'inverno successivo e poi
misteriosamente arrestatosi per lasciare il posto a una molto meno
democratica commissione di esperti di vostra nomina, fatta dagli
allora governo, assessore e maggioranza. Nomina fiduciaria.
Commissione che tutto ha fatto, tranne, a mio avviso, produrre
risparmi concreti e una rete. Credo che non sia necessario
ricordarle che questo tavolo tecnico partì proprio da una azione
fatta dai capigruppo di maggioranza, con un documento di
maggioranza in cui si evocava proprio questa sinergia. Noi
partiremo da lì, perché crediamo che sia proprio lì il punto che
non è stato poi sviluppato, ma ha preso una strada diversa. Io non
so trovare, collega Guichardaz, le ragioni di questo cambio di
rotta.
Per quanto riguarda la domanda n. 2 ("Quali sono stati i
percorsi intrapresi fino ad oggi"), quanto alla restituzione sul
territorio, come ha sempre affermato l'allora assessore Rini in
tutte le interpellanze passate, l'offerta formativa musicale
valdostana - lo ha detto anche lei oggi - è di livello eccellente e
costituisce un fiore all'occhiello per la nostra regione.
In questi giorni a "Les Mots" c'è quotidianamente una classe di
ragazzi che suona, e credo che il livello sia davvero alto e
visibile a tutti. Anche la grande disponibilità, devo dire. E di
questo ringrazio sia SFOM che Conservatoire, ma anche il liceo
musicale che sta partecipando, e ha partecipato, a queste giornate.
La SFOM persegue da anni un obiettivo di forte presenza anche nel
sociale, nella disabilità e in progetti speciali e il Conservatoire
vede la quasi totalità degli studenti in uscita - che hanno fatto
della musica la propria professione - in qualità di insegnanti,
professori d'orchestra o, in ogni caso, soggetti attivamente
operanti all'interno del "sistema musica" valdostano, rappresentato
dall'attività di bande, cantorie, biblioteche e scuole amatoriali.
La stessa SFOM ha degli insegnanti, che si sono laureati con il
nostro sistema, distribuiti su tutto il territorio. Quanto a una
razionalizzazione dell'offerta in merito ai percorsi intrapresi
fino ad oggi, credo che questa domanda andrebbe fatta al
consigliere Rini, che è stata assessore fino a un mese fa.
Per quanto riguarda la terza domanda ("Come intende rilanciare
il sistema musicale valdostano e quali forme di finanziamento si
intende mettere in atto"), il sistema musicale valdostano va
innanzitutto messo in rete. Lo ha detto lei e condividiamo questo
passaggio. Purtroppo questo non è mai stato fatto. Si lavorerà in
tal senso, prima di tutto attraverso una conoscenza della materia,
senza la quale qualunque azione risulterebbe superficiale,
avventata, per non dire pericolosa. E di leggerezze per un
approccio superficiale al problema, credo che in questo periodo ne
abbiamo già commesse molte, anzi, ne sono già state commesse.
Esaurita la fase di studio attraverso il tavolo tecnico e una prima
ricerca di tutti gli attori di questo tavolo tecnico la stiamo
facendo non appena riusciremo a convocare il tavolo tecnico, glielo
farò sapere, collega Guichardaz, perché penso che sia importante
incontrare tutti e conoscere bene la situazione di partenza. Lo ha
ricordato lei. Chiaramente non solo SFOM e IMP, ma liceo musicale e
le sei scuole medie ad indirizzo musicale, più le bande e i gruppi
folcloristici, che comunque operano anche loro sul territorio, e i
gruppi di corali. Quindi esaurita questa fase di studio, credo che
debba essere l'Amministrazione a farsi carico - anche in linea con
quanto indicato nella n. 170/2015 che lei conosce bene (legge della
"Buona Scuola") - della creazione di una rete tra le istituzioni
d'istruzione delle discipline musicali e dello strumento musicale
presenti sul territorio regionale esercitando, secondo la facoltà
riservata alle norme di attuazione (decreto legislativo n.
136/2007) "la funzione di raccordo delle medesime istituzioni con
il sistema scolastico ed universitario nell'ambito del proprio
territorio. Tale rete innanzitutto consentirà una ripartizione
efficiente ed efficace sulle risorse pubbliche. In secondo luogo,
contribuirà in maniera decisa a garantire la continuità della
formazione musicale e a realizzare anche nella nostra regione la
verticalizzazione dei
curricula
e degli studi musicali dalla
scuola primaria sino all'alta formazione artistico musicale".
Questo lo integro con quanto ha detto lei, che credo essere molto
coerente. Sappiamo che ci sono diversi atti al Senato, sono già
stati visti alla Camera, adesso non so precisamente l'iter a che
punto sia, però sicuramente ci sono dei nuovi passaggi da
analizzare nel concreto, sia la "statizzazione" che il discorso dei
politecnici artistici da verificare.
Per quanto riguarda la quarta domanda, sarò sintetica. Devo
ritenere adeguato l'attuale sistema, collega Guichardaz. La
situazione di oggi è il punto d'arrivo di un percorso avviato con i
primi pareggiamenti dell'anno accademico 1999/2000. Pareggiamenti
decretati dall'allora Assessore Pastoret. Il Conservatoire è
passato da allora a oggi da diciannove cattedre pareggiate alle
attuali trentotto, assorbendo via via docenti dalla SFOM, che
avrebbe per contro dovuto snellirsi. Ciò non è avvenuto. Anzi, sono
invece aumentate sia AFAM che le cattedre SFOM: trentotto più,
credo, trentaquattro, con cattedre e classi anche doppie o triple
senza essere complete. Questo lei lo conosce meglio di me. Ogni
analisi sull'adeguatezza o meno di tutto ciò avrebbe dovuto farla
l'Assessore all'istruzione di turno, ma prima. Prima di autorizzare
tutti questi incrementi di cattedre. I costi sono rappresentati
oggi dal 90 percento di posti di lavoro a tempo indeterminato.
Quindi se lei mi chiede se io ritenga o meno adeguata questa
situazione, le dico che di fronte a posti di lavoro a tempo
indeterminato, devo ritenere adeguato questo attuale sistema,
cercando chiaramente di portare le modifiche, sapendo che abbiamo a
che fare con dei contratti.
Presidente -
Ha chiesto la parola, per la replica, il
consigliere Guichardaz. Ne ha facoltà.
Guichardaz (PD-SIN.VDA) -
Grazie Presidente e grazie
Assessore. Sull'assessore di turno lo dica a chi era prima di me,
che credo sia nella sua maggioranza, quindi magari vi confrontate
fra di voi. Io purtroppo non sono riuscito, sul tema della musica,
ad avere grandi informazioni quando ero in maggioranza. Forse ne
sto avendo di più adesso con interpellanze e altri sistemi. È il
paradosso dello stare in maggioranza.
Io non voglio decantare la mia carriera musicale, io ho
cominciato con lei al
Comité des traditions valdôtaines
-
non so se si ricorda - ballavamo insieme. È vero, eravamo ballerini
fissi io e la collega Certan. Poi, proprio perché mi sono
innamorato della musica, a ventisei, ventisette anni senza
conoscere una nota, ho avuto la possibilità di iscrivermi al
conservatorio. Ed era solo per dire ciò che il nostro modello
valdostano permette agli adulti, addirittura, agli amatori, alle
persone che si appassionano, passando anche attraverso il percorso
del gruppo folcloristico, del canto parrocchiale - io ho cantato
inizialmente senza sapere una nota in un gruppo gospel - per
evidenziare l'opportunità di un modello, il "modello Valle
d'Aosta", che è un modello unico che dà a tutti la possibilità di
progredire. Era solo questo il motivo, per cui ho raccontato di
esperienze diverse nella stessa famiglia, ma credo che si
replichino in tantissime famiglie. Ed è proprio questo modello
originale che noi vogliamo salvaguardare, perché, collega Certan,
il problema qua è che - forse per colpa di nessuno o per colpa di
tutti, per colpa anche nostra che siamo stati in maggioranza o di
chi vi è stato prima -  noi abbiamo delle visioni, un modello
spesso settoriale: la SFOM è la SFOM; l'Istituto musicale e
Conservatorio è l'Istituto musicale e Conservatorio; le bande sono
le bande; i cori sono i cori.
È un modello che probabilmente poteva sostenersi fintanto che
c'erano delle grandi risorse che davano la possibilità alle bande,
per esempio, di fare i corsi finanziati di approccio alla musica.
Mio fratello e mia nipote hanno fatto i corsi di apprendimento
musicale in banda, pagati anche dalla Regione, perché la Regione
metteva e ha messo dei soldi anche in banda. Quindi, poiché le
risorse si sono dimezzate, quello che noi cercavamo di dire è che
lei parla di "armonizzazione" riferendosi alle agenzie formative,
io parlo invece di armonizzazione in senso completo, cioè di
sistema dove i cori, le bande, l'Istituto musicale, la SFOM e le
realtà che ci sono possono collaborare tra di loro in un'ottica
sinergica per elevare il livello culturale dei Valdostani, perché
la musica è comunque un elemento di educazione. Le persone stanno
insieme, le persone suonano insieme, imparano spesso a lasciare da
parte i protagonismi, imparano spesso a concertare tra di loro.
Parte da lì l'idea della concertazione all'interno di un gruppo
musicale, di un coro. Lei ha cantato in un coro, credo che non
siamo tutti solisti: quando canta lì dentro, ognuno deve cercare di
mantenere basso il tono e cercare di amalgamarsi con gli altri.
Rispetto poi alla questione della commissione, collega Certan,
la commissione è stata costituita dopo otto mesi di tentativi di
mettere allo stesso tavolo persone che non volevano dialogare tra
di loro, perché col collega Marquis e col collega Farcoz avevamo
fatto un documento in cui si dava un chiaro messaggio politico e un
mandato agli organi di amministrazione di SFOM e dell'Istituto
musicale di mettersi intorno a un tavolo, nell'ottica della
razionalizzazione dell'offerta. Razionalizzazione che non vuol dire
risparmio o abbattimento dei costi, vuol dire sinergia: far
dialogare persone e agenzie che spesso fanno le stesse cose.
Quando noi abbiamo provato a mettere insieme un progetto sulla
propedeutica... poi uno può contestare la propedeutica perché
vorrebbe che il bambino a sei anni scegliesse già il pianoforte -
le dico che le mie figlie a sedici anni hanno scelto lo strumento
vero, non l'hanno scelto a sei -. ma a sei anni si indirizza
all'amore per la musica! Infatti quel progetto si chiamava - credo
- "Vado a musica", o qualcosa del genere, e aveva
quell'obiettivo.
Quando noi abbiamo cercato di costituire questa commissione e di
dare l'indirizzo di mettersi intorno a un tavolo, affinché anche
con le famiglie, con gli utenti, con gli enti territoriali si
potesse fare qualcosa, qualcuno è arrivato lì a dicembre a dire
"noi non dialoghiamo, dialoghiamo solo con quelli che fanno
formazione istituzionalizzata, con la SFOM non si dialoga". Dopo di
che lei sa benissimo quali sono stati gli indirizzi di
razionalizzazione. Non sono stati di mettersi intorno ad un tavolo
e di cercare di mettere insieme, in sinergia, le potenzialità. Gli
indirizzi di razionalizzazione di qualcuno sono stati: "lasciare a
casa qualcuno e il continuare a fare noi questo ragionamento".
La commissione - lei lo sa benissimo - è stata fatta ad aprile,
e se è stato investito del ruolo di presidente Efisio Blanc, è
perché già nel 2007 si era fatta una commissione in cui presidente
era lo stesso Blanc, che ha fatto questo documento sulla formazione
in Valle d'Aosta nella musica. Nel 2008 ne è stata fatta un'altra,
con dentro la Bartolucci, Bongiovanni e compagnia bella, che non ha
partorito assolutamente nulla. Ma la signora Bartolucci dice che
con questa relazione loro ci tappavano i buchi della finestra.
Vorrei capire con la loro, quella che non hanno prodotto, che razza
di buchi andavano a coprire.
