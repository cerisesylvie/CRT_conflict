Classificazione
ASSISTENZA SANITARIA E OSPEDALIERA
Igiene e sanità pubblica
LAVORO
Infortunistica - Previdenza - Tutela della salute



Oggetto del Consiglio n. 3637 del 22 maggio 2024 - Resoconto
OGGETTO N. 3637/XVI - Interrogazione: "Attivazione dei centri
operativi regionali di monitoraggio dei tumori
professionali".
Bertin (Presidente) -
Passiamo al punto n. 18.
Diversamente dal precedente, vi sarà la lettura della risposta
scritta fornita dall'Assessore e seguirà la replica
dell'interrogante. Ha chiesto la parola il Presidente della
Regione, ne ha facoltà.
Testolin (UV) -
Primo quesito: "quali sono le tempistiche
di attivazione dei summenzionati registri", il registro nazionale
mesoteliomi ReNaM è attivo ed è gestito dalla struttura complessa
Igiene e sanità pubblica dell'Azienda USL in quanto la stessa funge
da centro operativo regionale per la rilevazione dei casi di
mesotelioma asbesto amianto e correlati. L'Azienda USL alimenta il
registro tumori regionale in cui sono registrati anche i casi di
pazienti affetti da tumori naso-sinusali di origine professionale.
L'Azienda USL sta procedendo all'istituzione del registro ReNaTuNS,
tumori nasali-sinusali, e del registro ReNaLOCCAM, tumori a bassa
frazione eziologica. Con riferimento ai tumori nasali e sinusali,
precisiamo che tali tipologie, di cui non sottovalutiamo
l'importanza, sono fortunatamente rari e rappresentano
complessivamente meno dell'1% di tutti i tumori e circa il 3-5% dei
tumori delle vie aereo digestive superiori.
Per quanto riguarda il secondo quesito: "se sia stata prevista
l'estensione dell'attività del COR registro mesoteliomi della Valle
d'Aosta alla rilevazione e monitoraggio dei casi di neoplasie delle
cavità nasali e dei seni paranasali, nonché alla rilevazione e
monitoraggio delle neoplasie a più bassa frazione eziologica",
l'Azienda USL della Valle d'Aosta ha confermato che sarà prevista
l'estensione dell'attività del COR, registro mesoteliomi regionale,
anche agli istituendi registri precedentemente elencati.
In ogni caso evidenziamo che in tredici anni, dal 2007 al 2020,
sono stati registrati nel Registro tumori dall'Azienda USL in
totale diciassette casi sospetti e diagnosticati di tumori nasali e
sei relativi ai seni paranasali, comprensivi di quelli
eventualmente correlati a motivi professionali, che, come riferito
dagli uffici competenti, possiamo contare in uno o due casi negli
ultimi trent'anni, da sempre sorvegliati e monitorati dalle
Istituzioni competenti con le stesse procedure già in atto per il
registro mesoteliomi.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Presidente per la sua
risposta. Ovviamente è bene anche giustamente collocare le cifre
che lei ha dato nella giusta sede, cioè è corretto dire che ci sono
stati pochi casi di questa tipologia di mesoteliomi, per fortuna,
ma la necessità di attivare dei registi e la necessità di attivare
una vigilanza rispetto all'insorgere di queste tipologie di
mesoteliomi nasce dal fatto che questa tipologia di tumori è
strettamente correlata alle malattie professionali. Che cosa
accade? Sono appunto "tumori spia", chiamiamoli così, che
evidenziano quando una determinata patologia o quando una
determinata condizione ambientale e collocazione ambientale provoca
delle conseguenze su una determinata tipologia di lavoratori. Avere
quindi un registro che tiene traccia, anche se è soltanto una
traccia minimale, infinitesimale, come giustamente lei ha
ricordato, aiuta anche a individuare se eventualmente in alcuni
posti di lavoro ci sono degli agenti contaminanti o delle
condizioni che portano a delle patologie professionali e quindi si
può intervenire puntualmente. Abbiamo parlato anche soltanto
nell'ultimo incontro di Commissione rispetto alla questione dei
controlli e anche al miglioramento delle condizioni lavorative,
questo è strettamente correlato da una parte per garantire delle
condizioni di lavoro che siano le migliori possibili, dall'altra
per prevenire l'insorgere di questo tipo di mesoteliomi e il
registro è esattamente uno strumento che serve per andare in questa
direzione.
Attenderemo con impazienza che finalmente si concluda questo
processo e nel frattempo la ringraziamo.
