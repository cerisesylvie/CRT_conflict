Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3207 del 6 febbraio 2018 - Resoconto
OGGETTO N. 3207/XIV - Interpellanza: "Notizie in merito alla
predisposizione di un nuovo modello di welfare".
Farcoz (
Président) -
Point n° 21 de l'ordre du
jour. La parole au collègue Gerandin pour l'illustration.
Gerandin (CC-MOUV) -
Io parto dall'8 novembre 2016,
quando l'allora Assessore regionale alle politiche sociali Laurent
Viérin siglò con le organizzazioni sindacali di categoria un
documento in cui, tra le altre cose, si riaffermava "l'importanza
sociale, culturale e economica del sistema di
welfare
socio-sanitario e assistenziale regionale. Si comunicava poi "la
volontà politica di indirizzo di investire in questo settore così
delicato e strategico per il benessere della comunità", che il
nuovo modello di welfare regionale prevedeva, tra l'altro, il
rinforzo di una regia unica regionale; la piena integrazione tra
assistenza sociale, socio-assistenziale e socio-sanitaria; il
mantenimento della gestione pubblica dei servizi attraverso un
soggetto di diritto pubblico a valenza territoriale regionale e la
salvaguardia per tutto il personale oggi operante nel settore del
contratto di lavoro pubblico impiego del comparto regionale.
Ricordo la data: 8 novembre 2016.
Perché questa iniziativa? Perché nell'ultimo Consiglio lei,
Assessore - sono felice che mi risponda lei perché questo problema
lei lo conosce molto bene -, rispose al collega Cognetta dicendo
che, a seguito di questo, era nata una prima idea, che c'erano
delle collaborazioni con l'università e quant'altro. Se a fronte di
un documento, che fissa già delle linee guida, ad oggi ci sentiamo
rispondere che è nata una prima idea e che comunque si sta
lavorando per presentare i documenti alle forze politiche, certo
che un po' di preoccupazione permane. È vero che con lei abbiamo
condiviso un percorso, quando in un'epoca non tanto distante si
minacciò addirittura la privatizzazione di queste assistenti, in
cui si diceva: "no" al personale che aveva fatto un regolare
concorso pubblico, pareva che la volontà fosse quella di andare a
finire poi sotto delle cooperative in barba ai concorsi vinti, però
il vero problema è che da allora le bocce sono rimaste ferme. Nulla
di concreto si è mosso, se non un documento, torno a dire, firmato
con le organizzazioni sindacali, d'intesa con l'Assessore di
allora, in cui già si fissava quello che era il modello nuovo, il
modello di prospettiva e questa è la prima parte della domanda e vi
è preoccupazione perché qualcuno ha condiviso tramite le
organizzazioni sindacali un percorso riorganizzativo di un certo
tipo.
C'è una seconda parte perché vede, Assessore, l'8 novembre del
2016, a seguito di una mia interpellanza, feci una domanda
all'Assessore, che leggo: "sempre in questa ottica, se è intenzione
del Governo regionale ovviare ad un'anomalia e recepire uno dei
punti della piattaforma richiedenti dalle OSS in ARRS e cioè che
nel rinnovo contrattuale si prevedeva un nuovo inquadramento per il
profilo professionale OSS". Questo perché? Perché già allora in
quella data citai una nota da parte di tutte le sigle sindacali
secondo le quali uno dei punti previsti nella piattaforma
presentata dall'organizzazione sindacale ARRS per il rinnovo
contrattuale era proprio quello di prevedere il nuovo inquadramento
per il profilo professionale OSS. In quella occasione l'Assessore
mi rispose: "sicuramente non si intravvedono problemi ad
un'operazione di adeguamento del profilo professionale attribuito
in un più corretto profilo professionale operatore di servizi
socio-assistenziali". Ricordo la data: 8 novembre 2016.
Tutti sappiamo che siamo in fase di rinnovo del contratto del
pubblico impiego, siamo in fase di rinnovo, sono state messe delle
risorse in disponibilità. Quello che noi chiediamo, Assessore, non
è capire se politicamente condividete che questa figura abbia un
riconoscimento, ma domandiamo che ci venga detto se sono state date
delle direttive a chi si occupa di rinnovo contrattuale in questa
fase affinché il profilo OSS venga riconosciuto nel contratto di
comparto, affinché venga riconosciuta questa figura perché parliamo
- e posso sbagliarmi di qualche percentuale - del 15 percento del
personale di comparto, del personale pubblico, del personale che ha
fatto un regolare concorso. Non possiamo mai pensare che il 15
percento del personale non sia una figura riconosciuta dal punto di
vista contrattuale, semplicemente questo. Non è importante poi chi
se lo porta a casa, o che cosa, ma è inaccettabile che, in una fase
di rinnovo contrattuale, non sia possibile riconoscere una figura
che è unanimemente riconosciuta come una figura fondamentale nel
sistema socio-assistenziale e che in questi anni sembra essere
stata dimenticata. Adesso stiamo rinnovando il contratto, ci sono
risorse... quello che vogliamo capire noi è se queste risorse ci
sono, ma soprattutto se c'è un'indicazione precisa all'ARRS, nel
senso di dire che in questo rinnovo contrattuale le OSS abbiano
riconosciuto una volta tanto il discorso della qualifica.
Ne approfitto per dire che, oltre a questo tema, c'è anche la
parte legata al discorso del J.B. Festaz, è un'altra questione che
andrebbe comunque vista perché ricordo che J.B. Festaz è stato
trasformato ma è una società pubblica. Il testo di legge dice che
"la Casa di riposo J.B. Festaz è trasformata in azienda pubblica di
servizi alla persona", ma è ente pubblico, per cui anche questo è
un lato oscuro, e parlo di una legge, ricordatevi bene, datata 23
dicembre 2004.
Allora sono due punti che vanno messi a posto. C'è una
direttiva, chi si occupa di contrattazione deve sistemare queste
posizioni; si deve andare avanti e deve essere presentato questo
benedetto progetto di riorganizzazione, perché obiettivamente c'è
da preoccuparsi quando si dice che è nata una prima idea, come,
Assessore, ha risposto lei l'altra volta... io sono rimasto
veramente colpito dalla sua risposta.
Président -
La
parole à l'Assesseur Bertschy pour
la réponse.
Bertschy (UVP) -
Grazie collega Gerandin, spero di
colpirla positivamente questa volta. Lei sa bene con quale
attenzione abbiamo affrontato in questi mesi questo lavoro, dietro
a questo lavoro ci sono le persone, innanzitutto le famiglie, gli
utenti delle micro. L'approssimazione che c'è stata nella prima
versione, quella dove abbiamo trovato le 500 OSS sotto il Palazzo
regionale, non abbiamo voluto assolutamente ripeterla come
esperienza e quindi abbiamo fatto un lavoro completamente diverso:
allora si minacciava il contratto privato, oggi stiamo cercando di
organizzare una visione di sistema tra la legge, il pensiero che
abbiamo assegnato all'università e il recupero dei finanziamenti.
Recupero che - oggi lo voglio sottolineare ancora una volta - è
iniziato in una certa fase perché, come ha ben ricordato, abbiamo
fatto delle battaglie dall'opposizione dicendo che sul sociale si
tagliava in maniera sempre più pesante, ma ad un certo punto sul
sociale si è ritornati ad investire perché si è detto in maniera
chiara che il sociale non è un costo ma un investimento per le
persone, per la famiglia, per tutti. Sotto questo profilo, quindi
la voglio rassicurare che il tempo non è stato perduto, anzi, è
stato un tempo utilizzato per cercare di fare il nostro lavoro al
meglio e cercare di concertare le cose con tutti i soggetti, gli
Enti locali innanzitutto, ai quali sono state date rassicurazioni
con il bilancio dell'anno scorso e con il bilancio di quest'anno,
anche su questo c'erano state delle grandi difficoltà. Quest'anno
siamo riusciti ad assegnare, oltre al finanziamento ordinario,
addirittura 19 milioni di euro per finanziare le strutture, un
finanziamento straordinario per permettere di recuperare la
situazione di un tempo.
Per venire ai fatti e alle azioni concrete, un primo disegno di
legge è stato depositato alla Giunta per poter avviare l'iter dei
pareri - questo a fine anno - alle strutture competenti, anche
perché, sotto questo profilo, rivendico il fatto di aver detto che
né io, né il Governo regionale volevamo fare una riforma
ad
personam
, ma volevamo che questa riforma diventasse, se troverà
poi la sua conclusione, una riforma del Consiglio regionale, dei
gruppi politici ivi presenti. Non è una riforma che si può fare a
colpi di maggioranza, ma è una riforma che ci deve vedere tutti
convinti di avere trovato la soluzione giusta, non per domani
mattina ma per il futuro. Non possiamo permetterci di mettere a
rischio nuovamente, da qui a qualche tempo, la tranquillità delle
persone, chi lavora nelle strutture, ma soprattutto la tranquillità
delle famiglie.
Il disegno di legge sta per concludere la sua discussione e
acquisire i pareri delle strutture competenti, io spero di poterlo
portare in Giunta o nella riunione del 19 o nella riunione del 26
febbraio, di modo che si possa poi aprire la discussione con le
organizzazioni sindacali. Con i rappresentanti degli Enti locali
abbiamo modo di confrontarci durante l'estate per arrivare a
un'idea un po' più concreta appunto di quell'intendimento, che
aveva visto l'attuale Presidente, allora Assessore Laurent Viérin,
con i sindacati definire un percorso e questa idea si è
concretizzata attraverso varie fasi. Avrete modo di leggere il
disegno di legge e di capire se è quello che speriamo, che
auspichiamo, cioè l'idea della regia unica si tradurrà in
un'azienda che manterrà il contratto pubblico degli attuali
lavoratori e garantirà una visione che è quella della regia unica,
che evidentemente vedrà poi assegnate le risorse che attualmente
vengono distribuite agli Enti locali. Se questo troverà la
soddisfazione dei gruppi politici presenti, degli Enti locali e
delle associazioni sindacali, lo vedremo nel corso della
discussione, però almeno avremo concluso la preparazione di questo
provvedimento e potremo confrontarci in maniera seria e, se il
disegno di legge sarà quello giusto, potremo anche portarlo
all'approvazione. Non abbiamo voluto correre alla fine dello scorso
anno, perché per una riforma come questa e anche per dare il via a
una nuova azienda, in una situazione molto organizzata e
strutturata come quella attuale degli Enti locali, vi è bisogno di
un sicuro periodo di transizione e di una data certa per vedere il
suo definitivo avvio, data certa che abbiamo individuato, per
quello ci riguarda come proposta, nel 1° gennaio 2019, anche per
avviare tutta una serie di possibilità di confronti e per
organizzare. Sulla data poi ci si potrà confrontare, però, come
sempre, a cavallo dell'anno è più semplice riorganizzare i bilanci
e anche le situazioni.
Per concludere, rispetto a questo primo punto, l'idea che
sostiene il disegno di legge è accompagnata da queste due ricerche
assegnate all'Università, che permetteranno di avere tutta una
serie di informazioni che saranno utili, credo, ma soprattutto una
visione: da qui al 2050 la popolazione tra i 14 e i 64 anni perderà
10 punti percentuali che acquisterà invece la popolazione sopra i
65 anni. Ritengo quindi sia il nostro dovere prepararsi ad
un'organizzazione di gestione dell'azienda, ma soprattutto ad una
politica di visione della gestione delle politiche per gli anziani
che si estenda a ben altre azioni.
Per venire invece al secondo punto della qualifica delle nostre
operatrici socio-sanitarie, che devono a questo punto vedere
riconosciuto anche il percorso formativo che hanno realizzato nel
corso di tutti questi anni - approfitto anche per dire che è stato
ripubblicato il corso di riqualifica ADEST-OSS: quello che era
saltato in autunno e che a metà del mese di marzo dovrebbe vedere
il suo avvio -, lei sa che nell'attuale contratto le OSS sono
inquadrate in figura B2 e non possono essere inquadrate nella
figura B3 in quanto non è previsto quel tipo di mansione. Il lavoro
che va fatto quindi è di trovare uno spazio contrattuale per questa
qualifica. Con questo ragionamento ci siamo mossi già nel corso
dell'estate inviando una lettera a firma dell'Assessore e del
Presidente degli Enti locali, attuali datori di lavoro, nella quale
abbiamo chiesto al Comitato regionale per le relazioni sindacali di
riconoscere questa qualifica e di portare nella contrattazione
pubblica del rinnovo contrattuale quest'obiettivo. Allora le
relazioni sindacali erano gestite dal Presidente Marquis e di cui
oggi si è fatto carico invece il Presidente Laurent Viérin ed è
argomento di dibattito. Questo perché? Perché nell'attuale
comparto, come dice lei, la figura non è riconosciuta, mentre è
riconosciuta nel contratto della sanità, che prevede cinque fasce,
BS1, BS2, BS3, all'interno delle quali è definito un costo. Se
vuole, le posso far avere una tabella comparata, che vede una
partenza contrattuale da 18.900 euro lorde e va a 21.272 la fascia
massima, mentre il B2 del comparto unico entra in una fascia da
18.808 a 20.214, quindi dalla fascia più bassa più o meno ci sono
state le stesse condizioni contrattuali, per la fascia più alta il
contratto della sanità prevede un maggiore compenso.
È nostra intenzione portare a questo tavolo queste informazioni,
riconoscere alle attuali lavoratrici in ambito sanitario nelle
nostre strutture questa qualifica e far sì che, nell'ambito della
discussione della legge, si ragioni anche sul contratto della
sanità eventualmente, questo sarà un ragionamento che ognuno potrà
fare nella fase di discussione, ma c'è la volontà ferma di
completare questo percorso come da impegni assunti e, ripeto, lo
abbiamo scritto l'estate scorsa. Abbiamo evitato di fare pubblicità
- che a volte in politica viene sottolineata - perché non credevo
che andasse fatta fin quando non vi è il raggiungimento del
risultato dell'operazione, quindi abbiamo voluto lavorare
serenamente fino a questo punto. Concludo dicendo che evidentemente
anche l'Azienda J.B. Festaz deve rientrare in questo disegno perché
sarebbe assurdo mantenere fuori da questo disegno di
riorganizzazione pubblica delle strutture per anziani una struttura
che già è pubblica.
Président -
La parole au collègue Gerandin pour la
réplique.
Gerandin (CC-MOUV) -
Grazie Assessore. Rispetto alla
risposta che ha dato al collega Cognetta, io penso che ci siano
degli elementi assolutamente condivisibili: il fatto che ci sia già
comunque un testo pronto ad essere portato in Giunta il 19 e il 26
febbraio per quello che riguarda il modello riorganizzativo
indubbiamente può essere un passo avanti. Per quello che mi
riguarda, anche nel ruolo di minoranza io sarò collaborativo al
massimo. Io ricordo solo che tutti quelli che sono eventualmente
disegni di legge o quant'altro in itinere, se non vengono chiusi
nell'iter di legislatura, finiscono nel cestino. Io direi che, se
c'è già un modello, è importante che non si stia ad aspettare
chissà quando, ma che lo si porti avanti con un iter accelerato e
che se deve avere un passaggio in Consiglio, tutti ci prendiamo le
nostre responsabilità. Se c'è qualcosa di concreto, cerchiamo di
concludere questo iter, perché, quando si concordano le linee
principali, non ci dovrebbero essere grossi impedimenti per
chiudere questa fase.
Le devo dire, Assessore, che sono molto meno contento della
risposta che mi ha dato in merito al riconoscimento della
qualifica. È ovvio che sono inquadrati in B2, ma erano inquadrati
anche nel livello B2 quando erano ADEST, li abbiamo riqualificati
quando eravamo seduti su altri tavoli. Abbiamo detto: "facciamo un
percorso di riqualificazione", l'hanno fatto, da altre parti la
qualifica OSS è stata assolutamente regalata, bastava avere un po'
di anzianità e avevi la qualifica. Noi qua abbiamo fatto fare loro
corsi in ospedale, abbiamo fatto fare loro un mucchio di ore per
riqualificarsi veramente e adesso che succede? Diciamo: "no, nel
nostro contratto di comparto non è prevista la figura B3 o
quant'altro", ma se non c'è, si crea! Torno a dire: siamo in fase
di conclusione del rinnovo contrattuale, Assessore, è stato
annunciato da più parti che c'era una sorta di intesa sul rinnovo
contrattuale. Se noi arriviamo dopo, è finita la storia! Se c'è
questa lettera, io voglio capire qual è la risposta del sindacato,
cosa ha scritto il sindacato di fronte alla vostra richiesta
espressa di riconoscere la qualifica di OSS e, se non c'è il B3,
che si trovi! Se vogliamo equipararlo al B3 nazionale, evviva! Io
ricordo però che noi abbiamo un nostro comparto, dove il nostro
contratto ce lo discutiamo e non ce lo facciamo imporre da nessuno.
È questo, secondo me, l'aspetto in questo momento.
Le torno a dire, Assessore, le chiedo: c'è un impegno da parte
del Governo di dire che non siglerete alcun accordo di rinnovo
contrattuale se non è riconosciuta la qualifica OSS dal punto di
vista del contratto di comparto? Questo è l'impegno che le chiedo.
Nessun accordo si troverà e nessun rinnovo contrattuale si farà se
questa figura non sarà riconosciuta, perché mi pare che sia una
sorta di tirare la coperta un po' da una parte e un po' dall'altra,
nel senso di dire che qualcuno ti dice: "sì, si può anche
introdurre questa nuova qualifica, ma bisogna avere delle risorse
aggiuntive in più". Se le risorse aggiuntive ci sono, si dice:
"sì", sennò si dice che la qualifica OSS viene riconosciuta con le
risorse che sono messe in campo e che nessuno darà mandato dal
punto di vista politico di fare alcun tipo di rinnovo contrattuale
se questa qualifica e questa mansione non sono riconosciute: questo
le chiedo, Assessore! Spero che mi possa davvero dare una conferma
su questo. Ha bisogno di qualche giorno in più per approfondire
questo? Non è importante, lo faccia tranquillamente perché le posso
garantire che, se non ho questa certezza, il prossimo Consiglio
questa domanda gliela riporrò perché voglio una risposta certa. Ci
sono un mucchio di persone che hanno fatto un percorso di
qualificazione severo, torno a ricordare che da altre parti hanno
regalato la qualifica, bastava l'anzianità per averla, noi qua
abbiamo fatto tutto un altro tipo di percorso. Non possiamo dire
che adesso queste persone, che hanno fatto regolare concorso, non
hanno una figura riconosciuta nel contratto di comparto.
