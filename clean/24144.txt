Classificazione
ENTI LOCALI



Oggetto del Consiglio n. 3127 del 3 dicembre 2007 - Resoconto
OGGETTO N. 3127/XII - Reiezione di mozione: "Regolamentazione
dell'attività delle imprese di pulizia negli enti
pubblici".
Mozione
Richiamate le precedenti iniziative consiliari in cui erano
state evidenziate le criticità relative agli appalti di imprese di
pulizie in enti pubblici;
Riscontrato che le problematiche evidenziate riguardano sia
le condizioni di lavoro degli addetti (orari e ritmi defatiganti)
sia il non rispetto delle clausole contrattuali, derivanti a volte
da ambiguità presenti nel capitolato d'appalto;
Preso atto che non è possibile intervenire sui singoli casi,
se non inserendoli in un quadro più ampio di attenzione alle
problematiche concernenti l'intera questione;
Il Consiglio regionale
Impegna
gli Assessori regionali competenti:
- a definire con le organizzazioni sindacali di categoria un
protocollo d'intesa per regolamentare l'attività delle imprese di
pulizia negli Enti Pubblici;
- ad attivare forme di controllo sostanziale delle condizioni
di lavoro degli addetti alle pulizie;
- a riferire entro tre mesi alle commissioni consiliari
competenti il risultato di tale lavoro.
F.to: Squarzino Secondina - Venturella - Bortot
Presidente
- La parola alla Consigliera Squarzino
Secondina.
Squarzino (Arc-VA)
- Con questa mozione il nostro gruppo
affronta una questione di cui si è già occupato fin dal dicembre
2006, nel senso che più volte abbiamo sottolineato le difficoltà
che incontrano i lavoratori e le lavoratrici delle imprese di
pulizie presso enti pubblici o parapubblici. Ci siamo occupati
prima di come funziona tutta la gestione degli appalti, qual è il
livello di qualità del lavoro dei dipendenti degli enti di pulizia
presso l'Amministrazione regionale; ci siamo poi occupati nel 2007
dei problemi dell'impresa di pulizia, non tanto dell'impresa come
responsabile, ma dei lavoratori assunti da questa impresa di
pulizie presso la "Casinò S.p.a.". Solo recentemente abbiamo
affrontato ancora il 3 ottobre 2007, 2 mesi fa esattamente, la
questione delle difficoltà presso l'impresa di pulizia all'USL,
ricordo che in quella occasione avevamo detto... anzi è lo stesso
Assessore Marguerettaz rispondendo che ci aveva segnalato che la
difficoltà consisteva nel fatto che la nuova impresa aggiudicataria
aveva delle difficoltà relative al subentro nell'applicazione delle
norme contrattuali che prevedono l'assorbimento del personale
dedicato ai servizi delle imprese di pulizia. L'impresa uscente
sembra che abbia dato attuazione in ritardo alle norme
contrattuali, con conseguente contenzioso fra le parti; non è stata
ancora trovata una definizione rispetto a questa situazione.
L'Assessore aveva ricordato allora come di fronte a un contratto,
se vi sono delle difficoltà o delle inadempienze, il problema va
risolto a livello contrattuale, con i sindacati, con chi si occupa
di tali questioni e in fondo l'azienda pubblica o aggiudicatrice
non ha gravi responsabilità. Vi è però il problema che l'azienda,
proprio perché viene aggiudicato l'appalto in base al criterio
della proposta economicamente più vantaggiosa, molte volte, nel
momento in cui questa impresa aggiudicatrice esegue tale appalto e
quindi attua la serie di azioni previste nell'appalto, cominciano
le difficoltà, perché l'impresa tende a diminuire il personale che
prima aveva detto che avrebbe assunto, tende a diminuire il
personale e ad aumentare le ore di lavoro per le altre persone che
rimangono, con gravi conseguenze non solo per la qualità del
livello del lavoratore, ma anche con ripercussioni per quanto
riguarda la pulizia dei locali. Rispetto all'USL la questione sta
molto degradando, ci sarà nel prosieguo dell'attività di questo
Consiglio un'interpellanza da parte nostra relativa in particolare
a quello che sta avvenendo all'USL; ma già in quella occasione,
come in occasioni precedenti, noi abbiamo sempre chiesto che la
Regione - capiamo che non può intervenire nei singoli casi - cerchi
di individuare un livello più ampio della problematica, in cui
tutte tali varie questioni siano affrontate.
Qual è questo livello più alto? È un livello più alto che in
parte era stato prefigurato dallo stesso Assessore, dicendo: "noi
abbiamo intenzione di costituire un tavolo di lavoro in cui sia
possibile mettere insieme non solo le problematiche
dell'Amministrazione regionale, ma dell'USL e del Comune di Aosta e
di tutti gli altri enti pubblici che hanno questi appalti", perché,
se non ci si mette insieme, se non si stabiliscono prima alcuni
paletti che devono essere rispettati nel momento in cui vengono
definite le condizioni dell'appalto, è difficile intervenire in un
secondo momento. Era stato tentato, sempre l'anno scorso, di
coinvolgere l'Assessorato regionale delle attività produttive,
l'Assessore La Torre, perché si cominciasse ad individuare e a
studiare quale potrebbe essere un protocollo tipo proprio per
questa tipologia di servizi di pulizia all'interno di enti
pubblici, poi la cosa non è andata avanti; probabilmente non si
aveva la consapevolezza che fosse così urgente e grave il problema.
Ora il fatto che periodicamente questo problema si riproponga credo
che debba far riflettere l'ente pubblico. Si tratta non solo e non
tanto di chiedere ai singoli enti, Regione, Casinò, USL, quando
definiscono un appalto per le imprese di pulizia di indicare con
chiarezza quali sono le condizioni che assolutamente l'impresa
aggiudicatrice deve rispettare e si potrebbe non solo presentare
questo protocollo tipo, ma lo stesso potrebbe essere concordato con
gli stessi sindacati. Non solo la UIL, che ha fatto emergere
ultimamente la questione per quanto riguarda le imprese di pulizia
nell'USL, ma anche gli altri sindacati che il nostro gruppo ha
interpellato, tutti hanno detto: "o si interviene a monte, o si
riesce prima a definire un protocollo chiaro fra Amministrazione
regionale, aziende interessate, organizzazioni sindacali in cui si
chiariscano bene i termini della questione, così che non bisogna
ogni volta intervenire per bloccare, per fare dei ricorsi al TAR,
per aprire dei contenziosi e via dicendo, oppure non se ne esce
fuori". Questo è il contesto da cui siamo partiti per presentare
tale mozione, nella quale si dice: "prendiamo atto della situazione
che c'è, prendiamo atto che ogni singola situazione non può essere
affrontata in modo individuale", piuttosto chiediamo agli Assessori
regionali competenti che sono interessati ai diversi settori in cui
si sono manifestate queste problematiche nel momento in cui
l'impresa di pulizia ha vinto l'appalto e poi comincia ad operare
con conseguenze negative sul personale, oltre che sulla qualità del
servizio... dicevo, prima vediamo con gli Assessori regionali
competenti di concordare con i sindacati di categoria come si può
operare per evitare tale situazione.
Secondo aspetto che va affrontato, anche questo un aspetto che
più volte dai banchi della Giunta è stato auspicato: pensare a come
attivare forme di controllo sostanziale delle condizioni di lavoro
degli addetti alle pulizie. Perché ci diceva l'Assessore
Marguerettaz 2 mesi fa:
"abbiamo una modalità con cui facciamo
questi controlli, ossia chiediamo la liquidazione della fattura,
chiediamo una dichiarazione di regolarità contributiva, ma se tali
autodichiarazioni sono vere, oppure no, noi non siamo in grado di
dirlo. Bisognerebbe individuare, ma non abbiamo ancora trovato una
definizione..."
- diceva ancora l'Assessore -
"...
un'attività di controllo sostanziale che non riguardi solo
l'aspetto contrattuale e l'inserimento delle persone all'interno
dell'azienda, ma un controllo metodico, sistematico sull'attività
con un nucleo che potrebbe essere interaziendale"
. Chiediamo
che da queste buone intenzioni si passi ai fatti, ecco perché
chiediamo con la mozione un impegno non solo per concordare con i
sindacati un protocollo con condizioni di appalto tipo per le
imprese di pulizia, ma anche di cominciare ad attivare delle forme
di controllo sostanziale delle condizioni di lavoro degli addetti
alle pulizie. Il Consiglio regionale vorrebbe seguire questi
lavori, non direttamente, ma si chiede che le Commissioni
consiliari siano informate sulle iniziative attivate, sulle
difficoltà incontrate, sulle soluzioni proposte, in modo che si
possa in tempi brevi dare una risposta integrata che affronti
queste tematiche.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Su tale argomento abbiamo avuto modo
di soffermarci più volte, abbiamo condiviso l'attenzione nei
confronti di tali categorie e, rispetto a questo, più volte abbiamo
dato alcune indicazioni sulle attività svolte dal Governo
regionale. Qui la collega Squarzino amplia decisamente il raggio di
azione: parla dell'USL, io non ho competenza per l'USL, sul Casinò
è una società che ha dei rapporti di diritto privato, così come
altre situazioni, quindi posso rispondere per l'attività della
Regione. Vero è che con questi soggetti, così come il Comune di
Aosta, visto come ente pubblico locale di una certa dimensione,
abbiamo avuto modo di confrontarci. Ora una serie di cose sono
state sicuramente fatte e già a livello contrattuale, ovvero nel
capitolato amministrativo vengono messe una serie di indicazioni e
si vincola decisamente il rapporto fra la società che fornisce il
servizio e i suoi dipendenti, perché nell'articolo 8 dell'ultimo
capitolato amministrativo si dice a chiare lettere che nessun
rapporto di lavoro viene ad instaurarsi fra la Regione e il
personale addetto all'espletamento delle prestazioni assunte
dall'impresa aggiudicataria. Noi siamo terzi rispetto ad un
rapporto di lavoro squisitamente fra azienda e lavoratore,
dopodiché al nostro interno chiediamo, così come per altre
attività, che al dipendente vengano assicurate tutte quelle
caratteristiche che sono tipiche del rapporto di lavoro, anche se
siamo in presenza di società cooperative, perché è lì che molte
volte in passato abbiamo visto le situazioni peggiori, dovute al
fatto che, anziché avere un rapporto di lavoro subordinato, si
"intorpidivano le acque" con un rapporto che passava per la figura
del socio lavoratore. In questo articolo 8 quindi l'impresa dovrà
osservare nei riguardi dei propri dipendenti e, se costituita sotto
forma di società cooperativa, anche nei confronti dei soci
lavoratori impiegati nell'esecuzione del servizio oggetto
dell'appalto, tutte le leggi, i regolamenti e le disposizioni
normative in materia di rapporto di lavoro, di previdenza, di
assistenza sociale. Ogni qualvolta paghiamo la fattura, lei ha
indicato, ma vorrei specificarlo meglio, chiediamo la regolarità
contributiva, quindi abbiamo dei controlli di tipo formale, ma
sostanziale che verificano. È chiaro che su questo tema non abbiamo
ancora definito tutti i passaggi, perché vogliamo costituire
un'attività che sia sempre più performante, metodizzarla, perché
dobbiamo poter verificare sistematicamente la qualità del servizio.
Ora noi non siamo un organo di polizia, abbiamo la necessità di
verificare se queste persone sono iscritte nel libro matricola, se
sono regolarmente assicurate, possiamo avere tutti i nomi del caso,
ma, rispetto a tali attività, riteniamo che tale mozione, da un
lato, al primo punto prevarichi, perché un protocollo d'intesa per
regolamentare l'attività delle imprese di pulizia, per questo vi
sono delle leggi dello Stato, vi sono tutta una serie di norme del
lavoro che sono chiare, quindi non c'è bisogno di fare nessun
supplemento. Per quanto attiene il controllo sostanziale, abbiamo i
nostri servizi che stanno lavorando su questo, stanno cercando di
migliorare, ma è nell'ambito degli ordinari obiettivi, quindi
riteniamo che il porre all'attenzione tale tema sia cosa giusta, ma
non riteniamo di condividere una mozione che va già nella direzione
che abbiamo preso; quindi chiediamo il ritiro della mozione, in
caso contrario ci asterremo.
Président
- La parole au Conseiller Sandri.
Sandri (PD)
- La mozione che è stata presentata dai
colleghi del gruppo "Arcobaleno", a nostro giudizio, e in modo
contrapposto a quanto analizzato dal collega della Giunta, appare
decisamente insufficiente, nel senso che si potrebbe osare molto di
più di quanto è stato osato dai colleghi del gruppo "Arcobaleno",
perché qui non è un problema burocratico: le leggi dello Stato, le
leggi sul lavoro, questo paravento di norme e normine dietro cui si
è difeso l'Assessore Marguerettaz, ma è un problema di tipo
politico. Non solo, ma è talmente di tipo politico importante che è
uno degli elementi determinanti per il futuro della nostra Regione,
perché, se analizziamo bene cosa significa questo tipo di contratti
di lavoro, ossia che sono l'effetto del cosiddetto "concedere
all'esterno determinati tipi di servizi", ci rendiamo conto che
stiamo parlando di cose non da poco, ad esempio il precariato.
Tutti qui ogni tanto diciamo che bisogna lottare contro il
precariato, bisogna stabilizzare i lavoratori... e poi si danno
risposte di questo genere? Ossia "ce ne laviamo le mani alla Ponzio
Pilato"? Credo che invece dobbiamo "entrare" in questi tipi di
argomenti con molta determinazione e attenzione, perché non avere
garanzie a livello di capitolato, a livello di strategie, sul
comportamento che questi imprenditori hanno nei confronti dei
lavoratori significa far perdere di qualità al lavoro, creare
precariato e tutta una serie di conseguenze. Ogni tanto qualcuno
salta su e dice: "com'è che arrivano tutti questi stranieri, questi
immigrati che vengono a fare i lavori che noi non vogliamo fare?".
Ma certo, ma se riduciamo i lavori ad una qualità così bassa, è
chiaro che poi i nostri giovani e i nostri meno giovani
difficilmente si adattano a determinate condizioni di lavoro; se
invece noi anche nel ramo delle pulizie dessimo il segnale che è un
lavoro importante e qualificato e che merita la stabilizzazione
come qualunque altro tipo di lavoro, probabilmente anche alcuni
problemi sociali rilevanti avrebbero meno interesse e meno
peso.
Credo allora che si debba fare un po' di attenzione su questo
tema, che mi sembra di poter dire in prima analisi che è partito
dal problema dell'Ospedale. Mi conferma con gli occhi la collega
Squarzino: è esploso con il problema dell'Ospedale. Credo che qui
venga subito un secondo problema: ma è davvero una scelta politica
convincente che in un settore così delicato per le pulizie com'è
l'Ospedale si autorizzi l'USL a darlo all'esterno? Mi chiedo - e
chi si occupa di questa materia da tempo credo non abbia difficoltà
a convenire con me - le infezioni intraospedaliere, che sono
responsabili di notevoli patologie... non è un caso che molte
persone anziane, che istintivamente hanno un grande senso della
vita, piuttosto che entrare in Ospedale cercano sempre di starne
fuori, perché in Ospedale ovviamente ti curano, ma c'è un minimo di
rischio più o meno grande che vengano fuori delle infezioni
all'interno dell'Ospedale; allora riducendo da 70 a 50 il personale
per le pulizie noi garantiamo maggiore pulizia e minori infezioni
ospedaliere? Questo sarebbe interessante da vedere, se, al di là
della questione generale, ma in settori particolari come questo non
vi sia la necessità di fare una scelta politica notevole,
importante e dire: "no, cara USL, tu puoi dare all'esterno i
servizi impiegatizi di prenotazione, piuttosto che informatici, ma
la pulizia la fai con personale tuo", perché credo che la qualità
del servizio sia molto legata alla stabilizzazione. Non si può
pulire nella stessa maniera l'ufficio dell'Assessore Marguerettaz e
la stanza di rianimazione dell'Unità coronaria, sono cose diverse!
E non si può prendere una che non ha nessun tipo di preparazione e
darle 3, 4 informazioni tanto per poter andare a fare tali pulizie.
Credo che questi siano temi importanti su cui riflettere, la
risposta dell'Assessore non mi sembra abbia dimostrato
un'attenzione su tali temi. Io non ho la risposta e non ho una
soluzione a questo riguardo, ma ritengo che il problema sia
estremamente importante... per esempio, il fatto che si faccia una
riflessione insieme alle organizzazioni sindacali di categoria e
definire insieme ad esse un protocollo d'intesa... se visto in
questa prospettiva ad esempio di identificare in quali settori si
può andare alla gestione attraverso imprese di pulizia esterne e
quali settori invece necessitino di un personale stabilizzato.
Credo che questo sarebbe un segnale forte per garantire una qualità
al lavoro, soprattutto in ambienti come gli ospedali, i centri per
gli anziani, comunque le comunità più fragili e ci metterei dentro,
fra l'altro, le scuole materne, che, se vi ricordate, sono state
anche oggetto di un'interpellanza ed interrogazione, perché vi sono
state delle lamentele gravi non nei confronti della Regione in
questo caso, ma nei confronti dell'amministrazione civica del
capoluogo regionale, perché si mandava una persona a pulire 350-400
metri quadri, dove giocavano per tutta la giornata un centinaio di
bambini, ma ha senso continuare su questa cosa? Dice: "sì", ma
costerà di più allora. Bene, mi sembra che siano soldi bene
investiti. Qui siamo in fase di bilancio, credo sia il momento di
fare un bilancio su queste cose e penso che, piuttosto che dare
soldi per improbabili iniziative magari sportive, piuttosto che
ricettivo-alberghiere o altro, vi sono tante possibilità su cui
andare a risparmiare, si possono fare delle iniziative volte a
garantire all'USL i fondi in modo che possano, per quanto riguarda
almeno la parte di pulizie che interessa i reparti di degenza,
farle con del personale dipendente, formato, controllato,
stabilizzando del personale che magari vi ha già lavorato
attraverso queste società esterne... ma credo sia un dato
importante. Così come è importante fare una riflessione sul
problema dell'imprenditoria che sta dietro a queste cose, perché se
dietro a tale lavoro non c'è il piccolo imprenditore valdostano, o
canavesano, o italiano che garantisce di reinvestire nella nostra
Regione, o nelle zone limitrofe, o nel nostro Paese ciò che
guadagna da questa attività, vediamo che, andando avanti con questo
tipo di impostazione dell'"outsourcing" sempre e a qualunque
condizione nel sistema delle pulizie, vengono fuori le grandi
multinazionali, i grandi gruppi internazionali e io non credo che
questi gruppi abbiano a cuore il benessere della nostra Regione e
della nostra Comunità, per cui dobbiamo riflettere se vogliamo
fare... se il Consigliere Ottoz voleva rientrare nel gruppo
dell'"Union Valdôtaine", credo che abbia trovato il momento giusto
e lo saluto con piacere... è uno scherzo certamente... mi scusi,
Presidente. Volevo dire che su questi temi, per quanto piccoli, una
riflessione più approfondita di quanto non sia stata fatta credo
che ci si poteva attendere dalla Giunta ed è per tale motivazione
che invito l'Assessore a rivalutare tale tipo di mozione,
eventualmente facendo delle modifiche, ma accettare la volontà di
confronto. Non abbiamo credo soluzioni, non so se ce le hanno gli
amici del gruppo "Arcobaleno", ma sicuramente su cui merita
soffermarsi un tantino, quindi, con l'auspicio che la mozione sia
accettata anche con modificazioni dalla Giunta regionale, annuncio
il voto positivo del mio gruppo.
Presidente
- La parola al Consigliere Bortot.
Bortot (Arc-VA)
- Pensavo che l'Assessore avesse qualcosa
da replicare, aggiungerò io qualcosa a quanto detto dai colleghi.
Abbiamo affrontato questo problema dal punto di vista economico,
almeno le risposte dell'Assessore fanno riferimento ad accordi,
giurisprudenza, modalità, appalti. Vogliamo parlare invece di
soldi, perché tutto questo "ambaradan" è stato messo in piedi per
non voler assumere le persone che una volta dentro l'Ospedale si
chiamavano gli inservienti, ossia dipendenti che sapevano cosa
dovevano fare, mentre adesso abbiamo delle persone destabilizzate
economicamente, sindacalmente dal punto di vista
dell'organizzazione del lavoro, con carichi di lavoro che sono a
dir poco orribili. Tutto questo "ambaradan" è stato sostenuto dal
fatto che in tale modo con gli appalti si risparmia... non mi
sembra. Prendo a riferimento la cosa di cui mi sono occupato negli
ultimi tempi: la gestione dei servizi di sicurezza all'interno del
Traforo del Monte Bianco. Noi abbiamo una dequalificazione del
servizio, però il servizio costa mezzo milione di euro in più,
vorrei che i colleghi ascoltassero perché il Traforo è un servizio
sensibile, la pulizia dell'Ospedale è un servizio sensibile, la
pulizia nelle scuole è un servizio sensibile. Non voglio tornare
all'Europa dei mercanti e dei mercati e alle liberalizzazioni, ma
occorre valutare le ricadute sulla qualità del servizio in posti
così sensibili con l'introduzione del concetto della
liberalizzazione, per cui le aziende possono concorrere e
partecipare ad appalti non si sa bene con quali modalità e serietà,
perché i capitolati di appalto sono articolati in modo molto
formale e non sostanziale. Evidentemente, se si vuole mantenere un
concetto di liberalizzazione che può anche essere utile, occorre
definire in modo migliore i paletti con cui si va a definire le
gare di appalto, le modalità con le quali le aziende possono
partecipare, perché, se andiamo a vedere quello che è successo
all'Ospedale, sì, c'è il passaggio dei dipendenti, ma non c'è
scritto che il numero dei dipendenti deve rimanere quello che era
prima, per cui l'azienda che ha vinto l'appalto ha già dato un bel
taglio e ovviamente a scapito della qualità del servizio, ma non è
il servizio di pulizia della sala consiliare dove ci troviamo noi:
parliamo di qualità del servizio nelle sale operatorie, dove
abbiamo le persone ammalate più sensibili anche a determinare
infezioni. Credo che l'USL potrebbe fare meno giornaletti
pubblicitari, con meno foto a colori, meno pagine di pubblicità sui
servizi, perché si pubblicizzano i servizi ed è automatico che la
sanità deve dare dei servizi alla popolazione. Forse meno
conferenze stampa, meno apparenza e più sostanza, allora già lì
troveremo un po' di soldi per evitare che l'azienda che vince
l'appalto, per stare sul mercato - il famoso mercato! - debba
tagliare sulla qualità dei servizi, pagare poco le persone, fare
del "mobbing" e venire meno al rispetto dei diritti sindacali,
perché di fatto succede questo... quando sono obbligato a vincere
un appalto giocando solo sul costo della manodopera... perché in
questo Paese l'unica cosa che sanno fare le imprese è quella di
giocare sul costo della manodopera, ridurre i diritti e ridurre i
salari... nelle strutture pubbliche devo mettere dei paletti.
Quello che non capisco è che se un'azienda aveva un servizio e
questo servizio viene a scadere... quando ci fa comodo far
diventare dipendente regionale qualche precario, si mettono dei
paletti tipo: "facciamo riferimento all'anzianità di precariato per
fare in modo che quell'ingegnere, quel consulente, quell'amico,
quell'imboscato, quel raccomandato, pur partecipando ad un appalto
pubblico o un concorso pubblico, vinca il concorso", credo che una
cosa del genere si possa fare anche quando si mettono in appalto
determinati servizi molto delicati. L'impresa che è all'interno, se
ha dimostrato capacità e rispetto dei lavoratori e dei salari e
qualità del servizio in posti così sensibili, può vedersi assegnare
un punteggio che non equivale alla vincita dell'appalto, ma che la
vede favorita rispetto al fatto che ci si mette in casa uno che non
conosciamo, rispetto ad uno che sappiamo già, avendo definito il
capitolato di appalto e del servizio con determinati criteri, dove
andrà a recuperare i soldi che rappresentano il ribasso
dell'appalto, quindi sulla qualità del servizio e sui lavoratori.
Faccio un esempio: la Regione Piemonte ha stabilizzato una parte
del personale in data 5 novembre 2007, non so se si tratta dei
dipendenti delle imprese di pulizie, comunque nei posti più
sensibili il servizio non può essere messo ad appalto, ma occorre
stabilizzare una qualità del servizio, per avere la qualità del
servizio, occorre che i lavoratori siano rispettati, occorre che i
lavoratori abbiano un salario dignitoso e, se necessario, occorre
prendere provvedimenti nei confronti di chi non svolge bene il
proprio lavoro, ma il presupposto non può essere quello di avere
meno persone aumentando il lavoro, essere meno pagati ed essere
considerati precari e ricattabili sotto tutti i punti di vista.
Quel che mi risulta è che infermieri professionali e capisala si
siano anche lamentati della qualità del servizio prestato da questa
impresa che ha vinto l'appalto e vorremmo, se non in risposta alla
mozione, sull'eventuale altra nostra interpellanza saperne di
più.
Presidente
- La parola alla Consigliera Squarzino
Secondina.
Squarzino (Arc-VA)
- I colleghi che sono intervenuti
hanno descritto in modo molto articolato tutto il contesto -
politico, sindacale, lavorativo - entro cui si pone tale questione
e prima aspettavo dall'Assessore delle risposte a queste
sollecitazioni. Capisco che l'Assessore non voglia affrontare in
tale sede il problema politico sollevato dai colleghi, ma, proprio
perché volevamo, tenendo un profilo basso nella nostra iniziativa,
raggiungere pochi, ma piccoli obiettivi che cominciassero ad
indicare una strada che va verso la soluzione del problema, abbiamo
volutamente indicato delle cose molto semplici, una delle quali
l'Assessore si era già impegnato a fare più di un anno fa.
Assessore Marguerettaz, lei parla e prende impegni qui in
Consiglio: "faremo questo, faremo quell'altro" e io l'ascolto, la
prendo sul serio e ogni tanto le chiedo a che punto è quel
progetto... che lei ha promesso e lei ogni volta mi rimanda il
problema dicendo che vi sono difficoltà e non arriva mai a dire:
"sì, è vero, abbiamo detto queste cose e abbiamo detto un anno fa
che volevamo farle, non siamo ancora riusciti a farle, ma è nostro
intento farle e tale mozione quasi ci stimola e ci costringe a
trovare una risposta entro 3 mesi". Lei dice ancora: "a noi queste
cose non interessano". Ora la nostra mozione non era rivolta
all'Assessore Marguerettaz, ma agli Assessori competenti, qui c'è
anche una competenza del lavoro...
(interruzione dei Consiglieri del gruppo "La Casa delle
Libertà", fuori microfono)
... non arrivavo a tali provocazioni, in questo momento davo per
scontato che fossero competenti... a parte le battute che possono
alleggerire un Consiglio che si preannuncia pesante, dicevo gli
Assessori competenti, perché non è solo questione di bilancio: è
questione in parte di sanità e in parte di lavoro. L'Assessore
Marguerettaz il 20 dicembre 2006, in merito allo stesso problema,
ha detto:
"Se posso dire, dal punto di vista formale sembra che
tutto funzioni. In realtà a livello intuitivo riteniamo si debba
fare qualcosa di più in questo settore; per questa ragione con il
collega Fosson abbiamo creato un tavolo..."
. Hanno quindi
cominciato a lavorare, ma con quali risultati? Questo volevamo
sapere! Ma nessun risultato ha prodotto questo tavolo, forse voleva
dire: "avevamo intenzione di creare un tavolo"! Comunque ha detto:
"... abbiamo creato un tavolo dove condividere questo problema,
perché riguarda sanità... l'USL, così come l'Amministrazione
regionale e il Comune di Aosta, e poi ci sono gli altri. Vi è
quindi un'idea che è in fase di verifica di costituire un nucleo di
persone che hanno una competenza specifica al riguardo, in modo
che..."
, "bla bla", in modo che possano intervenire per
verificare se le pulizie si fanno oppure no, che si possa fare in
modo corretto un controllo non solo delle pulizie, ma un controllo
sulle condizioni generali di lavoro delle persone. Con tale mozione
vogliamo sapere se avete cominciato oppure no ad attivare questo
tavolo, avete cominciato oppure no ad attivare forme di controllo.
Un anno fa avete detto che cominciavate a lavorare, adesso vi diamo
3 mesi per pensare e per venire in Commissione a riferire quello
che avete pensato, i problemi incontrati e le difficoltà. Neanche
su questo punto siete d'accordo? È difficile allora credere alle
cose che dite, quando prendete un impegno pubblicamente in
Consiglio regionale.
È chiaro che non è la Regione a definire i protocolli per l'USL,
i protocolli degli appalti per le pulizie, è vero che c'è tutta una
normativa, ma è anche vero che in questa normativa, proprio perché
vi sono sempre dei problemi, se i sindacati fossero più forti o se
gli stessi enti fossero più forti nel fare delle richieste, forse
alcuni appalti sarebbero scritti diversamente. La richiesta di
definire un protocollo d'intesa per regolamentare l'attività delle
imprese di pulizia negli enti pubblici con i sindacati quindi
darebbe più forza contrattuale a tali enti, oltre che ai sindacati,
e si avrebbe forse una risposta più produttiva per la nostra
Regione e con maggiori ricadute. È anche vero che in questo modo
abbiamo delle imprese che vincono... che in questo caso dell'USL è
una multinazionale tedesca con sede a Bergamo che gestisce le
pulizie di mezza Italia, che ha avuto tanti problemi con la Regione
Calabria, con Campione d'Italia e anche in Svizzera... se vogliamo
attivarci per difenderci da multinazionali... il cui interesse è
tutt'altro! Ma cosa gliene importa alla multinazionale tedesca con
sede a Bergamo che gestisce la pulizia dell'USL che siano fatti in
modo regolare, giusto, che quella persona così competente che ha
diretto fino all'altro giorno tutta l'organizzazione del lavoro sia
licenziata? Niente, ma a noi sì che interessa, perché le persone
che lavorano nelle imprese di pulizia e che sono spostate da
un'impresa all'altra secondo la ditta che vince gli appalti sono
persone che lavorano e vivono in Valle d'Aosta! Ogni ditta che
vince gli appalti le sposta a seconda dei suoi interessi
chiaramente economici! Cosa volete che gliene importi a questa
società "Dussmann Service", a questa multinazionale tedesca con
sede a Bergamo di licenziare 9 persone o di avere un contenzioso
con un piccolo sindacato della Valle d'Aosta? Credo che a noi Valle
d'Aosta interessi invece, primo, che le pulizie siano fatte;
secondo, che i lavoratori vivano in condizioni qualitativamente
corrette; terzo, che possibilmente i lavoratori che vivono e
lavorano in Valle d'Aosta e che già sono occupati in queste imprese
di pulizia non siano mandati via così... in base a quale
ragionamento... La nostra richiesta è: vogliamo o non vogliamo
interessarci di questo problema? I lavoratori, i sindacati chiedono
alla Regione: "volete interessarvi di tale problema, mettere
insieme le competenze sul lavoro, gli altri soggetti che sono
interessati alla contrattazione, i sindacati e trovare una
risposta?". È chiaro che non abbiamo le risposte, però è proprio
vero che è un problema da dire: "non ci interessa, ci asteniamo
perché tale problema non ci interessa, vi sono già i contratti di
categoria che definiscono tutte le problematiche"... allora questo
è proprio voler dire in faccia a tali lavoratori: "a noi non
interessa affatto delle vostre condizioni di lavoro, sia chiaro,
sono cose vostre, noi siamo interessati ad altre questioni". Scelta
vostra, ma questo risulta! Questa è una responsabilità che vi
prendete, ma a me spiace perché chi paga non siete voi, né i
sindacati, né questa "Dussmann Service", neanche l'USL, ma sono
queste persone reali, fisiche! Diciamo poi: veramente c'è una
precarietà qui, basta che un'azienda chiuda e che una persona sia
licenziata in una famiglia, perché la famiglia da una situazione di
normalità scenda ad una situazione di precarietà, di difficoltà e
di bisogni di povertà. Tali persone che sono in questa situazione
niente, noi le mettiamo da parte, perché abbiamo altri problemi più
importanti da affrontare; questa è la conseguenza, ma che sia
chiaro che voi a tali persone date questo messaggio. Per tale
motivo non ritiriamo la mozione, ma vorremmo che con molta
chiarezza vi esprimeste perché l'astensione non è prendere in modo
responsabile le proprie decisioni, è dire: "questo problema non mi
interessa".
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Una questione di forma e una di
sostanza. La collega Squarzino molte volte ci ha richiamato ad un
comportamento migliore, non credo che ci faccia piacere essere
scimmiottati dal momento in cui viene riproposto il nostro
intervento con un po' di scherno, quindi la inviterei a non
ridicolizzare i nostri interventi, il mio per intanto!
Seconda questione: forse la collega Squarzino non sa che gli
Assessori non per una questione elitaria, ma hanno una funzione
politica e vi sono le strutture, vi sono i dirigenti che portano
avanti, quindi tutto quello che abbiamo fatto è di trasmettere alle
strutture dirigenziali preposte, nello specifico l'arch. Chatrian,
che è responsabile della questione... di fare le analisi, i
controlli e di predisporre tutte quelle attività che devono essere
predisposte per fare quella che si chiama buona amministrazione.
Rimando quindi al mittente quelle velate accuse che lei ha fatto,
in cui ha indicato da parte nostra un disinteresse ad una questione
che assolutamente non trascuriamo. Facciamo le nostre attività
nell'ambito delle strutture e così com'è organizzata
l'Amministrazione regionale e riteniamo che questa mozione non
porti nulla di più rispetto a quello che già stiamo facendo: ecco
perché chiediamo l'astensione.
Presidente
- La parola alla Consigliera Squarzino
Secondina.
Squarzino (Arc-VA)
- Vede, Assessore Marguerettaz, gli
impegni di questa mozione erano 3; quello di cui lei sta parlando,
facendo riferimento al dott. Chatrian, al massimo si riferisce al
secondo intervento, ossia laddove si comincia a cercare forme di
controllo sostanziale delle condizioni di lavoro degli addetti alle
pulizie, ma noi abbiamo chiesto anche una terza cosa: di riferire
in Commissione consiliare, allora se questo è un lavoro
importante...
Marguerettaz
(fuori microfono)
- ... c'è bisogno
di una mozione per riferire in Commissione? Questa è una
novità...
Squarzino (Arc-VA)
- ... infatti le mozioni concludono
sempre... non c'è mai nessuna mozione che si concluda con riferire
in Commissione, è la prima volta che lo mettiamo, ha ragione
Assessore, è la prima volta che in una mozione il Consiglio
regionale impegna la Giunta a riferire in Commissione, ho
introdotto una novità assoluta, non sapevo, Assessore! "È
superfluo"... vediamo tutte le volte che è superfluo! Certo che per
la Giunta è superfluo, lo capisco, politicamente è superfluo per la
Giunta che non vorrebbe mai riferire in Commissione, o riferire
solo quando decide lei e con i tempi che vuole lei! Vede,
Assessore, rispetto al primo punto, laddove si chiede un impegno
non solo per vedere che le pulizie siano fatte e che le condizioni
di lavoro degli addetti alle pulizie siano decorose, ma dove si
chiede di prevenire tale tipologia di disagi, lei su questo non ha
detto proprio niente! Continuo quindi a ritenere che questo Governo
che lei rappresenta non si interessi alle reali condizioni di
lavoro di tali persone, che hanno un contratto o che sono occupate
presso le imprese di pulizie, in particolare in questo caso
dell'USL.
Presidente
- La parola al Consigliere Ottoz.
Ottoz
(CdL)
- Mi sembra che su tale questione vi
siano delle idee confuse da parte di tutti. Apprezzo le motivazioni
umanitarie - e le sottoscrivo in pieno - della collega Squarzino,
perché vi sono situazioni poco accettabili, ma bisogna capire se si
sta parlando di appalti o di assistenza sociale. Parlando di
assistenza sociale, che dipende da altri enti e non quelli
appaltanti...
(interruzione del Consigliere Bortot, fuori
microfono)
... diritto al lavoro, certo, certo, bravo Consigliere
Bortot...
Presidente
- ... collega Bortot, poi potrà reintervenire,
prego. Consigliere Ottoz.
Ottoz
(CdL)
- ... noi non abbiamo apprezzato molto
l'atteggiamento dell'Assessore, perché la Regione come ente
appaltante non può non affrontare il problema e motivare il perché
della sua astensione, ossia deve prendere una posizione e
"trancher" fra la qualità del servizio, il suo costo e i motivi per
cui si fa l'appalto, altrimenti la risposta non è una risposta.
Siccome l'appalto deve essere economicamente giustificato, a fronte
di un certo livello di qualità, si tratta eventualmente, se la
collega Squarzino lamenta la qualità del servizio che è
insufficiente e che giustificherebbe quindi l'inserimento di
personale non qualificato o lo sfruttamento di personale locale che
viene spostato da un vincitore dell'appalto all'altra..., di
controllare tali cose, questo è un momento successivo e diverso,
collega Bortot. Gradiremmo avere dal Governo una risposta più
chiara su cosa intende fare per queste cose, stante il fatto che
gli appalti vanno fatti, altrimenti la collega Squarzino e il
collega Bortot "scorticherebbero vivo" il Governo e, dato che, se
sono fatti, devono essere fatti sulla base del costo economico
nell'interesse dell'Amministrazione e dei cittadini che pagano le
tasse e della qualità del servizio, nell'interesse dei cittadini
che utilizzano tale servizio - e sappiamo che alcuni servizi sono
delicati -, rimane il secondo momento che è quello del controllo.
Il momento sindacale del diritto al lavoro va risolto in un'altra
sede e in un altro ambito e su questo l'Assessore Marguerettaz
dovrebbe forse prendere una posizione, ma sulla mozione come
presentata è difficile essere d'accordo con il Governo e prendere
un atteggiamento di astensione; gradiremmo che il Governo motivasse
perché tali controlli non vengono effettuati o in base a quali
principi si accetta questa situazione o si nega che la stessa
esiste. In caso contrario non possiamo astenerci, dobbiamo votare
contro la mozione, perché non va a toccare la questione nel merito,
ma ne tocca solo un aspetto rendendo incomprensibile il tutto.
Presidente
- La parola al Consigliere Sandri.
Sandri (PD)
- Per ribadire il voto favorevole alla
mozione e anche la condivisione della scelta di mantenere la
mozione malgrado la richiesta di ritiro da parte dell'Assessore,
con la motivazione, in aggiunta a quanto detto prima, di
un'occasione persa dalla Giunta di fare politica su questi temi
importanti del lavoro. Capisco che i lavoratori non sono così "à la
une", all'attenzione di questa Giunta, faccio salvo solo
l'Assessore competente al lavoro che non è intervenuto, ma che
sappiamo che almeno lui al tavolo di concertazione ci va e questo è
positivo. Sarebbe però un atteggiamento da condividere tutti,
perché tale atteggiamento che viene espresso stasera con il voto di
astensione è grave, perché significa non tenere in conto una delle
basi della nostra democrazia e delle esperienze degli ultimi 20
anni: la concertazione con il sindacato. Questo a maggior ragione
su un tema in cui non si sta parlando dei "croupiers" che
guadagnano un sacco di soldi, piuttosto che dei politici che ne
guadagnano ancora di più, ma si sta parlando di persone con un
reddito pro capite molto limitato, persone che vivono del
precariato, che vivono in estrema difficoltà. Mi dispiace di non
avere avuto risposte neppure sulla questione della qualità del
ragionamento, ossia, quando abbiamo posto il problema che in questa
maniera non solo non si difende la qualità del lavoro, nel senso
del rapporto di lavoro che hanno i lavoratori, ma neanche la
qualità del lavoro rispetto ai ricoverati in Ospedale, piuttosto
che in altre comunità che utilizzano questi servizi. Per tali
ragioni un ultimo appello a fare un ragionamento che si può portare
avanti anche nelle prossime giornate di discussione del Consiglio,
perché su questo tema non si cerchi di "mettere una pietra sopra"
per non guardare, ma un invito a guardare in faccia la realtà e a
cercare insieme delle soluzioni positive.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Continuiamo a mantenere la nostra
richiesta di ritiro e in subordine di astensione. Due precisazioni:
qualora la Commissione competente voglia audire il sottoscritto e
soprattutto le strutture dirigenziali competenti per avere
un'illustrazione puntuale di quello che stanno facendo, siamo a
disposizione; quindi, da quel punto di vista, quella parte della
mozione è da intendersi implicitamente accettata e siamo a
disposizione della Commissione competente, non ho idea quale sia.
Rispetto alle suggestioni date dal collega Ottoz, abbiamo svolto
nelle ultime gare di appalto delle selezioni sul criterio della
proposta economicamente più vantaggiosa, la quale - rispondo anche
al Consigliere Bortot - non è quella dove il prezzo è parte
condizionante, la dimostrazione sta nel fatto che l'appalto preso e
riferito ai 2 lotti dell'Amministrazione regionale - di Piazza
Deffeyes per intenderci - è stata aggiudicata con un ribasso
economico di zero virgola, il minimo, perché chi ha vinto aveva
tutta una serie di requisiti dal punto di vista qualitativo con
tutte le varie certificazioni, ivi comprese quelle ambientali sul
discorso del riciclo, e quelle sono state le attività... l'aspetto
del controllo è quello a cui sono tenuti a rispondere i dirigenti,
che sono responsabili del procedimento.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Volevo solo precisare, perché si è fatto
riferimento al lavoro precario, quindi si è citato il nostro
Assessorato, che assolutamente questa Giunta e il mio Assessorato
sono attenti alla questione del lavoro precario, tanto che posso
annunciare che, in data 23 novembre, abbiamo raggiunto un accordo
nei tavoli di concertazione e presenteremo al Patto per lo sviluppo
- il tavolo della concertazione partecipata da tutti - una bozza
del disegno di legge concernente misure di sostegno in favore delle
lavoratrici e dei lavoratori dipendenti, delle collaboratrici e dei
collaboratori. Questo in virtù dell'attenzione che poniamo a tale
grande problema: il precariato, che ormai si è diffuso e che sta
diventando uno strumento che a volte sfugge ad un controllo e può
anche togliere della dignità ai lavoratori. Volevo solo confermare
che c'è un'attenzione, poi sul tema specifico vi sono delle
competenze.
Presidente
- La parola al Consigliere Bortot.
Bortot (Arc-VA)
- Non so in quale mondo viva l'Assessore
Marguerettaz. Questa azienda che ha vinto tale appalto sulla logica
del puro ribasso ha già allontanato... perché le aziende
intelligenti adesso non licenziano più, in quanto il licenziamento
si può impugnare, ma allontanano utilizzando il "mobbing": ti
chiamano mezz'ora prima di recarti al lavoro fuori orario, se non
ti presenti, ti arriva una sanzione; se stai a casa un giorno in
più per l'influenza - che hanno diritto a prendere anche le persone
umili, non solo le persone importanti -, ti arriva il controllo da
parte dell'azienda. Il problema qui è che all'interno del servizio
pubblico dell'Ospedale non possono esserci appalti per la qualità
del servizio agli ammalati; allora la sfida qui è vedremo, faremo
un'interpellanza per sapere quanto costa un servizio di pulizie di
igiene pubblica all'Ospedale, con quante persone è necessario farlo
e quanto costa contrattualmente con i dipendenti dell'USL. Vedremo
poi quanti soldi avremo guadagnato mettendolo in appalto e ne
"scopriremo delle belle"! Va bene? Qui c'è qualcuno che fa i soldi
sulla "pelle" degli ammalati e sulla "pelle" dei lavoratori! Se
bisogna usare questi toni per farvi capire che logiche adottate, ma
perché non date in appalto anche il lavoro dei primari? I pacchi di
soldi che si prendono questi Signori per fare un lavoro dignitoso
come lo sono tutti gli altri? Andiamo a vedere dove si può
risparmiare all'USL e ho citato prima tutte le bazzecole
pubblicitarie per mettersi in mostra, apparire "in barba" alla
qualità del servizio! Cominciamo ad intervenire lì e poi vediamo
che troviamo i soldi per mettere a norma, dare un contratto
dignitoso a gente che ha diritto... già che svolge un lavoro
umile... che ha diritto ad un lavoro e ad una retribuzione
dignitosa! Assessore, proprio lei che sovente frequenta la chiesa,
provi a mettersi una mano sulla coscienza rispetto a questi
problemi!
Presidente
- Collega Bortot!
La parola all'Assessore alla sanità, salute e politiche sociali,
Fosson.
Fosson (UV)
- Lei ha fatto un'interpellanza su questo e
le risponderò con correttezza a quanto ha chiesto. Mi permetto di
dire che è molto male informato, perché in un solo caso, in cui è
stato proposto un licenziamento, e che è in verifica all'Agenzia
del lavoro... questa nuova ditta - che subentra ad una ditta di
cui, lei sa bene, avevamo molte lamentele - ha dei controlli ben
precisi, è stato aperto un tavolo di controllo e di discussione
prima con tutti i sindacati. Mi permetto di dirle che i sindacati,
che sono delle persone serie, non hanno la stessa posizione che lei
ha su questa ditta, che, di fronte a 16 dipendenti che si sono
messi tutti insieme in malattia, ha comunque assunto altri 5-6
dipendenti. Oltre ad avere avuto un tavolo con i sindacati, abbiamo
la settimana scorsa incontrato anche la ditta e essa, pur essendo
una plurinazionale, si è resa conto del fatto che si lavora in
Valle d'Aosta e del fatto che si sta facendo un lavoro
nell'Ospedale. Su questo lo diceva già bene l'Assessore
Marguerettaz, le assicuro che esiste un sistema di verifica delle
caposale, degli amministrativi... però la pregherei di stare
all'interpellanza che ha fatto e alle risposte che le ho dato,
perché le assicuro, collega, proprio perché ogni tanto vado in
chiesa e non mi piace dire le bugie, che lei è male informato.
Président
- Je soumets au vote l'objet n° 4:
Conseillers présents: 34
Votants: 9
Pour: 5
Contre: 4
Absentions: 25 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, La Torre, Lanièce,
Lavoyer, Maquignaz, Marguerettaz, Pastoret, Perron, Praduroux,
Rini, Salzone, Stacchetti, Vicquéry, Viérin Laurent, Viérin
Marco)
Le Conseil n'approuve pas.
