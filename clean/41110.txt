Classificazione
ELEZIONI
PARTECIPAZIONE E INIZIATIVA POPOLARE
Tutela dei cittadini



Oggetto del Consiglio n. 335 del 23 gennaio 2019 - Resoconto
OGGETTO N. 335/XV - Approvazione di mozione: "Censura di
metodi e atteggiamenti lesivi della libertà di scelta degli
elettori valdostani".
Rini (Presidente) -
È stata un'interruzione proficua,
la Conferenza dei Capigruppo ha deciso d'invertire l'ordine
del giorno e di riprendere i lavori esaminando subito il punto n.
40 all'ordine del giorno, che già toccava, come ha ricordato prima
il collega Cognetta, la questione. Essendo la prima firmataria di
questa mozione, che sarà ora presentata dal collega Cognetta, mi
felicito proprio perché l'auspicio, che avevo fatto all'inizio dei
lavori di questo pomeriggio, era di riuscire ad addivenire a un
testo condiviso che potesse esprimere una posizione comune di
quest'aula, a tutela dell'onorabilità e della credibilità della
stessa e mi felicito con tutti voi, colleghi capigruppo, per essere
riusciti ad addivenire a una posizione comune. Per entrare nel
merito e spiegare nel merito la mozione, che sarà sottoposta al
voto di quest'aula, do la parola al collega Cognetta.
Cognetta (MOUV') -
Prendo la parola perché abbiamo deciso
nella Capigruppo di modificare in maniera profonda una mozione che
già lambiva l'argomento all'ordine del giorno anche se citava fatti
non così gravi come quelli avvenuti oggi in Valle d'Aosta. Do
lettura della mozione, così come è stata firmata da tutti i
Capigruppo e dal Presidente del Consiglio e poi si aprirà la
discussione rispetto alla mozione stessa. "Preso atto della
operazione Geenna, coordinata dalla direzione distrettuale
antimafia di Torino, contro la malavita organizzata, di stampo
mafioso, in Piemonte e Valle d'Aosta. Sottolineata la gravità delle
ipotesi investigative che delineano inquietanti scenari di
infiltrazione criminale nelle istituzioni valdostane, ricordate
altresì le notizie diffuse nei giorni scorsi dagli organi di
informazione sul presunto acquisto di voti da parte di due
candidati per le elezioni regionali, risultati poi non eletti in
Consiglio regionale. Ritenuto che tali pratiche illegittime e
antidemocratiche, qualora confermate, oltre ad offendere gli
elettori, ledano anche i principi fondamentali della democrazia, il
Consiglio regionale esprime la propria fiducia e della comunità
valdostana nell'operato della Magistratura e delle Forze
dell'Ordine nella lotta contro la criminalità organizzata anche a
tutela della credibilità e della onorabilità delle istituzioni
valdostane. Ribadisce l'assoluta convinzione che la società civile,
il mondo economico e le istituzioni valdostane debbano essere
immuni da infiltrazioni criminali e, per questo, debbano essere
adottate tutte le misure necessarie per contrastare qualsiasi
tentativo di condizionamento esterno a tutela della legalità,
dell'attività amministrativa e politica, a tutti i livelli.
Esprime, infine preoccupazione per i fatti di cui in premessa e
censura l'adozione di metodi e atteggiamenti lesivi della libertà
di scelta e della dignità degli elettori valdostani".
Commenterò tale mozione a seguito della discussione che si apre
in questo momento.
Presidente
- La discussione generale è aperta. Chi
intende prendere la parola? Colleghi, vi invito a prenotarvi, siamo
in discussione generale. Colleghi, se nessuno intende prendere la
parola e richiederla, chiudiamo la discussione generale, ma mi
sembra che per serietà dovremmo provare a calendarizzare i lavori,
lo facciamo con un po' di alternanza. Vi invito già a chiedere la
parola. Prego, collega Cognetta.
Cognetta (MOUV')
- Alle volte è difficile parlare, mi
rendo conto. La genesi della mozione, discussa in questo momento,
parte da ciò che è accaduto in questi ultimi tempi, cioè da notizie
che abbiamo avuto e da fonti stampa rispetto a un paio di
candidati, in diverse liste politiche, indagati per presunto voto
di scambio. Devo aggiungere che in questo Consiglio regionale non è
la prima volta che parliamo di questo argomento, anzi, per essere
precisi, la mozione, presentata in origine, era sostanzialmente
identica a quella presentata nel 2014 quando venne discusso in
questo Consiglio di un presunto scambio di voti fatto da un allora
candidato della lista dell'allora partito di maggioranza relativa
per il quale poi non ci fu il processo perché le risultanze
dell'indagine non ebbero luogo. Venne presentata una mozione allora
che, ricordo, non fu approvata dalla maggioranza di allora. Sto
parlando del 2014, ripeto.
Sono piuttosto arrabbiato (e non riesco a parlare in maniera
compiuta) perché sono anni che sento discutere in questo Consiglio
del fatto che c'è il voto di scambio e sono altrettanti anni che in
questo Consiglio c'è chi si ostina a dire che non c'è e
immancabilmente ci ritroviamo con la Magistratura che indaga e che
finalmente ha trovato, parrebbe, dei riscontri. Allora non riesco a
mantenere l'aplomb politico, che normalmente ho quando faccio i
miei discorsi all'interno di quest'aula perché certe cose mi
toccano nel profondo. Per quanto si possa stare qui a discutere
delle parole in più o delle parole in meno rispetto a una mozione,
c'è una cosa che mi fa "perdere le staffe", cioè che sono anch'io
qui dentro, quindi se c'è una cosa che tocca uno di noi, tocca
tutti. È questo il problema. E la cosa mi infastidisce parecchio
perché poi è difficile andare a motivare in continuazione che tu
non sei come gli altri. E poi gli "altri" chi? E poi c'è sempre il
discorso che: "È quel partito, è quell'altro partito " e poi ci
rendiamo conto che non è più una questione di partito, è una
questione di persone. Se ci sono in giro nella società persone che
sono delinquenti, lo sappiamo. Ci sono persone che sono talmente
convinte che qui dentro si faccia la bella vita e non ci sia nulla
da fare che farebbero di tutto pur di entrare qui. Tranne poi
trovarsi qui e capire che non è così, se vuoi fare questo lavoro
fatto bene, perché il Consigliere regionale è un lavoro in cui ti
devi fare "un mazzo" così, se lo vuoi fare sul serio. E invece mi
devo confrontare con certa gente. E allora mi innervosisco un po'.
E poi mi tocca fare i distinguo: "Non sono così, quello è così", io
vorrei essere giudicato per quello che faccio, e di sicuro non
compro né vendo voti anche perché non mi appartiene e non mi serve
neanche, ho notato. Se fai tutto il lavoro bene, la gente lo
capisce fuori. Se, invece, non sei in grado di fare il Consigliere
regionale, anche se compri i voti, non sarai comunque in grado di
farlo, anche se vieni pagato per fare il Consigliere regionale.
Ci sono tanti modi per fare questo mestiere, ma tanti lo fanno
male ed è questo che lede la classe politica ed è per questo motivo
che non riusciamo mai a risolvere nulla di concreto dei problemi
che ci sono e stiamo qui a parlare del fatto che qualcuno si è
venduto i voti. Fosse solo questo il problema!
La verità è che purtroppo su 35 persone, non ne riusciamo a fare
18 con un po' di cervello in testa per risolvere i problemi dei
valdostani, questo è il vero problema! Non ce ne sono 18. E quindi
sono tutte storie il fatto che dobbiamo fare maggioranza,
opposizione, sono tutte storie inutili, il problema sta nel
cervello.
Se io sono entrato qui dentro e ho dovuto dire "grazie" a
qualcuno, quando sarò al Governo dovrò ringraziare, c'è poco da
discutere! È un contratto che si fa. A quel punto, qualunque
discorso venga fuori è distrutto dal fatto che devo rispettare quel
patto. Purtroppo è questo quello che succede, ma non succede solo
in Valle d'Aosta. In Valle d'Aosta è apparso chiaro che adesso
succede anche qui. Fino ad adesso non era successo in Valle
d'Aosta, si dice. Invece no, secondo me è sempre successo. Sono
anni che lo ripeto, ancora prima di stare qui dentro.
Quindi io convintamente voterò questa mozione, come avrei votato
quella che ho presentato insieme ai miei colleghi, che poi è stata
modificata in questa. E convintamente continuerò a difendere questa
istituzione con tutti i mezzi che mi sono messi a disposizione come
Consigliere regionale e possibilmente anche con quelli politici,
che ho cercato di portare avanti fino adesso. Poi so benissimo
anch'io che la politica è l'arte del compromesso e infatti ho fatto
una mozione diversa dalla precedente, vuol dire che ho fatto un
compromesso, ma non per questo mi sono venduto, ho semplicemente
cercato di trovare un accordo per arrivare a un risultato più o
meno condiviso.
Presidente
- Grazie, collega Cognetta. Altre richieste
d'intervento in discussione generale? Ha chiesto la parola il
collega Bertin. Prego.
Bertin (RC-AC)
- I fatti di oggi sono estremamente gravi,
ma sono l'ultimo tassello di una serie di fatti che negli ultimi
anni hanno evidenziato una presenza significativa della 'ndrangheta
in Valle d'Aosta. Una presenza in grado di condizionare la
politica, l'economia e la società valdostana. Sono cose che ripeto
da tempo e che purtroppo sono sempre state sottovalutate, c'è
sempre stata una sottovalutazione del fenomeno della 'ndrangheta in
Valle d'Aosta, un po' perché siamo distanti, un po' tutto il nord
Italia ha sottovalutato questo fenomeno; ma la presenza della
'ndrangheta in Valle d'Aosta è da tempo un fatto e non un'opinione.
Da diverso tempo chi affermava questa presenza veniva tacciato di
Cassandra o di visionario, ma era del tutto evidente - e non da ora
- questa presenza. È una presenza storica dagli anni Settanta,
Ottanta con fatti criminosi anche palesi, ricordo fatti di sangue
come l'esecuzione negli anni Novanta di due 'ndranghetisti per un
regolamento di conti ? a Pont-Saint-Martin e a Donnas, che videro
coinvolta la famiglia Belfiore ? e altri fenomeni inquietanti, come
l'attentato al Procuratore Selis, collegato in parte con il
Procuratore Caccia che, tra l'altro, fu ucciso dallo stesso
esecutore materiale dell'omicidio di Pont-Saint-
Martin. Negli
anni Novanta questi fatti colpirono l'opinione pubblica perché
erano fatti di sangue, ma anche altri avvenimenti negli anni
successivi hanno evidenziato questa presenza, una presenza che
ormai, anche da un punto di vista economico, è significativa,
ricordo en passant le sei interdittive antimafia a sei società
edili valdostane che sono un elemento supplementare che evidenzia
un problema in questa regione, un problema serio. Vi è poi la
questione legata alla politica per l'interesse della 'ndrangheta ?
come di tutte le associazioni di questo tipo ? ai soldi e al
potere, e il rapporto tra questa organizzazione e il potere
politico è fondamentale. Negli anni abbiamo avuto diverse inchieste
che riguardavano voto di scambio, ricordiamo il '93 e anche in
momenti successivi. Oggi si evidenzia in modo palese questa
situazione, con l'arresto di due esponenti politici, uno eletto al
Consiglio comunale di Aosta e l'altro al Consiglio regionale, e gli
inquirenti riportano la presenza di una locale, di
un'organizzazione base della 'ndrangheta, una locale in Valle
d'Aosta che sinora era stata messa in dubbio. A questa locale,
secondo le accuse della Procura, addirittura partecipa un esponente
politico, il consigliere comunale Prettico, un fatto grave e non
così comune neanche nelle altre regioni. Un fatto che lascia
sconcertati, non soltanto questa organizzazione riesce a
condizionare le istituzioni, ma addirittura vi entra in prima
persona, una cosa che è estremamente inquietante.
Questa capacità della 'ndrangheta di condizionare le
elezioni è nota in tutto il nord Italia, sono diverse le occasioni
nelle quali è emerso in modo chiaro. Ricordo per esempio che nel
2010 il Consiglio comunale di Chivasso è stato sciolto perché il
risultato è stato non condizionato, ma determinato dalle cosche
presenti sul territorio. Come, per altri aspetti, gli scioglimenti
legati alla capacità della 'ndrangheta di condizionare il voto di
comuni limitrofi a Torino. Ricordo anche l'arresto dell'assessore
lombardo della Lega avvenuto diverso tempo fa per rapporti con la
'ndrangheta, e anche in questo caso, era stato uno scambio di voti
tra l'organizzazione criminale e l'assessore regionale in
questione.
La capacità di questa organizzazione di penetrare e di
condizionare il tessuto economico, sociale e politico è un fatto
pericoloso perché condiziona il processo democratico di una regione
e non soltanto d'intere parti di territorio.
Per anni la politica in Valle d'Aosta ha preferito guardare
da un'altra parte e fare finta che questo fenomeno da noi non
esistesse, nonostante l'evidenza che emergeva di volta in volta.
Questa indagine ? in risalto per gli odierni fatti di cronaca ? è
nata quattro anni con il ritorno in Valle di Giuseppe Nirta e di
suo fratello Bruno, presenze criminali importanti di San Luca, e da
allora viene intensificato l'aspetto investigativo riguardante la
presenza della 'ndrangheta in Valle d'Aosta. Da questa indagine
della DIA partono due indagini collegate, una riguardante la BCC
con tutti i fatti relativi all'affitto del locale dell'allora
Assessore Perron, anche queste nascono da intercettazioni riferite
a questa presenza della 'ndrangheta in Valle d'Aosta, come peraltro
l'indagine "Longarini - caseificio valdostano", anche queste hanno
origine dallo stesso filone, il che evidenzia ancora una volta la
presenza della 'ndrangheta e la sua capacità d'infiltrarsi nel
nostro territorio. È necessaria una presa di coscienza da parte di
tutti perché non è una questione di Polizia e di Forze dell'Ordine.
Colgo l'occasione per ringraziare la Polizia, i Carabinieri e le
Forze dell'Ordine, così come i Magistrati, per questa operazione e
per quelle precedenti che hanno permesso di limitare i danni, ma
certamente non è soltanto una questione che può essere contrastata
delegandola alla Polizia o ai Carabinieri, è una questione che
riguarda tutti, in primis la politica, perché questa è anche una
questione politica. La politica deve essere in grado di prendere le
distanze in modo chiaro da questo fenomeno, anche a costo di
perdere dei voti, perché è questo il problema: la 'ndrangheta
garantisce voti e la politica, a volte, non è in grado e non vuole
prendere le distanze, perché preferisce beneficiare del consenso
portato da questa organizzazione, con tutte le conseguenze che ciò
comporta.
È necessaria una presa di coscienza da parte di tutta la
società valdostana.
L'altro giorno veniva presentato uno studio fatto
all'interno di un lavoro di Don Ciotti e di Libera in cui una
ricercatrice valdostana, Joselle Dagnes, evidenziava il fatto che
in Valle d'Aosta vi era una percezione ancora piuttosto bassa della
pericolosità di questo fenomeno; venivano percepiti maggiormente
altri aspetti criminali e meno proprio questo, legato alle
organizzazioni criminali di chiaro stampo mafioso, in particolare
la 'ndrangheta. Un fatto questo che deve farci riflettere:
nonostante tutto quello che è successo, i cittadini valdostani
ancora non hanno una percezione chiara della pericolosità di questo
fenomeno nella nostra Regione.
È importante che ognuno faccia la propria parte per
contrastare questo grave pericolo, questa minaccia che incombe
sulla Valle d'Aosta perché ne va dell'avvenire di questa regione,
della qualità della vita dei cittadini perché la 'ndrangheta non
porta soldi, è soltanto un'illusione di breve periodo, la
'ndrangheta, come queste organizzazioni mafiose, ha come obiettivo
impoverire i territori in cui è presente e lo si vede nei paesi
d'origine. È un rischio grave il riciclaggio di denaro sporco che
non porta comunque benefici alla qualità della vita nei territori
nei quali è presente la 'ndrangheta e vengono effettuate queste
pratiche. È necessario che ognuno faccia la propria parte, con
tutti gli strumenti, e, come Amministrazione regionale, è
importante che ogni strumento possibile per contrastare il fenomeno
sia attivato.
Nel tempo ho promosso l'istituzione di un osservatorio
permanente sulle organizzazioni criminali di stampo mafioso,
proposta di legge per due volte respinta che aveva l'obiettivo di
dotare la Regione di un piccolo strumento, certamente non
risolutivo, ma che poteva, accanto ad altri, permettere un
contrasto più efficace alla presenza della 'ndrangheta. A breve
ripresenterò per l'ennesima volta questa proposta di legge per
cercare di dotare la Regione di un piccolo strumento per il
contrasto alla 'ndrangheta che deve andare ad affiancarsi ad altri
strumenti, soprattutto alla capacità di tutti di prendere coscienza
della gravità della situazione, perché ne va dell'avvenire di
questa regione.
Presidente
- Grazie. Ha chiesto la parola il
collega Manfrin.
Manfrin (LEGA VDA)
- È particolarmente
importante oggi prendere la parola in quest'aula alla luce degli
avvenimenti di cui siamo tutti testimoni, nonostante la volontà e
la mediazione trovate nella Capigruppo vogliano che non si facciano
nomi, sigle, riferimenti; bisogna essere superiori, bisogna dire
che tutto va bene, siamo tutti uguali e siamo tutti contro le cose
brutte.
Voglio riportare in questo mio intervento due dichiarazioni
specifiche, una che dice: "La Valle d'Aosta non è immune da
insediamento mafioso che ha condizionato e continua a condizionare
l'economia di questa terra e anche la politica e le scelte";
dichiarazione fatta da Rosy Bindi, allora Presidente della
Commissione parlamentare antimafia, il 20 ottobre 2017, queste
dichiarazioni, giunte dopo un incontro fatto in Valle d'Aosta
dall'allora Presidente Rosy Bindi provocarono ? ricordo bene ? in
quel periodo la reazione del sindaco di Aosta (io e la collega
Spelgatti eravamo in Comune di Aosta) che bollò come "improvvide
dichiarazioni" quanto affermato allora da Rosy Bindi, le stesse
"improvvide dichiarazioni" con le quali poi lo stesso Centoz ?tra
l'altro recentemente ? bollò la promessa dell'appena eletto
consigliere regionale Marco Sorbara relativamente ai trasferimenti
nel grattacielo delle famiglie che aspettavano una sistemazione dal
2017. E questo ritengo sia un punto importante su cui voglio
tornare tra un attimo, ma prima veniamo a un'altra dichiarazione,
ancora più importante. "Questo è un arresto pazzesco che ci dice
purtroppo che c'è del marcio in Valle d'Aosta, io temo che questo
marcio si sia infiltrato a troppi livelli nei comuni e nelle
regioni, che ci sia la malavita che controlla tante attività
imprenditoriali e controlli anche le elezioni di tanti politici ed
è altrettanto evidente che non è possibile che una terra bella,
potenzialmente ricca e autonoma sia nelle mani della criminalità
organizzata e chi dovrebbe controllare finisce in galera. Spero e
penso che anche in Comune ad Aosta e nella stessa Regione qualcuno
tragga le conseguenze, si dimetta e si faccia da parte". Questa
dichiarazione è di Matteo Salvini il 31 gennaio 2017. Queste
dichiarazioni arrivavano all'indomani dell'allora procuratore capo
Longarini e tratteggiavano, preconizzavano una situazione che pare
potenzialmente essersi anche concretizzata. Credo che ci sia stata
una importante lungimiranza da parte di colui che oggi rappresenta
una delle massime autorità del nostro Stato e rappresenta a oggi il
Ministero degli Interni. Non sto neanche a ricordare quanto
dichiarato dalla collega Spelgatti in varie occasioni, non ultima
anche quella di Pontida. Penso e spero che anche lei avrà qualcosa
da dire durante questi minuti, queste ore di dibattito in Consiglio
regionale. In questa giornata che, di certo, passerà alla storia
per essere la prima dove si è verificato un arresto legato alla
'ndrangheta di un politico regionale, e comunale ed altri,
collegandomi anche alla mozione del collega Cognetta relativamente
al voto di scambio, è importante affermare che la 'ndrangheta
utilizza un sistema per raccogliere il consenso, che è il sistema
della promessa, che è una promessa che si può fare a vari livelli.
Ci sono le promesse fatte al professionista, le promesse al
politico: "Ti do quell'incarico, ti do quell'appalto, ti faccio
avere tanti voti" ed è un sistema di promesse che arriva anche al
singolo elettore, che è "ti prometto che, se vengo eletto, ti darò
qualcosa di tangibile", facciamo un esempio: una bella casa
popolare, un aiuto, un contributo, eccetera. Sarebbe bene che oggi
si affermasse che d'ora in poi si dicesse con grande forza da più
parti che la figura del politico non è quella che ti può dare come
un signore feudale qualcosa in cambio. Il politico può lavorare per
migliorare la propria comunità o lavorare per fare delle leggi che
portino a un determinato obiettivo, a un determinato risultato, può
fare delle azioni di sindacato ispettivo nell'ambito della sua
attività politica, ma non può dire: "Se tu non hai i requisiti, io
ti do lo stesso". È importante perché se noi riuscissimo a spiegare
a tutti quanti i cittadini che questo collegamento, che queste
possibilità del politico non esistono, sono certo che non si
sarebbe neanche quasi la necessità di fare uno spoglio
centralizzato perché a quel punto ci sarebbe la verifica del
consenso direttamente sui programmi e sui progetti e non sulle
promesse che una persona può fare.
In conclusione di questo mio primo intervento, mi trovo, con
tutta la gravità del caso, a dire una cosa molto semplice, credo
che oggi si sia aperto uno dei tanti vasi di Pandora, spero che se
ne aprano degli altri o che perlomeno si faccia luce sull'intera
vicenda, mi auguro che non ci sia dell'altro e che, alla luce del
fatto e pur consapevoli che ci sono delle indagini e che ci sono
delle azioni molto importanti (approfitto anch'io per ringraziare
sia le Forze dell'Ordine sia la Procura per il loro costante lavoro
che ha portato a questo risultato odierno) oggi sarà importante che
chi sa parli, che chi è a conoscenza, che chi è stato testimone di
atti che mirano a inquinare il dibattito democratico, che mirano a
entrare nelle istituzioni per corromperle parli e permetta che si
faccia piena luce su tutti gli aspetti più oscuri della nostra
regione, e non solo.
Presidente
- Ha chiesto la parola la collega
Nasso.
Nasso (M5S)
- È con un po' di angoscia che
porto in quest'aula la mia riflessione su quanto è emerso durante
questa durissima giornata e su quanto chiede la mozione. Questa
mattina ho sentito tanti commenti, mi sono confrontata con tante
persone che hanno parlato di scandalo, di sorpresa e di stupore. La
mafia al nord esiste, esiste in Valle d'Aosta, esiste in Piemonte,
è collegata, esiste in tutto il nord, esiste in Italia, esiste in
tutto il mondo. Qualche mese fa a Saint-Vincent, era presente con
me il collega Mossa, c'è stata la figlia di Bruno Caccia. Bruno
Caccia era un magistrato, assassinato a Torino nell'83 che è stato
ucciso come aveva cominciato a indagare sul casinò di
Saint-Vincent, basta cliccare questo nome su Google o comunque
leggere qualsiasi libro storico di mafia per capire che non è una
notizia-scandalo, non dobbiamo stupirci, la mafia c'è, è radicata e
da diversi decenni. Mi permetto di aprire una parentesi su alcuni
commenti che ho sentito a proposito anche dell'origine di alcune
persone: spesso, sì, è vero, sono di origine calabrese. Io sono una
valdostana, di orgogliose origini calabresi, la Calabria è una
terra stuprata da queste organizzazioni criminali, da sempre
purtroppo, ma non è solo questo. Quindi, tengo a sottolineare che,
sebbene sia vero che purtroppo tante associazioni mafiose arrivino
da lì, i calabresi e la Calabria sono altra cosa. Oggi abbiamo
avuto una prima volta, la prima volta dell'arresto per motivazioni
mafiose di persone all'interno delle istituzioni. Non era mai
successo storicamente, avevamo già avuto arresti per questa
problematica, ma mai di persone all'interno delle istituzioni.
Questo deve farci riflettere perché noi siamo persone, qui dentro
siamo in 35, ognuno con le proprie sensibilità, con i propri
vissuti, ma tutti insieme rappresentiamo il Consiglio regionale
della Valle d'Aosta. Lo rappresento io e lo rappresentano gli
altri. È un fallimento enorme, triste, brutto. Il rischio grande è
che, quando si ritornerà a votare, il partito che vincerà sarà
quello dell'astensionismo, e questo è il secondo grande fallimento
perché, al di là dei colori politici, quando una persona non ha
neanche più voglia di fare qualche chilometro per recarsi in una
cabina elettorale, abbiamo fallito tutti, di tutti i partiti, di
tutti i movimenti, di tutte le idee e di tutti i colori.
Bene ha detto il collega quando ha citato Rosy Bindi che
aveva detto che la Valle d'Aosta non è immune e ricordo bene
anch'io che alcuni esponenti politici si erano permessi di
giudicare inopportune le dichiarazioni di Rosy Bindi. La storia ci
dà sempre le risposte. Il collega Bertin ha appena detto che non è
vero che la politica ha guardato da un'altra parte. Purtroppo forse
la politica non è che ha guardato da un'altra parte, la politica ha
vissuto anche di questi sistemi. Io credo che sedere qui dentro sia
un punto di partenza, la sfida comincia quando riceviamo il mandato
dalle persone che ci hanno eletto e ci sediamo qui dentro. Noi non
rappresentiamo solo chi ha creduto personalmente in noi, ma
rappresentiamo tutti. Credere che essere eletti o arrivare in un
Consiglio regionale o in un Consiglio comunale o in Parlamento sia
il punto di arrivo, come l'arrivo di una gara, è profondamente
sbagliato. La sfida comincia quando ci si siede qui, non quando si
chiedono i voti alle elezioni.
Ultime due considerazioni: la presa di coscienza, come ho
detto prima, è importante da parte di tutti, se ancora qualcuno
questa mattina qui dentro pensava che la mafia non esistesse,
almeno adesso lo sa per certo e anch'io voglio fare un
ringraziamento alle Forze dell'Ordine che hanno lavorato dal 2014 a
questa importante e molto grande indagine che chissà purtroppo
quante brutte notizie ci rivelerà ancora; spero che davvero ci sia
un cambio di rotta e che tutti possano contribuire affinché questo
avvenga.
Président
- A demandé la parole le collègue
Luboz.
Luboz (LEGA VDA)
-
Je débute dans ma
petite intervention tout d'abord avec des mots d'amitié et
d'estimation à toute la communauté calabraise-valdôtaine, dans
laquelle j'ai différents amis; j'ai eu des copains d'école qui sont
encore très chers à ma personne. Ce matin lorsque la nouvelle a été
diffusée, j'ai vu différentes réactions dans la salle: des
sourires, des gestes de satisfaction, des visages graves, d'autres
étonnés.
Moi j'ai eu un frisson dans le dos. C'est vrai: depuis bien trop
de temps dans notre vallée cet argument n'est plus une nouveauté,
déjà pendant les années 70-80 des épisodes à reconduire aux
organisations criminelles ? à cause desquelles, malheureusement,
l'Italie et fameuse dans le monde ? se sont produits ici parmi nos
montagnes. Des attentats ont été conçus et réalisés ? il l'a
rappelé tout à l'heure le collègue Bertin ? et des bombes et des
voitures ont explosé à ce temps-là, il y a eu aussi quelques morts,
il y a eu des actes d'escroquerie et d'extorsion.
Pendant les années 90 le Procureur Vaudano nous parlait ? hélas!
? de Mafia de montagne et nous nous étonnions presque scandalisés.
Voilà chers collègues le résultat d'avoir trop minimisé. Nous
vivons dans une vallée, dans une région malade comme l'a affirmé au
mois d'octobre 2017 la Présidente de la commission parlementaire
antimafia Rosy Bindi, déjà rappelée par les collègues Manfrin et
Nasso. Il faut que nous nous rendions compte, ces mots retentissent
encore: la Vallée d'Aoste n'est pas à l'abri du système mafieux qui
conditionne et continue de conditionner l'économie de ce pays mais
aussi la politique et ses choix ? la politique et ses choix! ? donc
il conditionne l'exercice le plus important, celui de la
démocratie, de la valeur la plus grande et la meilleure du monde
civilisé.
Si cela est arrivé c'est parce que quelqu'un l'a permis et
peut-être même sans trop en se rendre compte, peut-être même ayant
été encouragé.
Quelle tristesse, quelle amertume, quel dégoût, mais aussi
quelle envie de resurgir. Tout en respectant les organes
judiciaires qui feront leur boulot, nous nous rendons compte de ce
que les mots de Madame Bindi représentent et de ce qui est arrivé
ce matin: si la mafia, la 'ndrangheta conditionnent nos actions et
nos choix, si cela est suspect depuis des années et si ce matin,
pour la première fois, des membres de institutions ont été arrêtés,
et bien qu'est-ce qu'elle est devenue notre région?
Interrogeons-nous et agissons de sorte que ce phénomène puisse être
vite contenu et refoulé à jamais, au nom des valdôtains et de la
Vallée d'Aoste toute entière.
Président
- Il y a d'autres qui souhaitent
intervenir?
A demandé la parole la collègue
Spelgatti.
Spelgatti (LEGA VDA)
- Una delle prime
interviste che avevo rilasciato in qualità di Presidente della
Giunta era pervenuta dopo le dichiarazioni del procuratore capo
Fortuna, e quindi c'era un articolo uscito sulla stampa in cui si
diceva: "Dopo le dichiarazioni del procuratore capo Fortuna alla
stampa, i partiti s'interrogano sulla criminalità organizzata", e
vediamo quali erano le parole, che avevo utilizzato all'epoca: "Non
ho strumenti per dire se ci sia o meno la mafia in Valle. Tessuto
sociale sano? Direi proprio di no. E, in senso lato, posso parlare
di sistema mafioso, Nicoletta Spelgatti, Presidente della Regione,
offre certezza, non commenta quanto dichiarato dal procuratore capo
Paolo Fortuna sulla criminalità organizzata in Valle, ma chiede
collaborazione. Ripeto ? dice ? io non posso sapere se ci sia o
meno la criminalità mafiosa, ma chiedo l'aiuto ai magistrati, alle
Forze dell'Ordine, alla Corte dei Conti e alla Pubblica
amministrazione perché si faccia pulizia per rendere trasparente
l'attività pubblica nella amministrazione e nella politica, lo
chiedo nell'interesse dei cittadini. -- Parla di marciume. "Certo ?
risponde ? la situazione è di una gravità estrema, non c'è
chiarezza negli appalti, negli incarichi che il pubblico dà
all'esterno, il tessuto sociale è profondamente malato, il fenomeno
del voto di scambio non è soltanto una questione di mazzette, ma di
posti di lavoro. Tutti gli strumenti utilizzati sono stati elementi
di potere utili per conservarlo e perpetrarlo".
fronte di queste dichiarazioni, mie, si era scatenato
il finimondo, non sono mai stata tenera nelle mie dichiarazioni
(questo già dalla campagna elettorale, ma anche in qualità di
Presidente della Regione), ma certe cose un Presidente della
Regione non le deve dire, certe cose non si possono dire e io ho
continuato a dirle lo stesso nella convinzione che la politica deve
denunciare un sistema che è conosciuto a tutti i valdostani, perché
la domanda che dobbiamo porci in questo momento è: "quale
valdostano si stupisce realmente, al di là dei singoli arresti, di
quello che viene fuori da questo tipo di indagine? Quale valdostano
non sa qual è il sistema che c'è in Valle d'Aosta, quale valdostano
non sa che i voti vengono controllati da sempre e che i politici di
turno, da un tempo ormai immemore fanno promesse e scambiano la
loro elezione con favori? Quale valdostano può dirsi immune da
questo sistema? Immune nel senso di non esserne consapevole, lo
sappiamo tutti. Questo modo di fare politica ha rovinato intere
generazioni, generazioni che hanno avuto come massima aspirazione
di essere amico di qualche politico di turno per avere dei favori,
per trovare un posto di lavoro, per essere piazzato da qualche
parte e quindi si sono uccise intere generazioni.
È colpa dei valdostani? In parte sì, ma è anche vero che,
quando si vive all'interno di un sistema, ci si abitua purtroppo a
quel sistema e ci si adatta. E quindi i valdostani hanno dovuto
necessariamente adattarsi a un sistema perché "o funziona così o
sei tagliato fuori". Questo è sempre stato il sistema in Valle
d'Aosta, ma le cose stanno cambiando alla velocità della luce;
stanno cambiando a tutti i livelli, la gente finalmente sta
rialzando la testa, la gente sta finalmente capendo che ci può
essere un altro modo di fare politica, un modo di fare politica
solo ed esclusivamente nell'interesse dei cittadini e della
comunità, senza chiedere e senza dare niente in cambio. Noi lo
abbiamo dimostrato, abbiamo fatto sempre scelte dure, non siamo
scesi a compromessi e siamo ben contenti di essere qui oggi in
opposizione a poter ribadire quello che avevamo già detto nel
momento in cui siamo andati, invece, a governare. La gente ha
capito soprattutto che esiste la possibilità di essere uomini
liberi, di essere uomini con dignità perché accettare certi
compromessi significa perdere la dignità, anche accettare certi
compromessi e dovere fare patti con il politico di turno significa
perdere la dignità perché si ammazza la meritocrazia perché la
meritocrazia non esiste più e qui in Valle d'Aosta lo sanno tutti e
lo sanno soprattutto i nostri giovani perché non conta quanto hai
studiato, non conta il curriculum che hai, conta di chi sei amico,
ma queste cose cambieranno, questo modo di fare politica è morto,
perché saranno i valdostani a decretare la morte di questo sistema.
E succederà tutto molto in fretta perché, quando l'uomo ha la
possibilità di capire che esiste il modo di essere liberi, innalza
il cuore e la propria coscienza e va avanti. Forza Valle
d'Aosta.
Presidente
- Ricordo che, per tutelare le
elezioni, questo Consiglio ha approvato una serie di modifiche che
hanno reso non controllabile il voto durante le ultime elezioni
regionali, modifiche riproposte all'inizio di questa legislatura
per rendere definitivo lo spoglio centralizzato.
La parola al collega Nogara.
Nogara (UVP)
- Ho ascoltato i vari
interventi, soprattutto l'intervento del collega Cognetta del quale
ho condiviso la maggior parte delle cose che ha detto perché sono
cose che succedono nel nostro ambiente politico, quando succedono
delle cose così gravi, sono triste nell'animo per ciò che succede e
la voglia di continuare, come si è sempre fatto, a denunciare delle
situazioni, che non si condividono. Avevo annotato diverse cose da
scrivere, ma l'ultimo intervento della collega Spelgatti mi ha dato
molto fastidio quando asseriva che il tessuto valdostano è marcio,
io penso che in tutti gli ambienti professionali, lo vediamo in
questi mesi, in questi giorni, lo vediamo nell'ambito politico,
nell'ambito della magistratura, in qualsiasi ambito, ci sono grosse
problematiche che emergono. Lei ha parlato di un sistema politico,
io faccio parte di quel sistema politico perché tutti noi facciamo
parte di quel sistema politico e sentirle dire che voi siete gli
unici sani, puri e belli mi infastidisce perché, secondo lei,
quello che si è verificato è sempre successo in Valle d'Aosta,
perciò ha messo dentro tutti quelli che sono qua.
Come ho chiesto diverse volte, lei deve avere il coraggio di
alzarsi, schiacciare il pulsante, fare nomi e cognomi, fare i nomi
delle sigle: "Lei ha fatto questo", perché tutte le cose che ha
detto e le cose che ha detto il consigliere Cognetta noi, come
gruppo, personalmente le abbiamo sempre fatte. Quello che forse non
ha fatto lei perché la prima cosa che ha fatto, quando è arrivata,
sono le nomine, prendendo gli esclusi, non entrati in Consiglio
regionale della Lega, e mettendoli da una parte e dall'altra, come
per tutti gli altri incarichi che ha dato. Perciò, proprio lei che
viene a dire queste cose mi fa sorridere.
Oggi il discorso da fare è tutt'altro, però ergersi come
paladino di correttezza non lo accetto. Se lei ha qualcosa nei miei
confronti, nei confronti di qualcuno seduto in quest'aula che
secondo lei ha fatto tutte le cose brutte, nefaste che ha appena
elencato, si alza, schiaccerà il pulsante e dirà: "Nogara, lei ha
fatto questo, questo e questo" e una cosa del genere la accetto
volentieri, ma non può generalizzare così, perché è veramente
offensivo sentirsi dire queste cose perché io vengo tutti i giorni
al lavoro con entusiasmo, con voglia di fare, magari non riesco a
fare un sacco di cose, magari non sono in grado, però almeno
l'impegno lo metto e metto la massima onestà nel mio lavoro e
sentirmi dire delle cose del genere senza sapere se sono rivolte a
me o a qualcun altro di questo Consiglio, mi dà fastidio.
Si è parlato di tutte le situazioni non lecite
nell'ambiente, la consigliera Nasso diceva che si lavora per le
situazioni non lecite nell'ambiente politico, io penso che si debba
lavorare per tutte le situazioni non lecite, le do perfettamente
ragione.
Parlando dei ragazzi, dei nostri giovani, ho due figli
giovani, penso che non lavoreranno mai in Valle d'Aosta, hanno
scelto delle strade per cui lavorare in Valle d'Aosta è impossibile
perché non c'è la possibilità di quel tipo di lavoro. Per
l'esperienza, che ho, si è sempre guardato tantissimo ai curricula,
tanti hanno voglia di uscire perché molti si sentono chiusi e
limitati in questa regione, però il fatto di uscire è un fatto di
crescita. Se i miei figli mi diranno che vogliono andare a lavorare
all'estero, sono contento, sperando che tornino qui per portare qui
le esperienze che faranno fuori dalla nostra regione. Avendo due
figli, avendo tanti ragazzi che giravano per casa, i discorsi che
facevano erano proprio questi; noi dobbiamo dare delle opportunità
ai nostri giovani, è un lavoro importante ma difficile perché la
nostra è una regione chiusa, ha dei limiti, in tante nuove
professioni che sono nate. Io dico purtroppo, forse bisognerà
lavorare per un'università che apra a delle professionalità, a dei
lavori collegati alla nostra regione: l'assetto del territorio, la
selvicoltura, la montagna, il turismo, cose complementari alla
nostra orografia.
Io spero che i nostri giovani tornino nella nostra Valle e
cambino questo tessuto che sembra non essere così lindo. Io penso
che ovunque, come diceva la consigliera Nasso, in Italia, in
Europa, nel mondo - non dobbiamo pensare che qui siamo in un
paradiso terrestre - siamo tutti consapevoli che ci possano essere
infiltrazioni di qualsiasi tipo. Nella nostra regione gira
parecchio denaro, grazie al turismo, grazie ad altre situazioni; il
nostro lavoro è di continuare per mantenere "pulita" - e vuol dire
tutto - la nostra regione.
Sembra sempre che ci sia un qualcuno che lavora contro e un
qualcuno che lavora a favore e questo mi fa indignare, perché c'è
una volontà per lavorare sempre onestamente e nel migliore modo
possibile.
Presidente
- Ha chiesto la parola il
consigliere Spelgatti, per fatto personale.
Spelgatti (LEGA VDA)
- Collega Nogara,
spesso e volentieri un bel tacere non fu mai scritto. In
un'occasione del genere è riuscito a rispondere che non sa che
funziona così questo sistema. Caspita, è nel mondo della politica
da molto tempo e non sa come funziona questo sistema, provi a fare
un giro qua fuori e chieda ai cittadini valdostani se lo sanno, lei
però non lo sa, ha fatto politica e non lo sa. Ho attaccato lei? Ho
chiesto qualcosa a lei? Lei si è sentito offeso. Il problema è suo.
E quindi si è alzato a paladino del sistema per venire poi a
parlarci dei figli, che devono andare dall'estero, che lei è
contento se vanno all'estero, se tornano qua. La ringrazio per il
suo intervento, è stato molto piacevole, però le chiedo di darmi
una risposta, visto che ha detto che noi abbiamo fatto delle
nomine, adesso mi fa nomi e cognomi. Si alzi e me li dica.
Presidente
- La parola al collega
Marquis.
Marquis (SA)
- Oggi è una giornata triste,
sono successi dei fatti molto gravi, che hanno turbato la serenità
dell'aula, hanno sconvolto l'ordine dei lavori, ma credo anche
toccato nel profondo tutta la comunità valdostana. È stata messa
alla luce un'operazione da parte delle Forze dell'Ordine che ha
ipotizzato la presenza in Piemonte e Valle d'Aosta di
un'associazione di stampo mafioso che opera anche nel nostro
territorio, il fatto ancora più grave è che sono coinvolti anche
dei soggetti che sono rappresentanti delle istituzioni. Io credo
che sia importante e doveroso parlare di questo argomento, ma che
non sia corretto dentro l'aula generalizzare i concetti, fare di
tutta un'erba un fascio e credo che alcune affermazioni, fatte
nell'ambito nella discussione, vadano oltre i contenuti della
mozione.
Non posso condividere da valdostano da sempre, da origini di
famiglia, che tutta la Valle d'Aosta sia marcia, sia malata. Credo
che, come in tutte le regioni, ci siano delle situazioni che
bisogna estirpare dall'inizio, come un virus, una malattia che
s'introduce nel corpo, pian piano impossessandosi di tutti i
tessuti. Quello che è stato fatto oggi è un atto importante,
portato avanti dalle Forze dell'Ordine, ma deve riuscire nel suo
obiettivo di sanificare una situazione. Non perché oggi è avvenuto
questo in Valle d'Aosta si può affermare che tutta la Valle d'Aosta
sia malata perché questo è offendere il nostro territorio e tutti i
valdostani, perché in Valle d'Aosta ci sono tante persone per bene,
quasi tutte per bene, e ci sono molte persone con la schiena dritta
e che non hanno bisogno di prendere lezioni da parte di nessuno.
Non abbiamo bisogno del vento che arriva da fuori Valle per
imparare a fare pulizia dentro casa nostra perché ciascuno deve
guardare dentro la propria casa, ciascun movimento politico perché
noi non abbiamo mai rubato dei soldi pubblici qui dentro, c'è
qualcuno che deve restituire 50 milioni di euro agli italiani, a
rate. Questo non vuol dire fare della buona amministrazione, questo
vuol dire esercitare la propria attività nella scorrettezza,
nell'illegittimità. L'illegittimità può entrare in tutte le case.
Non è che adesso perché la Lega deve restituire 50 milioni, dico
che la colpa è di Manfrin, di Luboz e di Lucianaz, non ne possono
niente! Perché credo non sia corretto fare di tutta un'erba un
fascio. Oggi purtroppo è una triste giornata per la Valle d'Aosta,
abbiamo scoperto che esistono anche qui in Valle d'Aosta delle
situazioni che pensavamo non esistessero. E così, come i valdostani
di nascita sono gente onesta, credo che ci siano anche calabresi,
quasi tutti i calabresi che da sempre vivono la Valle d'Aosta,
persone per bene, persone che hanno lavorato, rimboccandosi le
maniche, delle persone che non hanno bisogno di essere coinvolte in
queste situazioni, che hanno bisogno di vivere una vita serena.
Dentro quest'aula abbiamo una responsabilità che è difendere il
nostro territorio. Non è opportuno cavalcare delle situazioni
negative per farci della propaganda. Oggi ho sentito parlare di
"accaparraggio" di consenso, ma cosa vuol dire accaparrarsi il
consenso di massa? Dire agli Italiani che diamo loro una
vignette
con la quale con quaranta euro si possa
girare tutta Europa è una corruzione di massa? È un modo di
accaparrarsi il voto, il consenso degli Italiani. Andrei piano e
con molta cautela a fare dei ragionamenti di questo tipo, è una
strada che è meglio non percorrere perché altrimenti ci sarebbero
degli approfondimenti da fare.
Mi auguro che i soggetti coinvolti da questa operazione
possano dimostrare la loro estraneità: siamo garantisti per natura,
sottolineiamo la delicatezza e la gravità di quanto accaduto, spero
che possano dimostrare la loro estraneità a quanto loro contestato.
D'altra parte dobbiamo fare un plauso alle Forze dell'Ordine per
questa operazione, frutto di un intenso lavoro, fatto anche in
condizioni di difficoltà perché non è sicuramente facile esercitare
queste attività e, soprattutto, mettere in luce situazioni che non
fanno del bene alla vita comune e che non sono legittime. Oggi è
solo un momento triste per tutti, dobbiamo prendere esempio da ciò
che è successo per interrogarci tutti insieme su come si possa fare
a livello politico per guidare la Valle d'Aosta fuori da queste
difficoltà oggettive. Dobbiamo avere rispetto dei valdostani, di
tutti i cittadini che vivono il nostro territorio perché sono delle
persone per bene.
Dalle ore 18:19 assume la presidenza il vicepresidente
Rollandin.
Rollandin (Presidente)
- Ha chiesto la
parola la collega Pulz. Ne ha facoltà.
Pulz (ADU VDA)
- Di nuovo e per l'ennesima volta la Valle
d'Aosta si è svegliata con le allarmanti notizie della cronaca
giudiziaria ed è ancora una volta alla ribalta di media, anche
nazionali, non certo per farsi una buona pubblicità, purtroppo.
Questa mattina è stata la volta dell'operazione anti 'ndrangheta
dal nome molto significativo "Geenna", l'immondezzaio - di cui
parla la Bibbia - operazione condotta dai Carabinieri, che ha
scosso il palazzo e l'opinione pubblica, lasciando a noi
Consiglieri e, soprattutto ai cittadini, una sensazione di
sgomento, di smarrimento di fronte alla ormai evidente
impossibilità che in questa Regione si abbia una vita politica e
istituzionale "normale".
Ambiente, Diritti e Uguaglianza in Valle d'Aosta, che
rappresento, stigmatizza questa continua sottovalutazione da parte
delle istituzioni e dei suoi rappresentanti di quello che appare un
fattore pervasivo e inquietante di erosione della vita politica
della Valle, dei diritti dei valdostani, della trasparenza delle
istituzioni e di conseguenza della vita democratica di noi tutti.
La mafia in questi anni ha infiltrato, condizionato la vita
politica ed economica della nostra Regione. La scarsa
partecipazione dei Consiglieri mi è dispiaciuta la settimana
scorsa, quando c'è stato un importante convegno, già ricordato dai
colleghi prima, a palazzo regionale, organizzato da Libera contro
le mafie. Lì sono stati illustrati dei dati molto rilevanti alla
presenza di Don Ciotti, che sa di cosa parla quando parla di mafie
e abbiamo capito che il fenomeno non è percepito come pericoloso. E
dall'indagine, questo mi ha imbarazzato non poco, risulta che solo
i giovani sanno porre in evidenza il coinvolgimento nel fenomeno
della sfera politica. Allora noi crediamo fermamente che i
cittadini tutti abbiano diritto di essere tutelati fino in fondo
rispetto a fenomeni criminali di una tale gravità, anche se è
chiaro che i fatti vanno accertati perché noi tutti siamo
garantisti. E non può essere però soltanto il meritevole lavoro
della magistratura a offrire un argine e un controllo sulla
legalità, tutto il mondo politico e tutti noi dobbiamo operare con
fermezza e senza ambiguità perché ogni possibilità d'infiltrazione
mafiosa e corruttiva sia individuata, denunciata e bloccata sul
nascere. La politica ora non potrà più avere scuse, non potrà più
non interrogarsi a fondo su un sistema che ha favorito in qualche
modo il fenomeno mafioso, che comunque non ha saputo combatterlo,
questo va ammesso, che ha offerto evidentemente un humus fertile.
Bisogna, perciò, introdurre strumenti il più possibile efficaci,
che costituiscano un presidio a difesa della democrazia e dello
stato di diritto. E noi alcune proposte le abbiamo, Ambiente,
Diritti e Uguaglianza si permette di riproporre con forza la
costituzione dell'osservatorio regionale permanente contro le
infiltrazioni mafiose. Diteci, voi che c'eravate, perché non è
stato introdotto nelle precedenti legislature? Nonostante il fatto
che alcuni politici hanno insistito molto su questo punto e qui
devo citare il collega Bertin, in particolare. E poi, altra domanda
forse scomoda: perché non si è mai pensato a una coraggiosa
Commissione d'inchiesta sul ruolo della massoneria in Valle
d'Aosta? È stata citata anche questa mattina dalla Procura di
Torino. Ci sono alcune cose che possiamo fare subito,
immediatamente, e la prima cosa che ci viene in mente è di blindare
immediatamente lo scrutinio centralizzato del voto regionale,
evitando quelle lungaggini, quell'allungare il brodo - come piace
dire alla collega Nasso - che deriva da tutte le altre proposte in
Prima commissione, proposte legittime ma che in questo momento ci
fanno perdere tempo, soprattutto quando si parla dell'introduzione
del voto elettronico, che a livello internazionale, in tanti paesi
è stato abbandonato proprio per il fatto che non esclude per nulla
il controllo del voto stesso.
Bisogna introdurre subito, con coraggio, senza perdere tempo, lo
spoglio centralizzato in vista di nuove possibili elezioni
anticipate appunto per cercare di liberare definitivamente questa
che è la massima istituzione politica valdostana dall'influenza da
tutte le forme di corruzione. Un risultato, infatti, lo si era
ottenuto nello scorso maggio, quando la gente ha dichiarato che si
è sentita più libera di votare, meno condizionata, meno con il
fiato sul collo, da parte di certi politici vergognosi che hanno
fatto del voto - e quindi della democrazia - un mercimonio alla
faccia della cittadinanza onesta. Quel sistema non può riproporsi
in alcun modo ed è un male profondo e anche antico nella nostra
comunità valdostana. Vi parlo di qualcosa con cui purtroppo ho
dovuto confrontarmi direttamente perché alcuni anni fa - ormai sono
già tanti - un Assessore, che sedeva sa quei banchi, dopo le
elezioni si è permesso di chiamarmi a casa per rimproverarmi di non
averlo votato. Ho fatto esperienza diretta del controllo. Questa
arroganza, questa forma di violenza mi ha profondamente segnata e
credo di essere qui per testimoniare che un modo completamente
diverso di fare politica è ancora possibile.
E concludo sottolineando - spero che il dottor Fosson condivida
questa analisi da profana quale sono in materia - che un buon
medico chirurgo non tenterebbe d'impiantare un pezzo di cute sana
su un tessuto in putrefazione perché sprecherebbe del tempo,
darebbe false illusioni al malato, alla sua famiglia, aumenterebbe
il suo dolore e il suo disagio. Forse quel medico ha più
probabilità di riuscita se si prende del tempo per curare ogni
giorno la zona malata un po' alla volta, pulendo la ferità in
profondità, se serve, evitando ulteriori sovra infezioni e
rinforzando il malato perché possa mettere in atto il suo processo
anche di autoguarigione. Forse così ci vuole tempo, forse in questo
modo farà meno notizia il suo lavoro, meno notizia di un trapianto
cutaneo, però garantisce maggiori risultati a meno che la piaga non
sia talmente estesa e infetta da richiedere un drastico intervento.
Noi crediamo che nei prossimi giorni si debba valutare con calma e
con la dovuta distanza quale delle due situazioni esattamente ci
tocca vivere in Valle d'Aosta nonostante noi e come potremo curare
questa profonda infezione finché forse - voglio sperarlo - sembri
ancora circoscritta e lo sia veramente. Però allora bisogna
prendere onestamente coscienza del fenomeno in maniera trasparente
e coraggiosa per dire che noi siamo totalmente distanti da tutto
questo.
Presidente
-Ha chiesto la parola il collega Aggravi. Ne
ha facoltà.
Aggravi (LEGA VDA)
- Io non voglio fare cronache
giudiziarie, non voglio parlare di fatti che devono essere trattati
nelle deputate sedi e dai deputati organi. Sicuramente, come
qualche collega ha detto, oggi è un giorno molto triste per tutta
la comunità e soprattutto per questa istituzione e altre
istituzioni perché comunque fatti come quello di oggi, al di là di
come poi si svolgeranno in seguito, devono farci riflettere. A tal
riguardo, anche io voglio ringraziare le Forze dell'Ordine per il
lavoro che hanno fatto, che fanno e che faranno perché, è vero,
sono le istituzioni che si devono autoregolare, ma, senza adeguati
presidi e un'adeguata azione, tutte le conferenze di questo mondo
non servono a nulla, tutti i dati di questo mondo non servono a
nulla. Parlerò del personale, di quello che conosco, non farò voli
pindarici, ma dirò che chi mi conosce sa la mia storia e conosce
quello che stato, ma rivendico da sempre un fatto ? perché
generalizzare spesso porta da una parte e dall'altra a notevoli
problemi e soprattutto a giochi delle parti che non servono a nulla
? ho sempre fatto le mie scelte da solo, ho sempre scelto in
coscienza mia perché questi eventi ci dimostrano che prima di tutto
è la nostra coscienza personale ?e anche politica e morale ? che
deve guidare il nostro agire. Personalmente non ho scelto
scorciatoie, non ho scelto strade che magari mi sono anche state
prospettate o potevano esserlo. Ognuno di noi fa delle scelte e
frequenta le compagnie che si merita o che si cerca. È importante
seguire le regole, e queste scelte devono avvenire secondo le
regole per rispetto dell'istituzione, ma prima di tutto delle
persone che ci votano perché la rappresentanza è responsabilità sia
nelle scelte prese sia nei confronti di chi ci ha votato. Ognuno fa
le sue promesse. In casi come le accuse, che oggi abbiamo letto,
sono più di promesse ed è un gran programma quello che ci aspetta
nel prossimo futuro. Non voglio fare filosofia, non voglio rubare
il mestiere a colleghi più eminenti di me in filosofia, ma credo
che questo nostro agire debba essere dettato da un imperativo
categorico che ogni politico, ogni rappresentante deve avere e, se
non ce l'ha, o lo mette da parte, ne deve pagare le
conseguenze.
En tant que valdôtain, je suis terriblement préoccupé qu'un
événement de ce genre puisse, tôt ou tard ou bien encore une fois,
donner une tache de noir à la gloire d'une communauté et d'un
peuple comme celui valdôtain; une communauté, un peuple qu'une fois
jouais ? et je voudrais que même aujourd'hui on aille jouer en tel
sens ? en tant que flambeau, mais probablement on a un peu perdu de
force, de clarté, de chaleur, de flamme, et ? je cite notre mur ?
en tant que fiers membres de la Jeune Vallée d'Aoste on a fait une
bataille et on va faire une bataille en tant que
couradzo
valdoten
: la défense de la conscience de chacun de nous, une
tentative de renforcer la bonne conscience des valdôtains contre
"il voto di scambio" et toute une série de techniques que les
magistrats connaissent très bien. Je veux me lier aussi aux paroles
du collègue Luboz, que justement a dit d'être proche d'une
communauté ? comme pourrait venir pour la communauté valdôtaine
plusieurs fois ? et citer que c'est celle calabraise: on n'est pas
tous les mêmes, mais sans doute ? je l'ai dit auparavant ? chacun
de nous doit faire sa partie et s'il ne la fait pas bien, il fait
partie d'un système, il crée un système.
Spero che il voto di oggi non sia soltanto di questa mozione,
che condivido in toto e che mi fa arrabbiare perché, come ha detto
il collega Cognetta, credo che ognuno di noi si meriti l'emolumento
e soprattutto la
tâche
che riveste, nella misura in cui
lavora per la comunità e per il bene di tutti, ma voglio sperare
che il voto di questa mozione non sia soltanto legato a un fatto
formale, a una giornata di Consiglio molto complessa, molto
complicata e forse anche storica, ma che faccia in ognuno di noi -
non parlo in generale - riflettere e fare riaccendere
quell'imperativo categorico, che è l'unico elemento che ci può
consentire di dare ancora una dimostrazione che la buona
amministrazione, il buon cambiamento, il dovere di tutti possa
essere ancora fatto perché là fuori ci sono tantissimi valdostani e
non che hanno perso la fiducia in queste situazioni, in noi
soprattutto, per queste situazioni e questi eventi che stanno
toccando e purtroppo, temo, toccheranno la storia della Valle
d'Aosta.
Presidente
- Ha chiesto la parola il collega Bianchi. Ne
ha facoltà.
Bianchi (UV)
- Oggi, come ha già evidenziato chi mi ha
preceduto, è una giornata molto difficile, sia personalmente, come
valdostano, sia come unionista, ma è sicuramente un giorno
estremamente difficile per tutti i valdostani. Alla luce dei fatti
accaduti in questa giornata, che vedono coinvolti eletti in
Consiglio regionale, eletti in Consigli comunali, - non ho problemi
a dirlo in maniera chiara, lo dico a nome di tutto il gruppo
-condanniamo in maniera categorica quanto avvenuto. Oggi il
Movimento dell'Union Valdôtaine ha già fatto un comunicato per cui
nella serata sospenderà le persone coinvolte, questo dimostra che
da parte dell'Union Valdôtaine c'è una condanna categorica su
questi fatti.
Però permettetemi anche un passaggio: siamo in una fase
preliminare. Sono anche un garantista: che il collega che sedeva
qui nei banchi del Consiglio regionale abbia la possibilità di
difendersi e di evidenziare la sua estraneità ai fatti; in ogni
caso questi fatti li condanniamo in maniera categorica.
Abbiamo la massima fiducia - lo hanno già sottolineato,
rischiamo di continuare a dire le stesse cose però è evidente che
sia importante sottolinearle - nelle Forze dell'Ordine e
soprattutto nella Magistratura, che avrà modo di trovare la verità.
E quindi, quando ci sarà la verità, ridiscuteremo questi fatti. Non
mi trovo sempre d'accordo con il collega Cognetta, ma oggi devo
dire che con il suo intervento, avremmo potuto chiudere la mozione
perché ha toccato tutti i punti.
Da Consigliere regionale, ritengo che questi fatti allontanano
la comunità, la popolazione, i cittadini dalla politica, dalle
istituzioni e questo è un fatto che ci deve fare pensare molto. Non
si può - lo ha sottolineato il collega Cognetta - fare di tutta
un'erba un fascio perché i fatti successi oggi in Valle d'Aosta, e
la settimana scorsa in altre regioni, sono stati commessi da
singole persone e non dai movimenti ? permettetemi di
sottolinearlo: non dai movimenti! ? sono le singole persone che
compiono questi gesti, ognuno di noi è responsabile di se
stesso.
Come gruppo votiamo convintamente questa mozione, perché ci
crediamo, e la voto ancora più convintamente - devo dire che il
collega Aggravi ha toccato i punti - perché in venti minuti siamo
riusciti a fare sintesi, a trovare un equilibrio e questa è
politica: provare a fare sintesi.
Se in altri argomenti riuscissimo a trovare la stessa sintesi,
molto probabilmente daremo delle risposte più concrete ai
valdostani. Termino il mio breve intervento, riprendendo ciò che ha
detto la collega Pulz, dal nome dato dalla magistratura a questa
indagine, Geenna (immondizia, discarica), io sono per la
differenziata.
Presidente
- Ha chiesto la parola la collega Morelli. Ne
ha facoltà.
Morelli (ALPE)
- I fatti avvenuti questa mattina sono di
una gravità estrema. Mi hanno toccato in modo profondo
personalmente e, al di là del fatto che la giustizia dovrà fare il
suo corso e il collega Sorbara ? che forse nessuno ha ancora
nominato con nome e cognome, Marco Sorbara, che sedeva qui nei
banchi insieme a noi ? che è direttamente coinvolto, avrà tutti i
diritti di difendersi e di far valere le sue ragioni.
Queste notizie però gettano un discredito sulle istituzioni e
infangano il buon nome della Valle d'Aosta. Questa non è l'aula di
un tribunale, non spetta a noi condannare o assolvere ? le autorità
preposte a fare questo sono altrove ? ma ciò che emerge oggi dalle
indagini è qualcosa di estremamente grave e inquietante e dobbiamo
prenderne atto, dobbiamo leggere bene ciò che c'è scritto, se
vogliamo affrontare la questione e combattere il male. Oggi c'è
scritto nero su bianco della presenza della 'ndrangheta in Valle
d'Aosta attraverso un locale. Dice il comunicato: "Le
caratteristiche del locale di Aosta erano e sono tuttora quelle di
una compagine associativa che vanta collegamenti con esponenti del
mondo politico e amministrativo valdostano, garantendo il proprio
sostegno in occasioni delle competizioni elettorali locali in
cambio di utilità e vantaggi, quali quelli della partecipazione a
lavori pubblici, all'ottenimento di concessioni e appalti, di posti
di lavoro e di altre utilità che dipendono dalle decisioni della
Pubblica amministrazione"; queste cose sono scritte e noi dobbiamo
prenderne atto. Fa male, fa molto male dover riconoscere che la
nostra regione non sia immune da questi fenomeni ma è il primo
passo per combatterli e avversarli perché noi siamo certi che la
gran parte del tessuto sociale, del mondo economico, della politica
stessa non siano implicati e corrotti. Ed è proprio per questo che
dobbiamo adottare tutte le misure necessarie per circoscrivere il
bubbone che, come diceva qualcuno, è insito nell'animo umano, fa
parte della natura umana. Non è prerogativa di un ambiente più che
di un altro, fa parte dell'animo umano, di questo dobbiamo essere
coscienti.
Il commercio dei voti è un fenomeno grave, che dobbiamo
stigmatizzare duramente, ma non è caratteristica solo di una parte,
il commercio dei voti prevede due parti, che sono consenzienti. La
mia bisnonna diceva: "S'il y a le voleur, c'est qu'il y a le
receleur". La corruzione è un reato plurioffensivo perché
compromette l'interesse della istituzione a libere consultazioni,
ma anche il diritto di ogni elettore, a decidere, a scegliere, ad
esprimersi liberamente, è un malcostume diffuso, che presuppone una
visione distorta sia da parte del candidato che millanta favori,
che promette, che compra, sia da parte dell'elettore, che a sua
volta accetta o millanta di accettare, promette e vende. Quali le
soluzioni? Intanto l'educazione tra i cittadini ? e, in
particolare, tra le nuove generazioni per renderli consapevoli
della gravità di certi comportamenti che qualche volta sono quasi
non dico tollerati, ma sono un po' accettati, quasi come un male
incurabile, i cittadini devono essere consapevoli del proprio
diritto alla libera espressione, alla dignità personale ? e poi
l'adozione di sistemi che garantiscano la segretezza, la non
controllabilità del voto, che disincentivino il fenomeno.
Riguardo a quanto diceva la collega Pulz, vorrei spezzare in
questo momento una lancia per quanto sta avvenendo in Prima
commissione: l'idea del voto elettronico non è certo per ritardare
l'adozione di misure sulle quali il Consiglio regionale ha trovato
una sintesi; l'adozione del voto elettronico, che potrebbe
garantire la segretezza, è un'opportunità che va valutata, ma non
senza avere approvato, invece, una serie di norme che vadano a
sancire la segretezza, quali la preferenza unica, lo spoglio
centralizzato, cosa sulla quale il Consiglio regionale ha trovato
una sintesi e che sarà portata avanti in Prima commissione. Altre
soluzioni: la necessità di ridare credibilità alla politica
attraverso un'azione amministrativa equa a beneficio di tutti, e
non solo di qualcuno, e poi il nostro impegno personale a diventare
più statisti e meno interessati a garantirci il nostro successo
personale, la nostra piccola fetta di potere personale. E
l'istituzione di un momento di focus serio, oggettivo, terzo:
l'osservatorio cui faceva riferimento il collega Bertin.
Oggi però siamo chiamati a una presa di distanza chiara e mi
pare che in questo senso stia andando il dibattito all'interno del
Consiglio regionale. Il faut résurgir come diceva il collega Luboz,
il faut essayer de résurgir, il faut réagir... Ci vuole una presa
di distanza chiara che cerchi di mettere a valore e cerchi di
girare in positivo l'amarezza, la rabbia che oggi ci animano
tutti.
Presidente
- Ha chiesto la parola la collega Minelli. Ne
ha facoltà.
Minelli (RC-AC)
- Il collega Marquis ? e forse qualche
altro collega ? ha definito quella che stiamo vivendo una giornata
triste per la Valle d'Aosta. Io credo che sia qualcosa di più, io
credo che quella stiamo vivendo sia una giornata drammatica per la
Valle d'Aosta e che resterà, come ha sottolineato il collega
Aggravi, nella storia della Valle d'Aosta. Drammatica come lo era
stata quella giornata in cui, lo ricordava poc'anzi il collega
Bertin, ci fu l'omicidio di Pont-Saint-Martin, che ricordo
perfettamente e con sgomento perché uno dei figli della vittima
dell'omicidio era un mio alunno. Premetto che non è mia intenzione
avanzare alcuna condanna preventiva nei confronti del collega
Sorbara ? correttamente la collega Morelli lo ha citato, è una
persona che è stata con noi fino a ieri ? e nemmeno degli altri
Consiglieri. Non sono però ingenuamente stupita di quello che è
accaduto e di quello che emerge dalle indagini in corso, la
Magistratura dovrà fare il suo lavoro e noi abbiamo fiducia nella
Magistratura. Io sono fortemente colpita da quanto ho udito oggi
durante la conferenza stampa delle autorità giudiziarie perché
quello che è stato detto e che è stato scritto, e che la collega
Morelli ci ha anche letto nel verbale che è stato distribuito, in
qualche modo questo concretizza, rende reale quello che da tanto
tempo alcuni di noi e molte altre persone, dentro e fuori
quest'aula, hanno denunciato e denunciano. Le indagini hanno
ricostruito uno scenario di pervasiva infiltrazione mafiosa nei
tessuti economici e imprenditoriali dal 2014 e hanno evidenziato
stretti elementi di collegamento con la politica. Non solo, è stato
affermato che esistono rapporti delle persone coinvolte con
esponenti delle logge massoniche, come ricordava la collega Pulz,
il quadro è ancora più complesso e inquietante ? forse ? di quello
che immaginiamo. Ha detto bene la dottoressa Loreto, durante la
conferenza stampa, la particolarità valdostana è la sua fragilità
politica e istituzionale, che è terreno fertile per chi opera
all'interno di organizzazioni mafiose. Io credo che sia soprattutto
di questo che noi dobbiamo occuparci, cioè di fare in modo che non
ci sia questa fragilità politica e istituzionale. Siamo di fronte a
dei fatti gravissimi, a dei fatti inquietanti che impongono una
presa di posizione, che deve essere, a mio avviso, corale, di tutte
le forze della società civile e anche della politica valdostana.
Esistono delle istituzioni, che devono essere sempre di più libere
e oneste, senza queste istituzioni la corruzione crescerà,
prospererà anche perché le radici qui purtroppo la corruzione le ha
già e sono state ben evidenziate. E questa è la cosa secondo me più
grave, quando le radici ci sono, la pianta cresce e sta a noi
trovare il sistema di estirparla.
Presidente
- Ha chiesto la parola il collega
Mossa, ne ha facoltà.
Mossa (M5S)
- Vorrei ringraziare i colleghi
del MOUV', che hanno presentato questa mozione. Quello da loro
esposto è un tema che ci sta a cuore, tant'è vero che, se si
fossero confrontati con noi prima di presentarla, l'avremmo
firmata. Ci sono però alcuni elementi che mi lasciano o ci lasciano
perplessi. Il primo, trattandosi di una mozione di natura etica,
trova una certa analogia con quella da noi presentata lo scorso
mese per chiedere le dimissioni dei condannati per danno erariale.
Lì si trattava di condanna, mentre oggi stiamo discutendo di
indagini.
Per questo motivo vorrei citare le parole del collega
Ferrero, che purtroppo oggi non è presente in quanto proponente,
anche se non primo firmatario di questa mozione, che nemmeno un
mese fa interveniva in questo modo durante la discussione generale
per giustificare l'astensione di MOUV' al voto della nostra
mozione. Cito le testuali parole: "Ritengo che non fosse nelle
intenzioni del collega Mossa fare il processo a nessuno e penso che
l'intenzione sia, avendo iniziato non più di sei mesi fa l'attività
politica, quella di manifestare una sensibilità diversa rispetto a
certe questioni, una sensibilità legata non ai processi, ma una
sensibilità etica, poi uno la può chiamare provocazione o non
provocazione, e questa sensibilità, bisogna dire, è diversa nelle
varie forze politiche, e questo è un dato di fatto. Però io ? dato
che poi penso che alla fine a tutti interessi la concretezza ?
invito il collega Mossa, in occasione della revisione della legge
elettorale, in quella sede, (a operare affinché) questa sensibilità
comune dal punto di vista etico si manifesti attraverso
l'introduzione di cause d'incompatibilità o di ineleggibilità, che
siano definite in maniera chiara in maniera che alle prossime
elezioni non ci siano più problemi del genere. Avrà la maggioranza
dell'aula? Non ce l'avrà? Lo vedremo, ma penso che lo strumento
legislativo sia quello che taglierebbe la testa al toro a una
questione a cui da ormai vent'anni il ruolo politico è stato
delegato esclusivamente alla Magistratura valdostana".
Colleghi del MOUV', una mozione come questa sarebbe stato
più facile che l'avessimo presentata noi che, come giustamente ha
detto il collega Ferrero, siamo neofiti in questo scenario politico
e carichi di buoni principi. Ma una "simil replica" da parte vostra
di una mozione che richiama l'etica nella quale voi, colleghi del
MOUV', vi siete precedentemente astenuti, mi lascia davvero molto
perplesso. Oggi, se ragionassimo come voi un mese fa, potremmo
rispondervi la stessa cosa, presentate questa vostra, ma anche
nostra, sensibilità in occasione della revisione della legge
elettorale in maniera tale che diventi concreta, avrà la
maggioranza, non ce l'avrà? Lo vedremo, altrimenti può essere
interpretata anche questa come una semplice provocazione perché,
proprio in relazione alla concretezza, noi oggi usciremo da qui con
che cosa in mano? Ovviamente non vi diremo così perché, come già
detto, stigmatizziamo questo tipo di comportamento e, oltre a
ringraziarvi per averla proposta, voteremo a favore di questa
mozione che richiama l'etica di questo Consiglio. Però poi ci
aspettiamo anche azioni concrete al riguardo. Basta solo
chiacchiere! Prima delle elezioni regionali, noi candidati del
Movimento 5 Stelle, abbiamo deciso di non produrre i cosiddetti
"santini" perché, sin da subito, abbiamo ritenuto opportuno che i
cittadini votassero il programma e di conseguenza il simbolo come
ideologia e non le persone. Il risultato ci ha dato ragione perché
siamo la forza politica le cui preferenze sono ricadute
maggiormente sul simbolo e non sulle persone. È ovvio che poi non
possiamo prevedere come si comporteranno tutti i candidati, non
possiamo sapere cosa si celi nella testa delle persone, ma la cosa
fondamentale è che chi subisce una condanna o è sottoposto ad
indagini, nel Movimento 5 Stelle non è candidabile. A tal
proposito, vorrei mettere in evidenza l'articolo 6 del Codice Etico
del Movimento 5 Stelle che delinea perfettamente quale debba essere
obbligatoriamente il profilo dei candidati. Costituisce condotta
grave e incompatibile con la candidatura e il mantenimento di una
carica elettiva, quale portavoce del Movimento 5 Stelle, la
condanna anche solo in primo grado per qualsiasi reato commesso con
dolo. A tal fine sono equiparate la sentenza di condanna, la
sentenza di patteggiamento, il decreto penale di condanna divenuto
irrevocabile e l'estinzione del reato per prescrizione, intervenuto
dopo il rinvio a giudizio. Quindi il nostro regolamento parla
chiaro, chi ha subìto una condanna, qualsiasi essa sia e di
qualsiasi livello, è incandidabile, al di là di quello che prevede
la Legge Severino. E anche se qualcuno in passato l'ha fatta
franca, omettendo di avere subìto una condanna al fine di potersi
candidare con il Movimento 5 Stelle, ed è pure stato eletto,
probabilmente ha ricoperto per cinque anni il posto di qualcun
altro incensurato! Giusto per ritornare al discorso della
alterazione dei risultati elettorali, il Movimento 5 Stelle
condanna e stigmatizza chi tenta in qualsiasi modo di alterare i
principi democratici e liberi nell'espressione del voto.
Alla luce degli attuali eventi, emersi dopo l'importante
lavoro dai Carabinieri e dalla DIA ai quali diciamo un grosso
grazie per i risultati ottenuti, oltre a stigmatizzare il voto di
scambio e questi atteggiamenti antidemocratici, posti in essere in
cambio di favori, come per esempio la cessione di appalti - non lo
dico io, ma l'hanno detto questa mattina in conferenza stampa
coloro che hanno seguito le indagini fino ad arrivare alla custodia
cautelare per le persone indagate - potrebbe essere ipotizzabile
che, oltre alla possibilità che i risultati possano essere stati
alterati, anche che i processi decisionali dell'attuale maggioranza
e, di conseguenza, anche dell'attuale Giunta, possano essere stati
influenzati, anche inconsciamente o inconsapevolmente, da tali
infiltrazioni.
Per questo motivo, il Movimento 5 Stelle promuove
l'immediata modifica della legge elettorale, con l'inserimento
della preferenza unica e dello spoglio centralizzato affinché,
dall'azione combinata di questi due aspetti, possa essere mitigato
- non eliminato purtroppo - il rischio del controllo del voto.
Dopodiché si torni subito alle urne!
Presidente
- Ha chiesto la parola il collega
Sammaritani, ne ha facoltà.
Sammaritani (LEGA VDA)
- È una giornata, come già tutti
hanno detto, particolarmente pesante perché ci tocca direttamente,
ci tocca nell'intimo e ci tocca nella nostra istituzione e quindi è
evidente che è importante fare delle riflessioni, è importante
anche però, come sempre in questi casi, non farsi condurre troppo
dall'emotività. Riprendo da uno degli interrogativi che ha proposto
il collega Mossa: "Con cosa usciremo questa sera da qui?", dipende.
Potremo uscire con un niente, se continueremo a minimizzare dei
fatti che, invece, sono molto gravi, se continueremo a far finta
che certe problematiche non ci siano, oppure potremo uscire di qui
con qualcosa di molto importante che ognuno di noi si deve portare
poi a casa personalmente, cioè pensare che d'ora in poi - spero che
anche prima fosse questo l'intento di tutti noi e che sia stato il
motivo per il quale ci siamo candidati, ci siamo impegnati in
politica, recentemente come è accaduto a me o da tanti anni come è
accaduto o accade ad altri - dobbiamo sempre stare attenti,
dobbiamo non minimizzare certe problematiche e non svilirle perché
poi così si valutano e diventano la generalizzazione, se si
comincia a dare credito a quelle voci, a quel modo di pensare
"tanto sono tutti uguali", lì tutti avremo perso.
Ed è questo che mi ha colpito oggi, cioè il fatto che in
conferenza stampa il procuratore generale della Corte d'Appello di
Torino abbia detto, con una certa soddisfazione, ma lo capisco,
anche se in questi momenti ci si fa condurre dall'emotività (può
capitare anche a un magistrato) che è ora di finirla di credere a
quella storiella per cui l'infiltrazione mafiosa non c'è. Ma certo
che c'è, come si può pensare che non ci sia, in tutte le realtà
esiste. C'è il male e c'è il bene. In Valle d'Aosta chissà perché
avremmo dovuto essere immuni da questo! Era addirittura stupido
pensarlo e mi stupisce che nel passato personaggi politici di un
certo rilievo, ancora in carica ora, si siano permessi di dire il
contrario. E noi dobbiamo capire, una volta per tutte, che questi
tipi di fenomeni infiltrativi, soprattutto nel momento in cui sono
infiltrazioni a livello istituzionale, quindi particolarmente
gravi, fanno sì che tanti siamo persone offese, ed è per questo ci
dobbiamo indignare, senza però cadere nell'emotività, dobbiamo
reagire nel modo corretto. E il modo corretto è quello di
comportarci da adesso in poi, quantomeno, in tutto ciò che faremo,
inizialmente nel momento in cui affronteremo il problema della
legge elettorale, di mettere in sicurezza lo spogliatoio
centralizzato, concetti di questo genere, che sono atti di
prevenzione. Noi per il ruolo che abbiamo in questa sede possiamo
prevenire, altri adempiranno alla loro funzione: gli organi di
Polizia giudiziaria svolgeranno il loro ruolo investigativo, la
giustizia farà il proprio corso, giudicando i fatti; non voglio
entrare nel particolare dei fatti di oggi, ma i fatti di oggi ci
devono insegnare una cosa, ci devono far servire a capire che
dobbiamo uscire da qui con un messaggio non negativo ma positivo,
cioè dobbiamo essere attenti, dobbiamo essere refrattari a
qualsiasi tipo d'infiltrazioni di questo genere e dobbiamo pensare
di mettere in atto tutte quelle attività preordinate a prevenire la
possibilità che qualcuno si possa infiltrare, ovunque naturalmente,
ma a maggior ragione nelle istituzioni; se capiremo questo, se
capiremo che noi oggi siamo delle persone offese perché, se fosse
vero quello che gli inquirenti hanno ipotizzato, noi siamo delle
persone offese perché siamo qui, siamo stati eletti in una tornata
elettorale che potrebbe essere stata inficiata, in parte quanto
meno, da queste manovre distrattive del voto, da queste manovre di
compravendita del voto o comunque d'influenza nell'espressione del
voto. Noi dobbiamo combattere queste cose, la collega Pulz ha fatto
cenno alla settimana della legalità, ha fatto cenno anche a
un'attività che l'associazione Libera ha fatto e ho avuto modo di
vedere alcuni di questi sondaggi ed è significativo, e lo voglio
rilevare, come la percezione - lo diceva il collega Bertin - fino a
oggi dell'infiltrazione mafiosa, comunque 'ndranghetista o comunque
che sia di associazioni mafiose o similari in Valle d'Aosta non era
così elevata come nel resto d'Italia ed è vero che le statistiche
dicono questo. Però un dato più importante è forse un altro, a
proposito sempre della percezione, alla domanda: "Secondo te tra le
seguenti attività quali sono più legate alla presenza mafiosa nella
tua Regione?", nel raffronto tra regione Valle d'Aosta e Italia, in
generale, vengono fuori dei dati molto interessanti, li leggo molto
rapidamente per non tediarvi, ma credo siano molto significativi:
"Traffico di droga, Valle d'Aosta 43,2 per cento, Italia 59,8 -
quindi meno -, appalti truccati: Valle d'Aosta 43,2, Italia 27,9,
pizzo, estorsione 13,6 in Valle d'Aosta, 23,8 in Italia, corruzione
dipendenti pubblici 35,2 in Valle d'Aosta, 21 in Italia,
sfruttamento prostituzione 9,9 - 20, smaltimento illecito rifiuti 5
in Valle d'Aosta, 15,3 in Italia, scambio di voti 34 in Valle
d'Aosta, 11,3 in Italia", ecco la percezione, ecco che immagine
abbiamo dato noi e coloro che hanno governato questa Regione nel
passato; a torto o a ragione, io credo spesso nei broccardi e nella
saggezza popolare, quindi quando si dice
vox populi, vox dei
forse un minimo di verità c'è.
Se vedete questi dati, vedete che la percezione massima molto
più alta di illiceità in Valle d'Aosta riguarda voto di scambio,
appalti e corruzione dipendenti pubblici, e questo è significativo,
mentre invece nel sentire delle persone, dei cittadini gli altri
reati sono meno valutati. Facciamo un grande ragionamento su questi
dati, traiamo da oggi grande insegnamento e cominciamo a lavorare
con grande attenzione e con grande coscienza, dimostriamo di avere
questo coraggio, non pensiamo ai personalismi, ai partitismi,
cerchiamo di andare a fare una legge elettorale come si deve e
diamo a questa regione quello che si merita.
Presidente
- Ha chiesto la parola il collega Gerandin, ne
ha facoltà.
Gerandin (MOUV')
- Ho ascoltato chi mi ha preceduto e mi
accomuno con chi ha definito questa una giornata non solo triste ma
una delle più nere per quanto riguarda un contesto prestigioso come
quest'aula, in cui si mettono a nudo i passaggi che alla politica
non possono che far male. Io penso in primis che quanto è successo
oggi sia un'offesa alla comunità calabrese, quella onesta,
radicata, quella che non chiede favori in cambio di voti. Per cui
il primo pensiero va alle persone oneste che vengono a volte
definite "tutte uguali". Non sono tutti uguali, perché c'è una
parte che si sente giustamente offesa da come viene dipinto questo
connubio politica-comunità calabrese. Non entrerò nel merito
giudiziario perché penso che quest'aula non sia un'aula di
tribunale ma un'aula in cui si prova a fare politica e
amministrazione e dove il fine comune dovrebbe essere l'interesse
di tutti i valdostani, anche della comunità calabrese, quella che
non chiede regali o favoritismi. Vorrei provare a concentrarmi su
una doverosa analisi politica. Ho sentito chi mi ha preceduto
parlare di una politica parte offesa. Sono d'accordo perché con
questa immagine, con quanto è successo oggi, la politica, in senso
generale, ne esce devastata, non c'è ombra di dubbio. Però io
vorrei provare a fare una analisi su quelle che per me sono state
nel passato diverse sensibilità politiche. Io accetto che la
politica valdostana sia parte lesa, ma mi viene più difficile
accomunare sotto lo stesso ombrello tutta la politica valdostana.
Permetterete la mia analisi del tutto personale, ma ci tengo a
farla. Parto dalla base della mozione che abbiamo presentato, vale
a dire la risoluzione del 12 di aprile del 2014 dal titolo
"Preoccupazione per presunte pratiche illegittime alle elezioni
regionali del 2013 e tutela della libertà di scelta e della dignità
dell'elettorato valdostano", non c'era alcun riferimento personale,
non c'era alcun riferimento politico, c'era solo una preoccupazione
su presunte irregolarità riferite alle elezioni regionali del 2013.
L'impegno da approvare della risoluzione diceva nulla più che:
"Esprime preoccupazione per i fatti di cui in premessa e censura
l'adozione di metodi e atteggiamenti lesivi della libertà di scelta
e della dignità degli elettori valdostani"; mi sono riletto bene
l'impegno che abbiamo presentato con questa mozione riscritta e
devo dire che i presupposti sono totalmente diversi, qui non ci
sono solo censure, ci sono anche condanne sul metodo. Quando dico
che c'è qualche differenza di sensibilità, io voglio solamente
ricordare ai valdostani che quella mozione identica, con questo
impegno, che vi ho letto, con quei presupposti, che c'erano, in
quest'aula il 12 di marzo del 2014 fu respinta con 16 voti
favorevoli e 17 astenuti. In questo momento, in quest'aula ci sono
dieci Consiglieri di questa maggioranza che quella risoluzione non
l'hanno votata. Vorrei solo chiedere cos'è cambiato rispetto ad
allora, non c'era sentore che c'era un malessere generale in Valle
d'Aosta? Non era il caso almeno di dire che da questi metodi si
prendeva le distanze senza condannare nessuno perché non c'erano
nomi, riferimenti a persone e neanche a movimenti? Ma prendere le
distanze, prenderle nel 2014 non era un atto doveroso verso la
comunità e gli elettori valdostani? Io penso che sia giunta l'ora:
che chi sa parli! Che sia del mondo politico o del mondo
imprenditoriale, che siano amministratori che siano stati
contattati, ma è giunto il momento di fare pulizia, chi sa parli
per il semplice motivo che non credo ci sia futuro per una
amministrazione sotto scacco, sotto ricatto che deve restituire
favori elettorali. Questa non è un'aula di tribunale per cui non
voglio andare oltre, ma se permettete alcuni passaggi, per dire che
qualcuno ha capito prima di questa politica, prima di noi: mi
riferisco a quello che disse il 27 di ottobre 2017 la Bindi, quando
venne in visita in Valle e disse che in Valle d'Aosta non si
compiono atti di violenza, non ci sono particolari fenomeni
estorsivi e non si manifesta il tradizionale metodo mafioso ma
forse perché qui si è realizzata una sorta di
pax valdôtena
,
una pace predatoria delle risorse pubbliche. Quando dico che c'è
tanto malessere e l'ho già detto nella precedente legislatura,
quando eravamo molto bravi come valdostani a prendere i primi
titoli dei quotidiani nazionali, leggo un breve passaggio della
prima pagina de La Repubblica del 29 ottobre 2017: "Hanno colpito
le sconvolgenti affermazioni di Rosy Bindi, Presidente della
commissione permanente parlamentare antimafia che giovedì 19 ha
scioccato l'intera regione con queste parole: in una realtà con
pochi elettori, una presenza significativa di persone riconducibili
a gruppi 'ndranghetisti, è singolare che in Valle d'Aosta non si
sia indagato sul voto di scambio per accertare se ci sono stati
tentativi di condizionamento sulle scelte politiche e
amministrative", probabilmente ciò che ha espresso l'onorevole
Bindi erano sentori. Adesso ci accorgiamo che già all'epoca
qualcuno stava indagando su dei percorsi poco trasparenti.
Qualcuno ha detto che nel frattempo qualcosa si è fatto per
ovviare a questi pericoli legati a come ci si esprima dal punto di
vista elettorale. Io mi ricordo che, quando si è parlato in quel
lasso di tempo in cui si è introdotto lo spoglio centralizzato, non
si poteva dire, ma era uso dire: eliminare il controllo del voto.
L'abbiamo detto tutti per cui non penso di creare uno scandalo se
lo ripeto in quest'aula. Ufficialmente non si poteva dire, però
quando ci si incontrava nei corridoi: "Bisogna eliminare il
controllo del voto", ora si è fatto un passo avanti, io penso che
lo spoglio centralizzato sia andato in questa direzione, lo dico in
tutta sincerità, per cui un passo avanti si è fatto, ma quello che
è mancato è ristabilire quel giusto rapporto tra elettori e
politica e candidati, cioè sensibilizzare quella coscienza per cui
uno dovrebbe presentarsi agli elettori dicendo: "Questo è quello
che vi propongo, ma non è quello che offro in cambio di", forse è
questo il passaggio, che è mancato.
Qualcuno - la consigliera Morelli, Presidente di Commissione -
diceva che c'è una certa sinergia su una riforma elettorale da
presentare al più presto in aula. Io credo che sia corretto dire ai
valdostani che qualunque provvedimento passi, passi magari anche al
più presto, avrà comunque un lasso di tempo di non applicabilità di
sei mesi. È corretto dirlo ai valdostani: se approviamo una
modifica di legge, entro quindici giorni o un mese sarà
applicabile, ma sei mesi sono quelli necessari per legge, non è
volontà di nessuno, men che meno di questa maggioranza, ma noi
siamo ancora sotto quel cappio, siamo ancora sotto
quell'incognita.
Considerato quello che è successo, le persone coinvolte, sarebbe
interessante, in merito al rapporto politica-'ndrangheta, anche
capire se ci sia una connessione tra l'inchiesta chiusa per voti di
scambio per i posti al casinò e quello che è successo oggi, perché
alcuni personaggi sono più o meno gli stessi o quanto meno lavorano
in quelle sedi, per cui sarebbe importante capire anche dove è il
confine di questo malessere e di questa pagina tristissima della
Valle d'Aosta.
Dalle ore 19:11 riassume la presidenza il Presidente Emily
Rini.
Rini (Président)
- A demandé la parole le collègue
Daudry.
Daudry (UVP)
- Mais permettez-moi au début de cette
intervention, au nom du groupe de l'Union Valdôtaine Progressiste,
de remercier les collègues qui aujourd'hui ont dit que nous, les
élus dans cette salle, les représentants du Conseil de la Vallée,
que nous sommes proches à la communauté: aux valdôtains et bien
évidemment aux représentants calabrais. Questo aspetto, credo che
sia importante, è stato sottolineato anche in alcuni interventi che
mi hanno preceduto, è importante perché oggi in questo Consiglio
noi eletti abbiamo saputo dimostrare in pochi minuti, venti minuti,
mezz'ora di poter scrivere un testo tutti insieme, un testo
importante che andasse da un lato a condannare con fermezza, con
forza gli accadimenti tristi e drammatici di oggi e dall'altra
parte una mozione, che stiamo illustrando, che ha sottolineato la
piena fiducia che queste istituzioni hanno sia nell'opera delle
Forze dell'Ordine sia nell'opera della Magistratura. Permetteteci
anche di ringraziare - lo faccio sovente, non a caso per una
sensibilità particolare che ha - l'intervento del collega Luboz,
che ha stigmatizzato certi colleghi e certi atteggiamenti, che ci
sono stati oggi, di sorriso, di cercare di analizzare quello che è
successo. È molto difficilmente dirlo, ma vogliamo essere vicini ai
colleghi che sono stati colpiti in questa sala e fuori, vogliamo
essere vicini senza dare un giudizio né a favore né contro, ma
esprimendo un sentimento.
Il lavoro che noi dobbiamo fare, anche questo è stato ricordato,
è un lavoro di essere vicini, difendere i valdostani, il nostro
essere, di valorizzare i principi di libertà, di dignità, di
meritocrazia, principi che non sono esclusivamente in un campo
piuttosto che in un altro.
Personalmente, da quando sono qui, anche quando rivestivo il
ruolo di opposizione, sovente in molti interventi mi sono sentito
tacciato di una appartenenza con un ragionamento, con un modo di
porsi, di dire le cose che assolutamente non condivido e che noi
autonomisti, rappresentanti valdostani eletti, non possiamo
appoggiare perché è un tentativo di banalizzare; mentre invece
oggi, lo abbiamo fatto tutti insieme, abbiamo prodotto - lo ripeto
- questo testo tutti insieme, che ci porta ad affermare una
condanna forte e senza alcun alibi di quanto è accaduto,
accompagnati anche - abbiamo potuto leggere i comunicati stampa di
tutti i movimenti - da tutti i movimenti: nessuno si è tirato
indietro nel sottolineare ciò che è accaduto e nel dire che tutti
insieme dobbiamo lavorare per affrontare e per risolvere questi
problemi.
Il collega Bertin ? quando siamo sul tema della legalità perché
questo è il lavoro che dobbiamo fare ? sovente ricorda che
importante l'istituzione di un osservatorio, ma dai dibattiti che
ci sono stati in quest'aula precedentemente, quando si discuteva di
questo tema, erano le stesse Forze dell'Ordine, che ricordavano ai
rappresentanti di allora, che noi dobbiamo fare il nostro lavoro.
Il nostro lavoro oggi è quello di normare, noi stiamo facendo un
lavoro in Prima commissione sulla legge elettorale, che è
importantissimo. Collega Pulz, mi permetta una piccola
osservazione, lei è una neoeletta, come me, siamo un po' figli del
nuovo sistema elettorale, quello che ha introdotto lo spoglio
centralizzato. Ma chi ha votato questa misura? I colleghi che sono
alla mia destra e alla mia sinistra. Quindi questo lavoro è un
lavoro che è iniziato e che sta andando avanti, i frutti li ha già
dati, non è che è una novità che per la prima volta arriva in Valle
dal 26 giugno 2018, ossia da quando abbiamo iniziato questa
Legislatura e il dibattito in prima Commissione ? la collega
Morelli l'ha ricordato ? nella lotta per la libertà del voto
sarebbe per riconfermare lo spoglio centralizzato e i ragionamenti
che si stanno facendo sulla preferenza unica e, quando si è parlato
di voto elettronico, è stato detto chiaramente: valutiamo la
possibilità del voto elettronico se garantisce i risultati dello
spoglio centralizzato della preferenza unica, altrimenti è una
proposta che sarà valutata, ma non potrà andare avanti.
Collega Mossa, io ho ascoltato con attenzione il suo intervento,
ne ho sicuramente colto tutti gli aspetti importanti, le voglio
fare una piccola sottolineatura, niente di personale, in modo
assolutamente simpatico. Le assicuro che tutti i colleghi qui
probabilmente rinuncerebbero ai santini se fossero candidati
capolista, lo dico per sottolineare un aspetto: del nuovismo va
tutto bene, ricordo che quelle erano delle pratiche che normalmente
non solo in Valle d'Aosta, ma anche nelle altre regioni dove si
vota liberamente e democraticamente, erano adottate negli anni
Ottanta. Senza offendere, ripeto, ma quando si fa un'analisi
dell'altro campo, bisogna avere anche la capacità di fare
autoanalisi.
Detto questo, in conclusione, il dibattito si è già pronunciato
in maniera esaustiva su questo tema, come gruppo siamo contenti di
essere arrivati a un testo unico, lo condivideremo e condivideremo
con tutti voi le azioni che porremo in campo per contrastare i
fenomeni di illegalità.
Oggi in quest'aula non si è parlato tanto di filosofia, è stata
evocata un'immagine biblica, la vallata della famosa Geenna, una
vallata che brucia, e noi tutti insieme lavoreremo per allontanare
ogni dubbio dalla nostra regione, ricordando che purtroppo sono
pratiche diffuse in tutto il territorio nazionale. Sarà un lavoro
che dovrà essere corale, fatto dai rappresentanti delle
amministrazioni regionali, dalle Forze dell'Ordine, dalla
Magistratura, che ancora ringraziamo, e dallo Stato italiano.
Presidente
- Grazie. La parola al collega Vesan.
Vesan (M5S)
- Tutti quanti mi hanno preceduto hanno
parlato di questa come una giornata terribile per la nostra
regione, per la nostra aula, per le nostre istituzioni. Qualcuno ha
parlato di punto di non ritorno, per cui da adesso in avanti la
storia della Valle d'Aosta non sarà più la stessa. Queste cose sono
tutte vere. Quello che noi non condividiamo è che questa sia stata
una brutta giornata per la Valle d'Aosta perché, per anni, ci si è
comportati con un'ipocrisia impressionante nei confronti delle
infiltrazioni mafiose nella nostra regione, fingendo che i segnali
fossero esagerati, che fossero dichiarazioni quasi lesive della
nostra purezza, quelle presentate fino a ora e che il fenomeno, se
esisteva, era marginalizzato, interessava solo certe frange
dell'imprenditoria, mentre oggi abbiamo scoperto che
l'infiltrazione mafiosa è all'interno delle istituzioni valdostane,
delle istituzioni che noi rappresentiamo. E riconosciamo che la
verità ? per quanto faticosa, terribile, pesante da sopportare ?
sia finalmente venuta fuori in questa giornata e per il nostro
movimento questo è comunque un passo avanti in una direzione
positiva.
Dichiariamo fin d'ora che, non avendo potuto votare a favore
dell'istituzione dell'osservatorio permanente contro le
infiltrazioni mafiose, quando ancora poteva essere un'azione
preventiva, naturalmente appoggeremo la proposta del consigliere
Bertin, per arrivare almeno a crearlo in modo da poter contrastare,
tristemente, un'infiltrazione che già esiste. Un'altra
dichiarazione, uscita in quest'aula, è legata alla posizione di
garanzia. Tutti quanti plaudono l'operato della Magistratura, tutti
quanti plaudono l'operato delle Forze dell'Ordine, tutti quanti
dichiarano che i colleghi dimostreranno la loro innocenza, senza
nemmeno valutare quale ipocrita contrasto ci sia tra queste due
affermazioni. Ebbene no, noi del Movimento 5 Stelle non siamo
garantisti, noi siamo contrari alla prescrizione, siamo contrari
all'indulto, siamo anche contrari alla riabilitazione, siamo
favorevoli all'aumento delle pene e, soprattutto, siamo favorevoli
alla certezza delle stesse. E questa è la premessa del mio
intervento. Io sono un tecnico prestato alla politica e quindi, per
deformazione professionale, tenderò ad affrontare l'argomento dal
punto di vista dei numeri. Questa indagine iniziata, come
dichiarato oggi, nel 2014, ha evidenziato problemi d'infiltrazione
legata già alle elezioni comunali generali del 2015. Che cosa è
successo in queste elezioni comunali nel 2015? Sono coinvolti in
questa indagine tre amministratori, uno nel comune di Saint-Pierre,
l'attuale Assessore alle Finanze; nel comune di Saint-Pierre, nel
2015, c'erano due liste che si sono confrontate per le elezioni
comunali, una lista "Union Valdôtaine e Stella Alpina", sindaco
Lavy, vicesindaco Bonomi, che ha riportato 746 voti, e una seconda
lista, "Impegno e partecipazione", sindaco e vicesindaco Favre e
Joris, che ha riportato 676 voti, la differenza in questa elezione
è stata di 70 voti, 70 hanno deciso che il comune di Saint-Pierre
aveva un'amministrazione piuttosto che un'altra. La persona,
coinvolta nell'arresto odierno, che ricopre peraltro funzioni di
Assessore alle Finanze, è stata la seconda persona più votata nella
lista della maggioranza, ha conseguito la preferenza di 152
cittadini di Saint-Pierre, capite bene quanto invece
l'infiltrazione da parte delle compagini mafiose possa, sì, invece
falsare i risultati elettorali e le scelte politiche di questa
amministrazione. Siamo in attesa tutti di conoscere i risultati da
parte della Magistratura, però da qui a dire che le nostre
istituzioni permangano sane ce ne corre. Sempre nel 2015 ci sono
state le elezioni comunali ad Aosta, la compagine che si è
aggiudicata la maggioranza ? essendo un'elezione di tipo
maggioritario, esattamente come quella di Saint Pierre ? è una
lista con quattro simboli: Stella Alpina, Creare VDA, Union
Valdôtaine e PD. Questa lista ha potuto godere dell'elezione
immediata, senza dovere ricorrere al ballottaggio perché ha
superato il 50 percento dei voti, il 54,19. Ebbene in questa lista
erano presenti, come più votato un candidato dell'Union Valdôtaine,
che è il consigliere Sorbara, visto che è stata sdoganata la
definizione del nome all'interno di quest'aula, e un altro
candidato dell'Union Valdôtaine, che è stato l'ottavo eletto, non
sommiamo le preferenze, essendo possibile la preferenza multipla,
ma le sole preferenze assegnate al consigliere Sorbara non
avrebbero permesso l'elezione diretta e avrebbero costretto il
comune di Aosta al ballottaggio. Non sappiamo come si sarebbe
risolto il ballottaggio, ma le elezioni sono state un po' falsate.
Veniamo infine alle elezioni regionali 2018, le elezioni regionali
2018 sono coinvolte da questa nostra mozione con riferimento a
quattro persone di cui tre non sono state elette, ma una sì, è
stata eletta e sedeva in questo Consiglio. Il consigliere Sorbara,
con le sue 1071 preferenze, non noccioline, ha contribuito
sensibilmente al successo della sua compagine, sarebbero stati
diversi i voti, le percentuali? Questo non lo sappiamo. Però una
cosa la sappiamo, sappiamo che questa maggioranza regionale è qui
con soli 18 voti, quindi non è affatto vero che sarebbe stato lo
stesso per la Valle d'Aosta se non ci fosse stata questa situazione
perché, senza il voto di Marco Sorbara, presidente Fosson, lei non
sarebbe il Presidente della Regione. E quindi la posizione sua e di
tutta la maggioranza sarebbe probabilmente diversa. Mi duole
inferire anche nei confronti del Presidente del Consiglio per cui,
è vero, il voto è stato segreto, ma che ha conseguito solo 18 voti
per la sua Presidenza ? anche in questo caso senza certezze ? il
diciottesimo, assegnato dal consigliere Sorbara, avrebbe potuto
falsare la composizione e il funzionamento di quest'aula.
Sulla scorta di questo, mi permetto di fare una domanda alla
maggioranza. Ed è l'unica a cui non ho sentito risposta perché gli
interventi sono stati molteplici dei Consiglieri di maggioranza e
di minoranza, ma nessuno della Giunta è intervenuto specificamente.
In questo momento in quest'aula voi avete solo 17 voti, di fatto,
ci saranno altre procedure, rispetto delle leggi, norme rigorose,
su questa cosa qui non voglio neanche esprimermi, però mi
piacerebbe sapere qual è la posizione politica e quanto si senta
rappresentativa del potere esecutivo, che le è stato assegnato,
questa maggioranza.
Una precisazione relativamente alla posizione del capolista
Mossa: il nostro Movimento, oltre a tutte queste strane posizioni,
alternative alle altre che ho già citato precedentemente, ne ha una
particolarmente favorevole alla dichiarazione preventiva delle
figure apicali, è particolarmente favorevole all'elezione diretta
del Presidente nelle altre regioni, per esempio anche alle anche
elezioni politiche, dove non era prevista la presentazione del
candidato premier, con l'attuale sistema elettorale, il Movimento 5
Stelle aveva dichiarato chi sarebbe stato il suo candidato premier,
in caso di vittoria, con numeri assoluti. La stessa cosa è stata
fatta dal Movimento 5 Stelle, il candidato Mossa era il capolista
della nostra lista perché era stato scelto come nostro candidato
Presidente della Regione, qualora fossimo riusciti a conseguire
diciotto voti e questa era la sua posizione come capolista e non
una posizione che doveva garantirgli, invece, l'elezione anche
perché le preferenze espresse a favore del nostro movimento alle
ultime elezioni regionali sono state di 0,8 preferenze per ogni
scheda. Nessun'altra forza presente in quest'aula ha avuto meno di
1,2 preferenze per ogni scheda, come media, quasi tutte le forze
politiche presenti in quest'aula hanno avuto un numero di
preferenze molto vicino a 2 preferenze per scheda. Quindi il nostro
Movimento continuerà a impegnarsi a favore della preferenza unica e
a favore di tutte le possibili norme che impediranno il controllo
del voto e quelle che impediranno la presenza di condannati per
reati dolosi all'interno di quest'aula.
Président
- A demandé la parole la collègue Certan.
Certan (ALPE)
- Credo che il dibattito di questo
pomeriggio non sia stato vano e credo che sia stato un dibattito
molto franco tra tutti. Non voglio andare a riprendere e a
ripercorrere molte vicende e situazioni che i colleghi hanno già
citato e proposto. Mi soffermerò su due aspetti, uno è che sia
importante oggi (perché sicuramente è una pagina difficile per la
Valle d'Aosta, così come sono state altrettanto difficili altre
pagine, precedentemente) non dare messaggi fuorvianti, messaggi a
metà, messaggi soggettivi, e per questo è importante la mozione
congiunta.
È altrettanto importante ? come ha ricordato Don Ciotti
nell'apertura della settimana della legalità ? non fermarsi alle
parole; egli disse la scorsa settimana: "Tutta la popolazione e
tutti i cittadini sono stanchi di parole, parole, parole e di non
vedere delle azioni concrete".
Credo che il dibattito, il dialogo, che vi è stato oggi ? che
purtroppo parte anche da eventi concreti ? sia concreto. Credo sia
un messaggio fuorviante dire: "oggi la Valle d'Aosta scopre che c'è
la 'ndrangheta" o "forse oggi in modo più certo lo sa" perché credo
che questo non sia vero.
È importante, e questo oggi è stato fatto in quest'aula, anche
fare memoria. La caratteristica della società di oggi è di non
avere memoria, di dimenticare in fretta, di dimenticare così come
chiudiamo una pagina web del telefonino. Questo non deve essere
fatto. La prossima settimana ci sarà la giornata della memoria e il
fatto di riproporla nelle scuole non è anacronistico. A volte
sembra superata, si chiede come fare per modernizzarla; la memoria
è un esercizio e va fatto ogni giorno, e va riproposto sempre, mi
permetto di dire che a volte deve essere riproposto nel modo più
semplice: quando ci sono situazioni complicate, bisogna fare la
cosa più semplice. Ricordare o fare memoria è una di queste azioni,
poco costosa ma importante.
Ricordo due eventi, sono parziali, ci sono tanti giudici, tanti
magistrati intervenuti in Valle d'Aosta, io ne ricordo due in
particolare: nel 2012, come segretario politico di ALPE, come
movimento, invitammo il Magistrato antimafia di Agrigento, il
dottor Salvatore Vella, a una conferenza pubblica (poiché un giorno
fummo un po' derisi perché come movimento volevamo organizzare
delle serate con tema "criminalità organizzata e mafia" e qualcuno
ci disse: "Che ne sapete voi di mafia, perché volete parlare di
questo tema?", ci ritrovammo con le spalle al muro perché
sicuramente non eravamo e né siamo esperti in materia e decidemmo
di chiedere alle persone che conoscevano meglio di noi questa
tematica e il magistrato Vella disse: "Fate cultura tra i giovani e
applicate le leggi, le leggi ci sono, ma spesso non si conoscono o
non vengono applicate", io credo che questi siano due insegnamenti
che ancora oggi sono attuali e ci uniscono e in quest'aula possono
essere importanti.
Non è veritiero dire che "non si sapeva fino in fondo": nel
2017, in una conferenza pubblica a Gressan ? a cui partecipò poco
pubblico ma persone molto specializzate e del settore ? il Pubblico
Ministero piemontese dell'operazione Minotauro, il dottor Sparagna
presentò tutto lo schema dei collegamenti dell'operazione Minotauro
tra Piemonte e Calabria e anche, molto chiaramente, il collegamento
con la Valle d'Aosta. Dire che non si sapesse non è veritiero e non
si fa cultura.
Condivido, proprio per cercare di essere concreta, le parole del
collega Sammaritani: oggi possiamo andare a casa con un pugno di
mosche, dicendo "forse ci siamo persi in bla bla bla, non era il
nostro obiettivo", oppure possiamo andare a casa con un
pensiero.
Io credo che i pensieri spesso possano smuovere molto di più
perché cambiano anche il modo di agire, i pensieri sono legati al
nostro avvenire; sono d'accordo con chi dice di non generalizzare e
soprattutto di non essere
tranchan
t con il prossimo, ma, al
contrario, di capire come potere aiutare e cambiare. In nessuna
categoria, in nessun movimento, in nessuna istituzione è tutto bene
o tutto male, si può invece cercare tutti insieme di risollevarsi o
di trovare degli equilibri positivi. Possiamo andare a casa
pensando o comunque portandoci questi pensieri, il fare cultura tra
i giovani ? diceva il procuratore Vella ? rende liberi e permette
ai ragazzi di non essere strumentalizzati, e io penso che questo
valga anche per noi.
La cultura è un qualcosa in itinere e quindi continuare a farla
permette anche a noi amministratori o cittadini o genitori di avere
un pensiero poco strumentalizzabile. Il procuratore Salvatore Vella
diceva: Fate cultura ? e lo ha ribadito anche Don Ciotti la scorsa
settimana ? perché fa agire in modo libero. La cultura permette di
capire e di applicare le leggi, di capire il valore di leggi comuni
che siano rispettose di tutti.
Siamo tutti consapevoli che oggigiorno ci siano dappertutto il
buono e il cattivo, in tutti i movimenti così come nella società,
nelle nostre amicizie, ma è importante come amministratori non dare
messaggi fuorvianti che parlino alla pancia delle persone, molto
d'effetto ma non veritieri e oggigiorno anche i mezzi di
comunicazione spesso ci sbattono addosso messaggi estremamente
impattanti, che attirano, ma che non sono veritieri, sono anzi
populisti e spesso non corretti.
Credo che sia giusto dare una speranza e puntare sui giovani,
che vuol dire permettere loro di agire, di essere nelle istituzioni
perché non basta dire: "Bisogna parlare ai giovani, bisogna
valorizzare i giovani" e poi metterli sempre nelle terze file, è
importante dare loro fiducia e - la scuola e la famiglia hanno
delle grosse responsabilità in questo senso - riuscire a
valorizzarli, a dare loro spazio, a renderli liberi perché la
libertà si ottiene anche sbagliando, ma agendo con il proprio
pensiero.
Al di là di tutto quello che è già stato detto, e non lo ripeto,
è importante riuscire a guardare al futuro per dare davvero un po'
d'espoir dare ai cittadini speranza e non solo oppressione,
angoscia o sentimenti negativi.
Se si va tutti insieme verso la libertà, forse tutti insieme
riusciremo a risollevare la nostra regione.
In fin dei conti era poi il motto di tanti anni fa:
Valdotèn
su la téta
e per
Valdotèn
intendo le
Valdotèn
,
cioè chi ama la Valle d'Aosta.
Presidente
- Ha chiesto la parola il vicepresidente
Distort. Prego.
Distort (LEGA VDA)
- Vista l'ora, conto di utilizzare ben
meno dei venti minuti assegnatimi, però mi preme intervenire, mi
preme di dare un contributo perché questo mio intervento possa
essere un intervento a favore di questa assemblea e della comunità
che rappresenta. A tal fine do inizio a questo mio intervento con
una citazione: "Dammi la forza di cambiare le cose che posso
modificare e la pazienza di accettare quelle che non posso
cambiare, ma soprattutto, la saggezza per distinguere la differenza
tra le une e le altre", Tommaso Moro, fine del XVI secolo,
umanista, scrittore, politico inglese. Sapendo di essere
perfettamente nel solco della laicità, mi permetto di fare presente
che questa è una preghiera e che Tommaso Moro è il protettore dei
politici. Dico laicità perché io mi sento perfettamente inserito
nella laicità e, come tale, non sono laicista, non temo l'apporto e
il contributo della dimensione della cultura religiosa che ci
appartiene. La capacità di distinguere la differenza tra ciò che
posso cambiare e ciò che è ineluttabile, ciò che non posso
cambiare, l'azione dell'essere umano e l'azione di ognuno di noi
sta in questa prima parte: che cosa posso cambiare? È lì che si
esercita l'umano ingegno, è lì che si esercita la capacità, è lì
che si esercita l'attività umana, è lì che si esercita l'attività
politica. Il nostro compito è questo: che cosa posso cambiare? E
non è un'ottica di cambiamento semplicemente per buttare via il
passato, perché noi sappiamo che il futuro ha un sapore antico, nel
passato c'è un insegnamento per il futuro, ma si tratta di pensare
di operare quel miglioramento che ognuno di noi è tenuto a operare
sempre. E questo miglioramento si attua in maniera assolutamente
forte, assolutamente magistrale nel momento in cui noi ci troviamo
di fronte all'insegnamento, al fatto anche negativo. Ricordo che il
significato etimologico della parola "insegnamento" è "insignare",
cioè mettere un segno, incidere, anche la cicatrice è un'incisione
e la cicatrice insegna.
Quindi il ruolo di questo evento, sicuramente grave, di oggi,
che rivela un passato, un'attività che si attua da tempo deve
insegnarci, se non ci insegna, vuol dire che noi manchiamo in
questo compito. E cosa posso cambiare come Consigliere? Come può
cambiare ognuno di noi? Cambiare ottica, migliorare quest'ottica
che è dentro, è incisa nel codice morale di ognuno di noi, ma
dobbiamo rispolverarla quotidianamente, si tratta di capire che
esiste un modo di fare politica nell'interesse dei cittadini e di
una comunità, nient'altro che questo. E quando noi ci troviamo di
fronte a un fatto come oggi, ci troviamo di fronte a un sistema, a
un fatto grave che evidenzia che c'è un sistema che non funziona,
ma nel momento in cui noi accusiamo, indichiamo il sistema che non
funziona, non stiamo facendo un'azione di linciaggio nei confronti
di una forza politica, di un insieme di persone, noi vogliamo
mettere attenzione sul lato negativo, sul fatto che c'è un sistema
che non funziona. Dobbiamo avere il coraggio di dirlo, indagarlo,
verificare dove esiste e dove non esiste perché questo è il compito
di chi si mette di fronte alla verità con dignità perché si tratta
di avere il coraggio di guardare in faccia alla verità. Parmenide
nel 500 Avanti Cristo diceva: "Non avere paura della ben rotonda
verità", non dobbiamo avere paura. L'esame di coscienza costituisce
l'ossatura morale, spirituale, etica di una persona e di un popolo.
La dobbiamo invocare in questo momento. Di fronte a questo
meccanismo anomalo noi dobbiamo dare una reazione e lo chiede la
nostra dignità personale, lo chiede il fatto che questo sistema
lede gravemente questa istituzione, ma questa istituzione non
rappresenta solo noi 35 Consiglieri, questa istituzione rappresenta
i nostri elettori, le persone che il 20 maggio si sono alzate e
sono andate alle urne per esprimere il loro parere in merito a
forze politiche e a singole persone. Quindi è questa la dignità che
sta alla base. E non finisce qui, rappresenta l'intera comunità
valdostana, anche quelli che non hanno votato. Questa istituzione,
badiamo bene e ricordiamoci, rappresenta l'ultima roccaforte della
fiducia che i cittadini danno alla politica. Se così è, se noi
siamo l'ultima roccaforte della fiducia che i cittadini danno alla
politica, questa è la nostra responsabilità quotidiana, di ogni
giorno, ma questa fiducia data alla politica, si soddisfa
rappresentando i cittadini e ascoltandoli. Noi lo faremo e lo
facciamo, non c'è alcun dubbio, ognuno con le proprie capacità,
siccome nessuno di noi ha le ali sulle spalle, ognuno di noi è
fallibile, lo farà nei limiti della propria identità personale, nei
limiti della propria umanità, ma è importante che ci sia una
volontà nel farlo, ascoltandoli, attraverso l'atto principe di
ascolto dei cittadini. E qui io mi permetto di condividere con voi
questa riflessione che mi porta esattamente qui, di fronte alla
fiducia dei cittadini espressi rispetto alla nostra istituzione o
noi riusciamo a essere eroicamente capaci di dare motivo di questa
fiducia o altrimenti dobbiamo essere altrettanto eroicamente capaci
e coraggiosi di tornare al voto e di dare ai cittadini
l'opportunità di esprimersi perché c'è un connubio tra noi e i
cittadini, in realtà noi non siamo di qua dalla barricata e loro di
là, noi siamo la comunità valdostana.
Primus inter pares
. E
noi vogliamo che la comunità valdostana possa avere fiducia nella
politica perché ledere la fiducia della comunità valdostana vuol
dire indebolire ognuno di noi, indebolire il nostro presente,
indebolire il futuro, il nostro futuro e della generazione che ci
segue. Quando qualcuno ci chiederà un domani: "Tu che cosa facevi?"
mentre la maggior parte della gente perdeva fiducia nella politica
e lasciava che la politica non potesse più dire niente. Tolto
questo ruolo della politica, dell'istituzione, piaccia o non
piaccia, noi interrompiamo, cancelliamo qualunque tipo di
interposizione tra il singolo cittadino e i poteri forti. Questo è
il nostro compito: roccaforte.
Presidente
- La parola al collega Lucianaz.
Lucianaz (LEGA VDA)
- Aspettavo qualcuno della
maggioranza per l'alternanza. Prendo la parola su questo fatto
perché in campagna elettorale mi sono speso sulla parola
"'ndrangheta" che da valdostano trovo sia una vergogna sociale
nella mia terra, una vergogna soprattutto se sostenuta o presente
dentro delle forze politiche. Quindi l'ho denunciata forte sempre e
la contrasterò con tutte le mie forze. La Valle d'Aosta non deve
vedere presenze 'ndranghetiste. Mi dispiace che nella mozione non
ci sia la parola "'ndrangheta", ma cambia poco.
Comincio con un paradosso: colpisce il fatto che c'è il rischio,
come pubblicano i giornali, che il comune di Saint-Pierre ?
notoriamente, Rosy Bindi va in vacanza a Vétan ? rischi il
commissariamento, e la Bindi ha alzato un velo opprimente sulla
nostra comunità, e per fortuna, perché queste cose i valdostani le
dicevano da sempre, da tempo immemore! Ho qui qualche testimonianza
di pentiti di 'ndrangheta, fine anni Novanta: "Sono arrivato a
Torino nel 71 e da subito ho saputo che in Valle d'Aosta vi era un
locale attivo", il locale è la struttura di base della 'ndrangheta,
che sorge in un determinato paese allorché si supera il numero di
49 affiliati circa e qualunque copiata cui appartengono. La copiata
è il nome di uno dei responsabili del locale. Poi c'è il battesimo
e l'operazione lenzuolo ci ha mostrato come avviene il battesimo
qui ad Aosta. Questo nel 71! Allorquando si forma un locale, si
deve notizia alla mamma di San Luca da dove viene inviato un
rappresentante il quale organizza la riunione del locale, alla
presenza di tutti gli affiliati di quel paese, nel corso della
riunione, viene nominato il capo bastone, contabile e crimine. Un
altro pentito, un certo Foti, dice: "Il responsabile del locale di
Aosta era un tale Santo, chiamato compare Santo, il locale di Aosta
dipendeva a sua volta dal sottolocale di Ivrea, l'attività
principale del locale di Aosta erano estorsioni a imprenditori e
droga"; un terzo pentito, sempre fine anni Novanta, dice: "Quello
che so, dall'88, perché ero nel carcere in Valle d'Aosta è che
'ndranghetisti, calabresi mi hanno detto che era attivo un locale
ad Aosta", eccetera eccetera. Senza parlare di fatti criminosi,
però è da troppo tempo che c'è questa presenza. Noi lo sappiamo,
almeno tanti lo sanno. Chi non lo sa ? ma ha un problema grosso
allora! ? o minimizza, che è grave, o proprio non c'è, perché è di
tutta evidenza che ci sia questo fatto.
E qui mi rivolgo alla comunità calabrese perché tutti quanti noi
amici, compagni di scuola, ragazze calabresi nei tempi passati, è
una comunità eccezionale, lo sappiamo e il mio invito a tutti i
calabresi di buona volontà che sono venuti in Valle d'Aosta per
diverse ragioni, che isolino questi fenomeni malavitosi, che
prendano coscienza che la Valle d'Aosta vuole rimanere libera e
pulita e che non è il caso di reimpiantare culture deviate anche in
questa terra, che a loro ha permesso di crescere e di
realizzarsi.
Finisco con la citazione del comandante dei Carabinieri di Aosta
Caminada che, due settimane dopo l'intervento della Bindi, ha
detto: "Esiste la presenza di un substrato culturale favorevole a
questo tipo di fenomeno", il procuratore Ceccanti ha riconosciuto
che l'interesse ad acquisire terreno attraverso strutture
imprenditoriali medio- piccole, soprattutto nell'edilizia, è
presente. L'ex questore Ostuni: "Il fatto che ci sia questo in
territorio la presenza di persone che fanno riferimento a famiglie
'ndranghetiste è evidente".
Svegliamoci, in Valle d'Aosta non ci deve essere 'ndrangheta a
mio avviso, parlo a livello personale e gli amministratori e la
politica devono fare il loro ruolo sociale, culturale, ma anche dal
punto di vista amministrativo.
Président
- Quelqu'un souhaite intervenir? Je ferme la
discussion générale. Il y a des répliques? La parole au président
Fosson.
Fosson (GM)
- È la fine di una giornata molto difficile,
molto dura perché il sapere che ci sono delle infiltrazioni mafiose
in Valle, qui tra noi, ci rende profondamente tristi. Avete usato
diversi aggettivi e sono tutti da raccogliere. Ringrazio tutti
quelli che sono intervenuti, li ringrazio perché in tutti c'è stata
una grande passione e una grande determinazione nel dire: "Noi non
c'entriamo niente con questo e vogliamo essere sempre più lontani
da questi metodi"; ringrazio anche chi, con modo molto accorato, ha
detto che la Valle d'Aosta non è così, ed è vero, ma anche i
calabresi non sono così. E questo vogliamo ribadirlo e ci crediamo
profondamente.
C'è una grande differenza però nell'affrontare la discussione di
oggi: prima il consigliere Lucianaz diceva: "noi dobbiamo cambiare,
svegliamoci", ci sono quelli che, invece, dicono: "voi dovevate
svegliarvi". C'è una grossa differenza, quelli che dicono "noi", si
mettono in giudizio, da stasera stessa lavoreranno per cambiare
questa situazione, quelli che invece dicono: "è colpa vostra" non
faranno niente perché penseranno che è sempre colpa di qualcun
altro.
Ringrazio il collega Cognetta per il suo accorato appello che
condivido completamente, anch'io è da un po' di tempo che sono qui
e il fatto che siano avvenute queste cose senza che ne
accorgessimo, è grave.
Oggi il procuratore mi ha colpito dicendo: "Forse questo è più
facile perché i numeri sono molto pochi, la gente parla con tutti,
ci si conosce con tutti" e, alle volte, la stretta di mano e
l'abbraccio a uno può essere anche pensato in altro modo:
sicuramente i nostri numeri non facilitano queste analisi.
Il discorso è accorato perché ci si dice: " Perché sono qua da
tanto tempo? Potevo stare da un'altra parte dove qualche mestiere
lo avevo anch'io, dove un pezzo di strada lo potevo fare anch'io.
Non sono venuto qua per assecondare nessun movimento, nessuna
pratica faziosa e non sono venuto qua per scambio di voti".
Bisogna dimostrare che queste accuse sono vere. Gli scandali
negli ultimi anni non sono avvenuti solo nella classe politica, ma
anche in altre situazioni, in altre professionalità, l'ha detto
molto bene il consigliere Nogara, magari anche in quelli che ci
dovevano difendere e proteggere, perché non solo la classe politica
è entrata in questi grandi scandali. Anche in certe forze, che
erano lì per difenderci, in certe Armi, ce n'è per tutti, è una
questione di persone, non è l'appartenenza a una o un'altra
professionalità o a un altro settore, quindi ecco perché è molto
giusto quello che ha ribadito Distort, come sa fare solo lui, siamo
noi che dobbiamo metterci in discussione! Tutti. Collega Manfrin,
lei ci ha presentato un manuale di come non deve essere la politica
e di come ci siano degli influssi tra il potere, la 'ndrangheta e
la politica, ha fatto un regolamento. Non è un regolamento solo
applicato in Valle d'Aosta, però.
Tra l'altro, l'indagine c'è anche in Piemonte, questa
alterazione della politica per intralci non esiste solo in Valle
d'Aosta, gliel'ha detto molto bene il collega Marquis. Vuole che
citiamo la Lombardia? Io avevo un caro amico, che era stato con me
in Senato, che era Assessore alla Sanità della Lombardia:
mortificato io di sapere che lui avesse preso dei soldi che erano
dovuti a un ospedale per bambini in Brasile!
Collega Spelgatti, quando lei punta il dito e dice: "Voi
puzzate!" C'è un po' di discrasia, mi permetta, tra quello che lei
dice e quello che ha fatto, quando era qua perché forse anche lei
qualcosa di più poteva fare, senza contare la sua presenza in forze
politiche in passato, non è sempre stata nella Lega.
Quindi c'è il "voi" e c'è il "noi", c'è qualcuno che dice: "Non
si è cambiato niente, è uno schifo e siete voi", c'è qualcun altro,
anche il collega Aggravi, oltre al collega Distort, che dice:
"Analizziamoci tutti" perché forse, come dice il consigliere Mossa,
non siamo stati così intelligenti da accorgercene.
Termino dicendo che, come Governo e tutti insieme noi vogliamo
lavorare per dimostrare che non è così. Lavorare per dimostrare che
? quando dico che bisogna difendere la legalità ? dobbiamo lavorare
bene, che dobbiamo lavorare con attenzione agli incarichi, agli
appalti, alla meritocrazia, eccetera eccetera. Questo è un impegno
che ci prendiamo tutti.
L'osservatorio, consigliere Bertin, è una proposta che lei fa
spesso, che io condivido, quando ero a Roma, lei sa benissimo, mi
sono adoperato con tutte le mie forze perché la Commissione
antimafia ricevesse l'Osservatorio della Valle d'Aosta, per cui può
essere una buona soluzione, però ha ragione Daudry quando dice:
"Quando venne il questore Ostuni e riparlammo di osservatorio
disse: voi fate il vostro che noi facciamo il nostro", quindi
perché creare delle forze all'interno della politica che poi non
servono o non lavorano per dire: "Ho fatto l'osservatorio" quando
le Forze dell'Ordine su questo ci hanno indicato, mi si permetta,
un'altra strada?
Mi permetta Gerandin, sul voto di scambio c'è stata una grande
indagine della Questura e della Procura di Valle d'Aosta che si
chiamava "Tempus Venit". E se queste indagini della Magistratura
furono molto accurate, io ero a Roma, le seguii anche lì, non hanno
prodotto o non ci hanno indicato che ci sia stato uno scambio di
voto, chi doveva fare certe osservazioni, probabilmente non le ha
fatte. Però l'indagine non è che non ci sia stata mai sullo scambio
di voto, ma c'è stata eccome. Termino dicendo che io penso che,
come hanno detto tanti ? li ringrazio ? le cose cambieranno se
cambiano noi.
Ha ragione la consigliera Minelli quando dice: "Deve essere
corale perché più è corale e più è forte", più siamo insieme a
combattere questa mentalità e più siamo forti. Io credo che qui, in
Valle d'Aosta, prima di combatterne altre, dobbiamo combattere
questa battaglia per dimostrare che noi siamo qui per fare bene,
per l'interesse della Valle d'Aosta, ma sul serio.
Io vado via questa sera con una idea ben precisa su di me, nel
senso che devo fare di più, devo essere più attento, devo lavorare
di più con gli altri. Quindi con un compito bene preciso.
"Avete solo diciassette voti, vi siete contati?", non facciamo
campagna acquisti, consigliere Vesan, il giorno che non saremo più
in maggioranza, andremo a casa tranquilli, non abbiamo problemi. I
numeri non sono sufficienti per governare? Ce ne andiamo via il
giorno dopo, non dopo quindici o venti giorni di resistenza a tutti
i costi, glielo assicuro, glielo dico e sarò come la piaga marcia,
vi assicuro che è così, non faremo ricerca di voti, noi siamo qui
solo per dimostrare che si può fare bene, con i nostri limiti, ma
soprattutto il problema non è "voi" o "noi", il problema non è la
colpa di qualcuno, siamo noi tutti che dobbiamo fare qualcosa in
più.
Presidente
- Per fatto personale, la parola alla collega
Spelgatti.
Spelgatti (LEGA VDA)
- Direi che tutto il suo discorso
parla da solo. Il fatto personale: lei ha insinuato che io fossi
stata in altre forze politiche. Eh no, le elezioni del 2013,
politiche 2013: candidata per la prima volta come Lega, che non
aveva mai avuto un eletto; qualche mese dopo, elezioni regionali e
in quota Lega siamo andati in un'altra lista perché da una
candidata siamo diventate due candidati, siamo partiti da zero.
Quindi io non sono mai stata in un altro partito, in quota Lega non
potevamo fare una lista, da uno siamo passati a due, diventava un
po' difficile fare una lista.
Comunque la ringrazio per il suo discorso, visto che io non ero
adeguata come Presidente della Giunta perché invocare l'intervento
della Magistratura, delle Forze dell'Ordine, per fare pulizia in
Valle d'Aosta non era una cosa che si doveva dire come Presidente
della Regione, ma si può fare una difesa di questo sistema dicendo:
"Non succede solo nella politica, ma succede anche
nell'imprenditoria, nella Magistratura, non succede solo in Valle
d'Aosta, ma succede anche fuori", benissimo.
Presidente
- Dichiarazione di voto. La parola al collega
Gerandin.
Gerandin (MOUV')
- Solo per correggere un po' il nostro
Presidente che, probabilmente, preso dalla foga, penso che non
abbia capito bene quello che ho detto, perché non ho mai citato la
"Tempus venit", per cui, se lei mi risponde sulla "Tempus venit",
su qualcosa che non ho citato... faccia attenzione quando ci sono
gli interventi. Presidente, le voglio solo ricordare che il mio
intervento era riferito a una risoluzione del 12 marzo del 2014, le
rileggo il titolo, che era quello della "preoccupazione per
presunte pratiche illegittime alle elezioni regionali del 2013, e
tutela della libertà di scelta, della dignità dell'elettorato
valdostano". Le dico qualcosa di più: lei è uno dei dieci che non
l'ha votata per cui qualche rigurgito di coscienza ce l'ha. È
chiaro che poi ha questi scatti o queste prese di posizione.
Torno a dire e ripeto che in quest'aula non tutti hanno le
stesse responsabilità, per cui con questo io chiudo, penso ci sia
stato un malinteso, ma faccia attenzione.
Presidente
- La parola al collega Bertin.
Bertin (RC-AC)
- Sarà perché oggi il Presidente Fosson
all'improvviso ha scoperto anche lui che c'è la 'ndrangheta in
Valle d'Aosta, che l'ho visto particolarmente deciso, ma, come
diceva il collega Gerandin, anche piuttosto impreciso perché su
diversi punti le mancano un po' di elementi. Indagini sul voto di
scambio in Valle d'Aosta ce ne sono state, c'è stata addirittura
una condanna in primo grado, ricordo di un suo collega, anzi, il
suo capo partito poi assolto e ci sono state anche altre indagini
sul voto di scambio, ma resta il fatto che "Tempus Venit" era nata
per un'altra vicenda, nasceva per la questione parcheggio
dell'ospedale su un tentativo di estorsione da parte della famiglia
Facchineri su quell'opera, nulla a che fare con il voto di scambio.
Erano altre indagini.
A parte questo, l'osservatorio sulla criminalità di stampo
mafioso, richiesto diverse volte in questo Consiglio, non ha niente
a che fare con le indagini, si tratta di avere degli elementi, come
tutte le Commissioni e gli osservatori che si occupano di altre
cose che devono avere al loro interno figure tecniche in grado
d'interpretare le cose che succedono, come peraltro è per la
Commissione antimafia statale o come anche per l'osservatorio dei
rifiuti, che ha delle figure tecniche per permettere alla politica
di fare delle scelte e soprattutto può essere un supporto in fase
legislativa per permettere alla Regione di avere degli strumenti
legislativi (immaginiamo per esempio la legge sugli appalti) o una
consulenza da parte di chi fa questo di professione.
Ha fatto un po' di confusione, Presidente.
Presidente
- La parola al collega Manfrin.
Manfrin (LEGA VDA)
- Per fatto personale perché qualcuno
ha evocato il mio nome. Per rispondere a due colleghi, il primo è
il collega Marquis, che in un suo intervento precedente ? mettendo
nel mazzo anche i colleghi dei 5 Stelle ? ha detto che la Lega si
sarebbe resa responsabile perché, con dei provvedimenti
legislativi, avrebbe effettuato della corruzione elettorale. Prendo
a prestito le parole del collega Nogara che ha detto: "Se lei sa i
nomi, allora ci denunci!", la invito a denunciarci, collega
Marquis, denunci cortesemente la Lega nazionale per corruzione
elettorale. La invito a farlo, la sfido a farlo. Lo faccia,
l'aspettiamo al varco!
Dopodiché, presidente Fosson, innanzitutto lei dice che io ho
compilato un decalogo delle regole da osservare; come lei ben sa,
un decalogo è composto da dieci punti, io invece semplicemente ho
indicato un unico punto. Qual è questo punto? Quello di spiegare ai
cittadini, soprattutto quelli che non sono avvezzi ai sistemi
elettorali, ma soprattutto ai sistemi politici- amministrativi, che
non c'è bisogno di andare dal politico di turno in ginocchio
nell'ufficio a chiedere il favore, a chiedere il piacere, a
chiedere d'intercedere, non ce n'è bisogno. Questo bisognerebbe
spiegarlo perché il politico di turno non è un signore feudale che
può concedere ? bontà sua ? le sue proprietà al cittadino che lo
supplica, ma esistono delle regole di accesso, esiste la legge e
quella si rispetta. Se la persona ha diritto, otterrà quanto
richiede, se la persona non ha diritto, non otterrà quanto
richiede. La politica fa altro, la politica stabilisce le regole
comuni nelle quali ci si deve muovere. Non è un decalogo, è una
regola unica, una regola d'oro.
Quello che però mi ha lasciato un po' stupito, a parte la
posizione del collega Daudry, che ha espresso vicinanza ai
Consiglieri arrestati, da quello che ho capito e mi ha lasciato
basito ? io non esprimerei vicinanza ? avrà modo di chiarirlo, me
lo auguro davvero perché sono rimasto basito di fronte a una cosa
del genere, vede, quando condividevamo il governo di questa
regione, sia lei sia il collega Marquis a più riprese, ci avete
detto che, per fare il Presidente, bisogna essere dei pompieri e
che il presidente Marquis, non credo di fare mistero, quando faceva
il Presidente era ogni minuto con l'estintore in mano per spegnere
eventuali polemiche. Lei arriva in quest'aula con un membro della
sua maggioranza, che viene arrestato per 'ndrangheta, si alza e ci
fa la morale a tutti quanti! Sinceramente, fossi in lei, avrei
cercato qualche altra formula un pochino diversa per dire le cose
che pensava o forse non avrei detto niente o forse ancora avrei
fatto un atto di coraggio e non sarei intervenuto alla fine, ma
sarei intervenuto all'inizio, nel dibattito generale per permettere
anche a chi magari voleva fare degli interventi articolati di
risponderle nel merito, come hanno fatto alcuni colleghi, che hanno
dovuto utilizzare l'artifizio del fatto personale.
Presidente Fosson, prenda atto di quello che è accaduto,
facciamoci tutti quanti un bell'esame di coscienza ? tutti quanti,
ci mancherebbe altro ? ma non dimentichiamo che esistono anche
delle responsabilità perché è inutile che ci raccontiamo le favole
che nessuno sapeva, che siamo tutti vergini in un bordello, "per
carità, guai, non sapevamo nulla, ma cosa scopro d'improvviso"! No,
collega.
Una cosa l'ho detta pubblicamente, continuo a dirla e la dico
sempre, mi auguro di trovare finalmente una delle tante persone che
chiedono, incontrano, fanno e magari raccontano degli eventi del
passato dicendo: "Quello mi ha promesso questo, quello mi ha
promesso quest'altro" e di avere una di queste persone che dice:
"Sono pronto a denunciare", allora e soltanto allora si farà piena
luce sugli eventi di cui abbiamo parlato tutt'oggi.
Presidente
- Collega Marquis, per fatto personale.
Marquis (SA)
- Il mio intervento fa seguito alle
considerazioni espresse dal collega Manfrin. Probabilmente non ha
capito bene cosa ho detto, quando sono intervenuto in precedenza e,
pertanto, provo a ripetere l'intervento fatto poc'anzi. Per quanto
riguarda i provvedimenti legislativi, ben venga se venissero fatti
a Roma, ma il problema è che non vengono fatti provvedimenti, il
problema è che ogni giorno si dice una cosa, il giorno dopo
un'altra, si torna indietro... Prima ho fatto un esempio concreto
rispetto a quello che è stato detto l'altro giorno, cioè che dalla
prossima settimana vedremo, valuteremo di fare una
vignette
europea per mettere tutti gli Italiani nelle condizioni, con 45
euro, di viaggiare tranquilli e a costi sostenibili. Questo l'ho
preso come esempio rispetto al rapporto che c'è tra elettore e
politico. Andare a raccontare delle storie o cercare d'illudere il
cittadino è cercare di avere un rapporto fondato sulla mancanza di
correttezza. E pertanto io mi riferivo esclusivamente a questo,
quando ho parlato prima di metodologie, che non sempre sono
corrette e legittime.
Per quanto riguarda l'altro discorso, ho solo detto che non
veniamo qui a farci fare la morale. Ho apprezzato l'intervento del
collega Distort quando ha detto che tutti insieme dobbiamo
cominciare a renderci conto che c'è un'emergenza e dobbiamo
affrontarla. Per contro, non posso accettare il ragionamento di
quelli che si ergono a primi della classe quando, se volessimo fare
degli esempi, basta guardare fuori Valle, di rappresentanti che
militano nelle varie forze politiche, potremo fare anche noi delle
liste di situazioni che non sono proprio degli esempi sotto il
profilo etico e del comportamento legittimo di quello che dovrebbe
esercitare un politico.
Credo che la morale di tutto quello che è successo sia che la
politica deve alzare il livello di guardia e tutti insieme cercare
di operare nel modo di far venire alla luce le situazioni che non
vanno e di cercare di rafforzare una cultura della legalità sul
territorio, ma non venire qui dentro a fare delle distinzioni: "Noi
siamo i buoni, voi siete i cattivi", a livello personale non prendo
lezioni da lei sotto il profilo dell'onestà, io la rispetto, ma
chiedo analogo rispetto, suo, nei miei confronti.
Pertanto, credo sia questo il ragionamento, che è stato
sottolineato da diversi colleghi, che sono intervenuti da parte
della maggioranza. Non accettiamo di prendere lezioni perché non
c'è nessuno in grado di poterle dare perché credo che tutti ci
comportiamo, per quanto ci concerne, con il massimo livello di
correttezza. Credo che questo sia l'approccio che tutti teniamo
dentro quest'aula.
Presidente
- Per dichiarazione di voto, ha chiesto la
parola il collega Rollandin.
Rollandin (UV)
- Je crois que cet après-midi on a eu la
possibilité d'écouter différentes interventions, qui ont eu deux
aspects particuliers : le premier c'est de toute évidence : il faut
respecter la loi, et je crois que jusque-là il n'y a pas de
nouveautés. La plupart ont rappelé que la loi dit ça, qu'il y a
toute une série d'attentions que, je crois, on doit se rappeler de
maintenir, chacun pour soi, pour ce qui est de l'activité et du
rôle qu'il joue dans la politique.
Credo soprattutto che sia importante ricordare l'altro aspetto
emerso durante questo dibattito: quello che succede nella nostra
Valle ? nessuno ha mai detto che è esente da 'ndrangheta, abbiamo a
volte ricordato l'isola felice, personalmente in quanto isola non è
che mi abbia mai entusiasmato ? nella politica molte delle
situazioni che ci troviamo a gestire sono sicuramente collegabili
al politico di turno, ma anche alle strutture che gestiscono le
varie situazioni nelle amministrazioni pubbliche, dai Comuni alla
Regione, perché molte situazioni che ci siamo trovati a gestire
sono legate a delle scelte che, sovente, sono supportate da pareri,
da annotazioni molto precise, che ti dicono che è tutto in regola,
e poi magari si scopre che non è tutto in regola. Sotto questo
profilo dico che abbiamo molto da imparare, che sicuramente
dobbiamo essere sempre più prudenti e vale il discorso, che è stato
fatto, dell'impegno che ognuno di noi deve portare.
Sicuramente chi governa qualcosa sbaglia tutti i giorni, è quasi
scontato, ma tra l'errore fatto in buona fede... lo dico nel senso
che dal piccolo dettaglio nel rilasciare un'autorizzazione, nel
dare un parere, quante volte succede? Essere in grado di garantire
che sia tutto perfetto credo sia difficile, quello che è possibile
? è quello che diceva il consigliere Distort ? cioè avere questo
impegno globale, autentico e serio di portare avanti gli interessi
generali, sapendo che dobbiamo tutti avere il buon senso di
rapportarci con la realtà e di riuscire a evitare le difficoltà
principali che ci fanno sbagliare o a evitare di arrivare a punti
tragici come quelli di cui abbiamo parlato questa sera.
Quindi noi votiamo convintamente la mozione preparata e
presentata grazie all'apporto di tutti.
Presidente
- Non ci sono altre richieste di intervento.
Pongo in votazione la mozione. La votazione è aperta. La votazione
è chiusa.
Presenti: 33
Votanti e favorevoli: 33
Il Consiglio approva all'unanimità.
Colleghi, chiedo una Conferenza dei Capigruppo, i lavori sono
per oggi conclusi e saranno riaggiornati domani.
---
La seduta termina alle ore 20:37.
