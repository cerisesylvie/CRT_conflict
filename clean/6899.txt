Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1402 del 26 giugno 1985 - Resoconto
OGGETTO N. 1402/VIII - PROBLEMI CONCERNENTI LA LINEA
FERROVIARIA AOSTA-CHIVASSO. (INTERPELLANZA).
PRESIDENTE
: Do lettura dell'interpellanza presentata dal
Consigliere Viberti:
INTERPELLANZA
RICORDATO CHE la Convenzione tra il Ministero della Difesa ed
il Ministero
dei trasporti che affidava la gestione della linea
ferroviaria Chivasso-Aosta al Genio ferrovieri scadeva lo scorso 30
aprile 1985;
RILEVATO CHE più nessuna informazione in proposito è stata
fornita al Consiglio da parte della Giunta regionale;
APPRESO ALTRESI' che i nuovi orari, introdotti lo scorso 3
giugno, sulla Aosta-Torino hanno ulteriormente aumentato il tempo
di percorrenza dei treni diretti;
AL FINE di avere notizie sulle iniziative assunte dalla
Giunta regionale per smilitarizzare la Aosta-Chivasso e per evitare
danni agli utenti;
il sottoscritto Consigliere regionale di "Nuova Sinistra
della Valle d'Aosta"
INTERPELLA
la Giunta regionale per conoscere:
1)
a che punto è la trattativa per la
smilitarizzazione della linea Aosta-Chivasso;
2)
quali iniziative sono state assunte in merito ai
nuovi orari dei treni che penalizzano gli utenti della Valle
d'Aosta.
PRESIDENTE:
Ha chiesto di illustrare l'interpellanza il
Consigliere Viberti, ne ha facoltà.
VIBERTI - (N.S.):
Come qualcuno suggerisce, forse è il
momento di cambiare mezzo di locomozione, ed allora perché non
approfittare di questa possibilità per cercare di risalire un po'
la china, lasciando per strada chi non ha voglia di lavorare
correttamente?
Da tempo ci occupiamo del problema della ferrovia; è nota a
tutti la nostra posizione rispetto al problema autostrada in
contrapposizione alla ferrovia. A nostro avviso questo mezzo di
trasporto potrebbe assolvere una funzione analoga a quella
dell'autostrada, naturalmente tenendo conto di uno sviluppo diverso
legato all'apertura di un nuovo traforo alpino.
Nel caso specifico ci premeva avere delle informazioni
riguardanti impegni presi in questo Consiglio dall'Assessore Lanivi
circa la possibilità della smilitarizzazione del tratto
Aosta-Chivasso, che oltre agli effetti di una possibilità di
aumento di occupazione nella nostra Regione, potrebbe anche
permettere un adeguamento della tratta ferroviaria alle nuove
prospettive che si aprirebbero in caso di una scelta quale dicevo
prima.
Vorrei aggiungere a quanto già indicato nella premessa
dell'interpellanza che siamo venuti a conoscenza del fatto che di
nuovo quest'anno si chiude il trasporto da Aosta a Pré-Saint-Didier
per motivi tecnici di lavoro; ben sapendo che questa tratta non è
particolarmente redditizia, riteniamo che sarebbe opportuno, come
avviene in molti altri casi, che comunque il servizio ferroviario
venisse assolto. Non riteniamo, anche avendo parlato con persone
competenti rispetto allo svolgimento del traffico ferroviario, che
sia indispensabile bloccare per tutto il periodo estivo il
trasporto da Aosta a Pré-Saint -Didier. Sembra che altri siano i
motivi, cioè la possibilità di recuperare personale ed utilizzarlo
in altri punti durante il periodo estivo, per cui oltre alle due
domande che sono già riportate nell'interpellanza, vorremmo avere
notizie più precise in merito a quanto vengo d'illustrare.
Siamo anche a conoscenza che esistono dei servizi sostitutivi di
autopullmans, ma non è questo, secondo noi, il modo di lavorare per
potenziare la ferrovia. E' chiaro che, se il servizio non funziona,
è sempre meno utilizzato ed è sempre più facile da parte di chi
gestisce questa linea rispondere alle loro richieste, dicendo che
la linea non è utilizzata. Resto in attesa di sapere quali sviluppi
ha avuto l'iniziativa dell'Assessore Lanivi.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Mi pare che nell'illustrazione
dell'interpellanza il Consigliere Viberti abbia ampliato anche
l'area degli argomenti trattati, con l'aggiunta dei problemi che
riguardano la tratta Aosta-Pré-Saint-Didier, per cui inizio a
rispondere proprio su quest'ultima.
Sulla interruzione del funzionamento della tratta
Aosta-Pré-Saint-Didier fornirei al Consigliere Viberti la risposta
che ho data precedentemente circa le motivazioni che hanno portato
a questa interruzione e che sono giustificate dai lavori in corso,
per un importo totale di circa 11 miliardi di lire, i quali per
loro natura obbligano all'interruzione del traffico ferroviario. In
effetti una parte di questi lavori sono stati eseguiti - e questo
per non interrompere il servizio ferroviario - già nei mesi scorsi,
tuttavia la gran parte di lavori rende necessaria la sospensione
del servizio, quindi diciamo che abbiamo dato un giudizio molto
positivo sulla realizzazione di questi lavori, perché saranno
quelli che consentiranno all'azienda di garantire il servizio nel
futuro; si tratta di 11 miliardi di cui avevo elencato anche i
particolari in una delle scorse sedute, che potrei dare in
fotocopia come risposta al Consigliere interpellante.
C'era un'altra richiesta che si riferiva invece agli orari
Aosta-Chivasso. In una riunione one si è tenuta ad Aosta, con i
membri della Commissione consiliare, il 2 aprile, si era fatta con
il Direttore compartimentale delle FF.SS. una ampia panoramica
sulla situazione ferroviaria; fra i tanti argomenti affrontati
c'era quello di migliorare alcune cose circa gli orari adottati,
soprattutto quelli del periodo estivo. Allora il problema
maggiormente messo in evidenza, sottolineato anche da una petizione
presentata, era la soppressione dei 20 minuti di attesa che i
passeggeri dovevano sopportare ad Ivrea; con il nuovo orario
ferroviario questa attesa è stata eliminata, per cui il treno in
questione, anziché arrivare alle 9,10 a Torino, arriva alle
8,30.
Sull'intero discorso della utilizzazione della linea ferroviaria
e sugli orari sulla tratta Torino-Aosta, mi pare che proprio in
quella sede sia stato sottolineato come il miglioramento del
servizio sia possibile solo con miglioramenti e ristrutturazioni in
aree diverse dalla nostra, e cioè solo con il raddoppio
dell'attuale linea doppia - quindi sarebbe la quadruplicazione
della linea Torino-Milano - sarà possibile migliorare anche il
servizio per Aosta, in quanto la sovrautilizzazione già attuale di
quella linea porta a chiusure o ad attese per quanto riguarda
l'ingresso sulla linea Torino-Milano e soprattutto sulla stazione
di Torino. Quindi è vero quanto ha lamentato il Consigliere
Viberti, indicando nei decenni passati una sovravalutazione del
trasporto su strada a danno del trasporto su ferrovia; questo ha
ingenerato una situazione che è possibile superare solo con una
forte opzione a favore del trasporto ferroviario. Ho partecipato a
Roma, lunedì e martedì scorsi, alla presentazione delle premesse a
quello che dovrebbe essere il piano nazionale dei trasporti, e ci
auguriamo tutti insieme che il trasporto ferroviario esca dalla
situazione subordinata in cui si trova a tutt'oggi.
La conclusione del discorso, anche per non farci illusioni,
sulla Torino-Aosta è quindi legata alla realizzazione di un
programma più ampio. Nel piano stralcio per il rilancio delle
FF.SS. è inserito il raddoppio e l'elettrificazione della linea
Torino-Ivrea, quindi già l'attuazione di questo primo programma
potrebbe migliorare il servizio Torino-Ivrea, che, senza farci
illusioni, perdurante la situazione attuale o la politica di
trasporti seguita fino ad oggi, credo renderà molto difficile un
miglioramento effettivo del collegamento ferroviario Chivasso-Aosta
e Aosta-Pré-Saint-Didier.
Per quanto riguarda la smilitarizzazione, l'Amministrazione
regionale insieme ai nostri Parlamentari, con l'attività che hanno
svolto in sede parlamentare a Roma, ha seguito con molta attenzione
e impegno la smilitarizzazione della tratta Chivasso-Aosta. L'ha
seguita cercando di creare le condizioni reali perché la
smilitarizzazione possa avvenire, ricercando cioè con altre Regioni
italiane degli accordi perché altre Regioni facessero richiesta di
una linea in cui svolgere un servizio militare come quello sulla
tratta Chivasso-Aosta. Questi accordi sono stati raggiunti, tant'è
che una deliberazione della Regione Calabria ha richiesto
esplicitamente una linea militare in quella zona, e questo per
motivi occupazionali in quella zona. Non solo, il Parlamento è
stato interessato dai nostri Parlamentari con interrogazioni per
sollecitare la smilitarizzazione della nostra linea. Ed ancora, la
Presidenza della Giunta regionale ha chiesto un incontro con le
autorità militari che si è svolto già nel mese di febbraio, e
successivamente con ulteriori lettere ha richiesto un intervento
con i rappresentanti del Ministero dei Trasporti, il Ministero
della Difesa e l'Azienda delle Ferrovie dello Stato. La richiesta
di incontro è stata fatta prima che il Ministero della Difesa e
l'Azienda autonoma delle Ferrovie dello Stato giungessero alla
firma della convenzione novennale; ad una prima richiesta di
incontro ne è successivamente seguita una seconda, a sottolineare
l'urgenza e l'interesse che la Regione ha per questo problema,
illustrando anche le motivazioni prevalentemente di tipo sociale ed
occupazionale che la Regione ha rispetto alla richiesta di
smilitarizzazione della linea.
Fatti politici, scadenze elettorali, hanno progressivamente
fatto slittare la richiesta di incontro, che dovrà avvenire domani
27 giugno presso la sede della Regione valle d'Aosta a Roma, a cui
parteciperanno rappresentanti del Ministero dei Trasporti, del
Ministero della Difesa e delle Ferrovie dello Stato. Con l'incontro
di domani dovremmo avere una risposta rispetto alle richieste che
la Regione ha avanzato.
Ad ogni modo non facciamoci eccessive illusioni per i seguenti
motivi: primo, la competenza regionale in questa materia è scarsa,
per non dire nulla; secondo, vi è una attitudine del Ministero
della Difesa scarsamente sensibile alle esigenze regionali; terzo,
la stessa Azienda autonoma delle Ferrovie dello Stato, soprattutto
in questi ultimi mesi, ha come linea di politica generale una linea
di conduzione e gestione privatistica, e questa è già una decisione
politica assunta a livello nazionale, per cui l'Azienda Ferrovie
dello Stato dovrà nel corso dei prossimi anni dimostrare conti
economici non gravati prevalentemente da giustificazioni di tipo
sociale.
Come dico, tutti questi elementi ci fanno presumere una
situazione non facile rispetto a questo problema. Lo stesso
Ministero dei Trasporti, avendo avuto notizia che un'altra Regione,
in questo caso la Regione Calabria, si è dichiarata disponibile a
militarizzare una propria linea, non ha risposto agli Onorevoli
valdostani che, su questo argomento, avevano presentato una
interrogazione accettando la richiesta, ma dicendo semplicemente
che, al limite, le linee militari in Italia sarebbero state due.
Dobbiamo dire che anche le autorità militari hanno risposto alle
nostre richieste, sottolineando quanto sono trattati bene in valle
d'Aosta e quanto questo esercizio sia affidabile e soddisfi le loro
esigenze.
Si dà atto che dalle ore 12,19 riassume la Presidenza il
Presidente Giovanni Bondaz.
PRESIDENTE
: Ha chiesto di parlare il Consigliere Viberti,
per la replica, ne ha facoltà.
VIBERTI - (N.S.):
In attesa di conoscere gli sviluppi
della questione, per il momento mi esimo da fare dei commenti;
certo che le prospettive non sembrano positive ed ho addirittura la
sensazione che domani non si recherà neanche l'Assessore a questo
incontro, (... INTERRUZIONE ...) se vi si reca il Presidente della
Giunta, non posso che invitarlo a fare tutto quello che è possibile
per richiedere la smilitarizzazione; forse non vogliono andarsene
perché li trattiamo troppo bene, però non so se la strada da
seguire sia quella di trattare male la gente.
Certamente, finchè restiamo legati ad una tratta ferroviaria di
questo genere, diventa anche difficile pretendere la
smilitarizzazione. In effetti è una tratta di relativa importanza
rispetto al resto dello sviluppo ferroviario nazionale, è chiaro
che è più semplice anche per l'azienda delle FF.SS. lasciare ai
militari una tratta di questa modesta importanza. Però questo va
contro le nostre esigenze, quindi bisogna mettere in atto tutte le
possibili accortezze per riuscire a passare fra le maglie del
Ministero della Difesa.
Forse nella prossima occasione dovremmo essere più preparati nel
senso che non bisogna trascurare questo aspetto dei trasporti nella
nostra Regione e mettere in essere uno studio in proposito. Per il
momento non facciamo nessun commento, ci riserviamo di presentare
delle iniziative anche dopo aver sentito le eventuali comunicazioni
del Presidente della Giunta nel prossimo Consiglio del 3 e 4
luglio.
