Classificazione
GIUNTA REGIONALE



Oggetto del Consiglio n. 206 del 13 gennaio 2021 - Resoconto
OGGETTO N. 206/XVI - Interpellanza: "Condivisione della
decisione di costituirsi nel giudizio di legittimità costituzionale
relativo alla l.r. 11/2020".
Bertin (Presidente) -
Alla presenza di 33 consiglieri,
diamo inizio ai lavori pomeridiani del Consiglio regionale. Punto
all'ordine del giorno n. 19. Per l'illustrazione, la parola al
consigliere Manfrin, ne ha facoltà.
Manfrin (LEGA VDA) -
Quest'iniziativa arriva, come spesso
accade, in un momento quanto mai opportuno, cioè esattamente nello
stesso giorno in cui si discute della costituzione in giudizio
relativamente appunto alla legge n. 11 elaborata dal nostro
Consiglio, votata dal nostro Consiglio, peraltro non tutto, e ci è
sembrato quanto mai assolutamente necessario riflettere appunto nel
merito di quanto è accaduto in Giunta poco tempo fa.
Abbiamo, come sappiamo tutti, preso atto dell'impugnativa del
Governo relativa alla legge regionale n. 11/2020, la cosiddetta
"legge anti-DPCM", la legge che con coraggio questo Consiglio ha
deciso di approvare e che permetterebbe alla Valle d'Aosta di poter
autodeterminare le chiusure e le aperture delle attività
commerciali del territorio, e non solo, ma abbiamo anche preso atto
che ovviamente alla nostra legge, la legge n. 11/2020, sono seguite
numerose - lo ha ricordato anche questa mattina il Presidente -
ordinanze che hanno applicato, o in altri casi disapplicato, la
legge regionale disponendo aperture ma nella maggior parte dei casi
disponendo chiusure relativamente appunto a questa legge. Di tutta
questa ordinanza però rimane un dato, cioè che il Presidente ci ha
detto che quell'ordinanza è stata condivisa da tutta la Giunta e
noi ci fidiamo di quanto dichiarato dal Presidente, peraltro era
ovviamente l'unico a poterla promulgare, quindi sono state sue
dichiarazioni e noi ovviamente le prendiamo per buone.
Approfitto dell'occasione per esprimere anche tutto lo sconcerto
che abbiamo vissuto relativamente all'impugnativa dell'ordinanza di
fronte al TAR per un motivo molto semplice: l'ordinanza che si era
proposto di impugnare lo Stato sostanzialmente era un'ordinanza che
chiudeva le attività e non che le apriva, perché la legge apriva
tutte le attività, l'ordinanza le chiudeva. Impugnare l'ordinanza
avrebbe significato aprire tutte le attività, quindi ho trovato
questo gesto da parte dello Stato un po' incoerente rispetto a
quanto aveva dichiarato; mi auguravo quasi che effettivamente
l'ordinanza venisse impugnata e quindi si potesse dispiegare
l'efficacia della legge n. 11 in tutte le sue previsioni. Al netto
di questo lo sconcerto maggiore lo abbiamo vissuto di fronte alla
resistenza in giudizio firmata dalla delibera di Giunta. In effetti
uno Stato che ricorre contro la legge regionale non fa
eccessivamente notizia, accade lo sappiamo con una certa
regolarità. In questo caso però specifico le curiosità sono tante,
in primis
è decisamente curioso che lo Stato ricorra contro
una legge, in particolare contro un articolo contro cui, per
esempio, non ha ricorso qualche mese fa nella stessa forma quando
presentato da una legge provinciale della Provincia Autonoma di
Bolzano, e qui si spiegano le motivazioni per le quali abbiamo
voluto ricalcare in alcune parti della legge alcuni articoli già
approvati, nello specifico gli articoli che riguardano le aperture,
esattamente perché nella stessa forma gli stessi articoli sono ad
oggi vigenti nella legislazione della Provincia Autonoma di
Bolzano. Lì però lo Stato misteriosamente ha deciso di non fare
nessuna impugnativa.
In secondo luogo è particolarmente curioso che lo Stato impugni
una legge che ha visto un suo richiamo da parte di un'ordinanza
condivisa da una Giunta, che vede nella sua composizione un legame
con quel Partito Democratico, lo stesso di quel ministro, il
munifico Boccia, che si scagliò fin dal primo minuto contro il
nostro dispositivo e minacciò assurde e peraltro anche inattuabili
ritorsioni, anche questa sicuramente è una curiosità credo più dal
punto di vista politico.
Infine è decisamente preoccupante vedere che uno Stato ricorre
contro un articolo e facciamo l'esempio di un comma su tutti:
quello che disciplina la riapertura degli impianti a fune, dal
momento che è proprio il nostro Statuto speciale che assegna tra le
competenze primarie della nostra Regione esattamente le
disposizioni relative agli impianti a fune. È quindi
particolarmente curioso anche questo aspetto, cioè lo Stato decide
di ricorrere contro effettivamente le competenze statutarie della
nostra Regione e quindi è di tutta evidenza che questo non possa
essere che annoverato fra un vile e direi anche vergognoso attacco
alla nostra autonomia.
Proprio in quest'ottica quindi è un'occasione questa, quella
dell'impugnativa e quella della resistenza, che dovrebbe vedere
tutti i Valdostani e ovviamente i loro rappresentanti uniti nel
difendere ciò che i padri dell'autonomia ci lasciarono in eredità e
mi ha fatto particolarmente specie leggere o non leggere forse nel
voto della resistenza in giudizio i nomi degli assessori Minelli e
Guichardaz, rappresentanti proprio di quella Sinistra governativa
che mal tollera che una Regione possa autonomamente decidere quali
siano le misure che può applicare sul proprio territorio. Proprio a
seguito di questo abbiamo poi letto le indiscrezioni giornalistiche
che hanno presentato questo atto, questo mancato voto e questa
mancata presenza della resistenza in giudizio proprio con un
incasellamento politico, cioè l'assenza dei due Assessori sarebbe
stata effettivamente meditata ed eseguita per evitare di dare il
proprio apporto alla resistenza in giudizio e quindi al contrasto
con lo Stato. Noi però non ci nutriamo di indiscrezioni
giornalistiche, quindi proprio sulla base di questo abbiamo deciso
di venire qui in quest'aula e chiedere a questo punto delle
spiegazioni direttamente al Governo per vedere effettivamente se da
questo punto di vista ci sia condivisione o meno da parte della
Giunta sull'atto che è stato votato dalla Giunta e quindi se la
Giunta condivide nella sua interezza la decisione di costituirsi
nel giudizio di legittimità costituzionale contenuto nella delibera
n. 1393/2020.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Aspettando notizie da Roma in merito
all'impugnativa della nostra legge n. 11, che, come ricordato, cade
proprio oggi, quindi questa interpellanza è effettivamente "a
fagiolo" per quanto riguarda la tempistica.
Concordo anche con il collega Manfrin ovviamente sui dubbi sulla
tempistica dell'impugnativa, in particolare sul fatto che sia stata
impugnata prima l'ordinanza rispetto alla legge, perché
effettivamente quel passaggio se il TAR Valle d'Aosta avesse
accettato la sospensiva richiesta dal Governo, sarebbe stato un
passaggio pericoloso dal punto di vista sanitario, perché comunque
in un momento in cui la situazione è abbastanza delicata, saremmo
paradossalmente andati verso un'apertura indiscriminata e senza
controlli, senza protocolli, insomma in una situazione delicata da
gestire.
In questa interpellanza però si chiede se la Giunta nella sua
interezza condivida la decisione di costituirsi nel giudizio di
legittimità costituzionale contenuta nella delibera citata n.
1393/2020. È cosa nota che l'approvazione della legge n. 11/2020
abbia avuto una genesi all'interno delle Commissioni, che, una
volta arrivata in Consiglio, questa stessa legge abbia avuto una
condivisione trasversale tra maggioranza e opposizione e che al
contrario abbia visto una parte della maggioranza non condividere
l'impianto normativo della citata legge n. 11.
I membri di Giunta che il collega Manfrin ha citato, che fanno
ovviamente parte del Progetto Civico Progressista, che non avevano
condiviso come movimento i contenuti della legge n. 11, hanno
deciso, direi coerentemente con il percorso di approvazione della
legge, di non partecipare alla votazione in Giunta. Senza entrare
nel merito della questione, ritengo che la non partecipazione al
voto di una delibera, che è comunque legata a un atto normativo
consiliare che il gruppo di riferimento di due Assessori non ha
sostenuto, sia da ritenersi comunque un passaggio coerente e che
quindi non ritengo particolarmente da stigmatizzare, ecco molto
semplicemente.
Presidente -
Per la replica, la parola al consigliere
Manfrin.
Manfrin (LEGA VDA) -
La ringrazio, Presidente, anche per
la franchezza della sua risposta, però alcuni ragionamenti li
condivido, alcuni li condivido un po' meno. Andiamo con ordine:
innanzitutto lei ha detto, secondo me, un'inesattezza nel merito
della questione sull'impugnativa dell'ordinanza rispetto alla
legge, ovvero che se l'ordinanza fosse decaduta, avremmo avuto
dispiegati gli effetti della legge "senza protocolli"... no, senza
protocolli, perché lei sa benissimo che ogni singola attività
commerciale, culturale e quant'altro ha precisi protocolli che ha
ovviamente dovuto, dovrebbe e deve, se vuole riaprire, rispettare,
quindi non sarebbe stato un salto senza protocolli ma sarebbe stata
un'apertura in sicurezza, che era esattamente l'obiettivo della
legge: applicare le aperture con i protocolli di sicurezza previsti
dalla legge, che sono quelli che sono stati utilizzati durante
tutta l'estate. Evidentemente quindi non sarebbe stata un'apertura
così libera, senza protocolli, senza sicurezza, assolutamente
no.
Detto questo, però rimane un problema politico, quindi, come
giustamente le ho elencato, ci sono stati degli atti susseguenti
rispetto a quella legge e uno di questi atti è stato quello
dell'ordinanza, l'ordinanza con la quale lei chiudeva gran parte
delle attività che invece venivano aperte e poi decretava
l'apertura però tre giorni prima che in realtà poi si passasse
nella zona gialla e quindi potessero aprire tutte regolarmente, lei
ci ha assicurato essere stata condivisa con tutta la Giunta, quindi
questa ordinanza che apriva le attività in parte era condivisa da
tutta la Giunta ma questa ordinanza si poteva fare solo in forza
della legge n. 11 approvata da questo Consiglio. Allora io mi
chiedo sinceramente come mai c'è una parte politica che fa parte
della maggioranza e della Giunta che utilizza le leggi quando le
piacciono ma solo il pezzettino che le piace ma poi se ne allontana
quando invece è il momento di difenderle, perché lo stesso
atteggiamento - e lo ricordo all'Aula e lo ricordo anche a chi è
fuori - è stato tenuto dalla stessa forza politica che lei ci ha
appena citato, perché abbiamo votato tutto un testo di legge e in
tutto questo testo di legge abbiamo visto che questa forza politica
ha votato o contro, o si è astenuta su tutto, tranne che su un
emendamento: quello che istituiva una Commissione nella quale dare
linee di indirizzo alla Giunta incredibilmente fatta esattamente
dal PCP, cioè dalla stessa forza politica che diceva che era contro
la legge: "io quindi sono contro la legge ma faccio un emendamento
a quella legge e lo approvo anche". Troppo comodo comportarsi così,
disconoscere le responsabilità, disconoscere le cose che magari
possono creare delle difficoltà e invece prendere soltanto le cose
che ci piacciono.
Mi dispiace, ma noi non condividiamo questa impostazione,
prendiamo atto ovviamente della divisione e della volontà specifica
che questa forza politica, ovvero PCP, in questo momento porta
avanti, ovvero quello dell'attacco alla nostra autonomia e nel
rifiutarsi di difendere quella che è una legge che la nostra
autonomia invece va a tutelarla e va a difenderla, quindi prendiamo
atto di questo e mi auguro che prenda atto anche questo Consiglio e
le persone che sono fuori da qui e stanno ascoltando.
