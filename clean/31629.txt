Classificazione
LAVORO
Infortunistica - Previdenza - Tutela della salute



Oggetto del Consiglio n. 622 del 24 giugno 2009 - Resoconto
OGGETTO N. 622/XIII - Interpellanza: "Intendimenti in merito
al posto vacante di Direttore della sede regionale INAIL della
Valle d'Aosta".
Interpellanza
Preso atto che dal 1° settembre 2008 nella sede regionale
dell'INAIL è vacante il posto di Direttore, che viene svolto in
reggenza da un Dirigente della sede regionale del Piemonte;
Considerato che la presenza ad Aosta del Direttore di sede
facente funzione solo un giorno alla settimana può ridurre
significativamente la funzionalità di questo importante istituto
nazionale, con possibili ripercussioni negative sui numerosi
assistiti valdostani;
Sottolineato che il comportamento dell'INAIL appare non
rispettoso nei confronti della nostra Regione, unica in Italia ad
avere tale situazione a livello di sede regionale;
Preoccupati perché non vi sono informazioni sui tempi del
superamento di questa situazione di precarietà;
i sottoscritti Consiglieri regionali
Interpellano
la Giunta regionale per conoscere se intenda:
1) richiedere formalmente all'INAIL le motivazione della non
copertura della Direzione regionale della Valle d'Aosta da parte di
un Direttore stabile;
2) intervenire presso il Governo italiano perché tale
situazione sia risolta positivamente nel più breve tempo
possibile;
3) verificare con i sindacati dei lavoratori, i patronati e
le associazioni delle imprese e dei professionisti gli effetti
negativi che tale situazione sta provocando al fine di richiedere
all'INAIL le più tempestive soluzioni.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Con questa
interpellanza vogliamo evidenziare un disinteresse nei confronti
della nostra Regione da parte di uno dei più importanti enti di
previdenza. Infatti l'Istituto nazionale per l'assicurazione contro
gli infortuni sul lavoro, INAIL, non ha ancora nominato il
Direttore della sede regionale per la Valle d'Aosta, pur essendo
stato trasferito da quasi un anno il precedente Direttore: la
dott.ssa Goglia. La sede è diretta in stato di reggenza da un
dirigente della Regione Piemonte, che si reca ad Aosta un solo
giorno alla settimana. Tenuto conto dell'elevata importanza delle
prestazioni fornite dall'INAIL nei confronti dei cittadini
valdostani, la sede di Aosta avrebbe necessità di poter contare su
un direttore formalmente incaricato e presente durante tutta la
settimana. La situazione attuale rischia infatti di provocare dei
danni in termini di ritardi di prestazioni e di risposte sia nei
confronti dei lavoratori che degli assistiti, sia nei confronti dei
datori di lavoro che dei professionisti che devono trattare con
questi istituti. Non dimentichiamo poi che tale situazione si
ripercuote anche sul personale, che non può contare su un
indispensabile punto di riferimento. Chiediamo pertanto alla Giunta
regionale se intende richiedere formalmente all'INAIL di
ottemperare nel più breve tempo possibile alla nomina del Direttore
della sede regionale di Aosta e, in caso di risposta non
soddisfacente, di intervenire presso il Governo italiano affinché
ciò sia realizzato al più presto. Chiediamo inoltre di verificare
con i sindacati dei lavoratori, i patronati, le associazioni delle
imprese, le associazioni professionali quali problematiche si siano
venute a creare a causa di tale situazione e quali siano le
soluzioni più tempestive e utili a risolverle.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio i colleghi
e la collega Fontana per aver sollevato questo tema, anche se devo
dirle che come Regione è piuttosto evidente che il nostro ruolo è
di pungolo e l'iniziativa è legata ad una sollecitazione, perché di
fatto non abbiamo, come lei sa, la possibilità di intervenire
direttamente...
(interruzione di un Consigliere, fuori microfono)
... ecco, nell'ambito dell'organizzazione degli enti, come
sappiamo... però è importante sollevare questo tema.
Dalle informazioni che abbiamo raccolto, la situazione attuale
non pare comportare problematiche per gli assistiti valdostani,
dato che l'attività dell'istituto è completamente assicurata
dall'apparato amministrativo della sede regionale. È chiaro
peraltro che l'assenza di un direttore permanente e stabile della
sede regionale pone delle difficoltà all'Amministrazione regionale
nelle relazioni anche con l'INAIL, e questo è sicuramente un dato
negativo. Quello che credo sia da rimarcare è che l'attività
ordinaria, quindi per il rapporto sia con gli assistiti che con i
sindacati che con il patronato... che abbiamo anche interpellato e
che ad onor del vero, devo dire che i rapporti sono sufficienti,
abbastanza buoni... è evidente che tutti sottolineano l'importanza
di avere un direttore stabile che prenda in mano l'organizzazione e
che abbia anche quello stimolo per lavorare con una marcia in più o
qualche attività in più, mentre uno che arriva qui precario è
evidente che fa l'ordinaria amministrazione e non ha né il tempo,
né la possibilità di incidere sotto questo profilo. D'altra parte,
come sapete, la situazione del posto vacante del Direttore della
sede INAIL è una situazione purtroppo comune a molte altre sedi in
Italia. La stessa reggente attuale, la dott.ssa Elda Ferrari,
attualmente è un dirigente di seconda fascia, Vicario per la sede
del Piemonte. Tale situazione è dovuta alla riorganizzazione
dell'INAIL in corso a livello nazionale con il taglio delle
posizioni dirigenziali, e a seguito del "decreto Brunetta" sono
state eliminate le direzioni centrali, quindi c'è tutto un
riposizionamento che porta anche a queste situazioni.
Per quanto ci riguarda, abbiamo già preso contatto sia con il
Presidente dell'Istituto, Franco Lotito, sia con il Ministero per
evidenziare questo fenomeno e per chiedere, nei limiti delle
competenze, la possibilità di arrivare al più presto ad una
definizione non più della reggenza, ma della copertura
dell'Istituto; questo è quanto abbiamo potuto fare e che faremo per
venire incontro a questa giusta sollecitazione che è stata fatta.
Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente anche per la
sensibilità che ha avuto nei confronti di questa interpellanza. Lo
so che non è competenza di questo Governo, ma mi sembrava un
argomento molto importante, anche perché ho seguito molto il lavoro
dell'INAIL e so che i ritardi sono normali già quando c'era un
direttore, si immagini se un direttore... anche se non è colpa del
direttore... la mia intenzione era solo di sollevare questo e il
nostro auspicio è quello che si risolva. Grazie.
