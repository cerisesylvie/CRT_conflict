Classificazione
CONSIGLIO REGIONALE
Attività consiliare d'aula



Oggetto del Consiglio n. 1465 del 11 maggio 2022 - Resoconto
OBJET N° 1465/XVI - Communications du Président du
Conseil.
Bertin (Presidente) -
Alla presenza di 33 consiglieri,
possiamo dare avvio ai lavori del Consiglio regionale di oggi.
Punto n. 1 all'ordine del giorno.
Vi comunico che la Giunta regionale ha depositato tre disegni di
legge. Il 28 aprile, il rendiconto generale della Regione e il
rendiconto consolidato dell'esercizio finanziario 2021, assegnato
alla II Commissione. Il 29 aprile, le disposizioni in materia di
interventi di riqualificazione del patrimonio di edilizia
residenziale pubblica, assegnato alla III Commissione. Il 3 maggio,
le norme urgenti in materia di utilizzo dei mezzi pubblici di
trasporto da parte dei profughi provenienti dall'Ucraina e di
iscrizione al ruolo dei conducenti di veicoli adibiti ad
autoservizi pubblici non di linea. Atto assegnato alla IV
Commissione.
Il 5 maggio, ho partecipato a Roma all'incontro di studio tra la
Conferenza delle Assemblee legislative delle Regioni e Province
autonome e la Corte Costituzionale. L'evento, introdotto dal
Presidente della Consulta, Giuliano Amato, è stato l'occasione per
fare il punto sugli strumenti che possono agevolare la riduzione
del contenzioso costituzionale.
Lunedì 9 maggio in occasione della Giornata dell'Europa, abbiamo
illuminato di blu la facciata del Consiglio come gesto simbolico di
adesione ai valori di pace, pluralismo e unità dell'Unione
europea.
Da questa sera, la facciata sarà illuminata di viola per
celebrare la Giornata mondiale della fibromialgia, che ricorrerà
domani. Un atto simbolico che si affianca a quanto già fatto dalla
nostra Assemblea con l'approvazione della legge per il
riconoscimento, la diagnosi e la cura di questa patologia.
Infine, vi segnalo che il 30° anniversario delle stragi di
Capaci e di via D'Amelio sarà ricordato oggi ad Aosta - in
contemporanea, in questo momento - nell'ambito del Memorial Day
2022, organizzato dal Sindacato autonomo di Polizia con il
patrocinio del Consiglio Valle. Oggi, davanti al Tribunale di
Aosta, saranno ricordate le vittime del dovere, del terrorismo,
della mafia e di ogni forma di criminalità e sarà accesa la
fiaccola della legalità e della memoria, che un gruppo di ciclisti
delle forze dell'ordine trasporterà fino alla Cascina Caccia di San
Sebastiano da Po', bene confiscato alla mafia e, come sapete,
realizzato anche con il finanziamento della Regione Valle d'Aosta,
bene; bene confiscato e restituito alla comunità.
