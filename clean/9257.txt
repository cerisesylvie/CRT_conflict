Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 255 del 11 gennaio 1989 - Resoconto
OGGETTO N. 255/IX - LAVORI DI RIFACIMENTO DELLA
PAVIMENTAZIONE BITUMINOSA DELLA CIRCONVALLAZIONE NORD DI AOSTA.
(Interrogazione).
PRESIDENTE: Do lettura dell'interrogazione in oggetto,
presentata dal Consigliere Bajocco ed iscritta al punto 7
dell'ordine del giorno.
INTERROGAZIONE
Nella primavera scorsa sono stati approvati lavori di
rifacimento della pavimentazione bituminosa della Circonvallazione
Nord di Aosta per un importo complessivo di circa un miliardo 800
milioni.
Tali lavori sono stati suddivisi in tre lotti, due da eseguirsi
con il sistema tradizionale, uno con il riciclaggio.
A fine giugno 1988 sono state approvate perizie suppletive per
ciascuno dei tre lotti, per un ammontare complessivo di circa 500
milioni.
Ciò premesso il sottoscritto Consigliere regionale
INTERROGA
l'Assessore ai Lavori Pubblici per sapere:
1) da quali nuovi e maggiori opere sono state motivate le
perizie suppletive per circa mezzo miliardo;
2) se il lavoro di rifacimento del manto bituminoso eseguito su
tutta la circonvallazione Nord è da considerarsi definitivo e se
prima di provvedere alla liquidazione delle spese sono stati
effettuati tutti i controlli e collaudi necessari, perché i
profondi "binari", ben visibili in alcuni tratti di pavimentazione,
fanno sorgere molti dubbi sulla esecuzione "a regola d'arte" dei
lavori in questione.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
L'interrogazione del Consigliere Bajocco si
riferisce ai tre lotti nei quali è stato suddiviso l'appalto dei
lavori, già eseguiti, del rifacimento della pavimentazione della
circonvallazione Nord di Aosta. Il Consigliere vuole conoscere le
ragioni delle perizie suppletive, che, per tutti e tre i lotti,
ammontano complessivamente a circa mezzo miliardo.
Esse sono dovute al fatto che, nel corso dei lavori di
scarificazione del manto stradale esistente, si è potuto constatare
che in alcuni punti erano degradati anche il sottofondo e lo strato
di fondazione. Si è quindi provveduto al loro rifacimento e ciò ha
determinato i maggiori oneri.
La seconda domanda chiede
"se il lavoro di rifacimento del
manto bituminoso eseguito su tutta la circonvallazione Nord è da
considerarsi definitivo".
No, non è da considerarsi definitivo,
nel senso che i lavori sono stati fatti, ma non si è ancora
provveduto alla liquidazione della spesa, proprio perché è
intendimento dell'Amministrazione far passare tutto l'inverno per
far subire al lavoro finito anche l'esame della stagione
invernale.
In effetti, i binari rilevati dal Consigliere Bajocco in alcuni
punti e particolarmente in prossimità di un semaforo, sono stati
rilevati anche dai tecnici dell'Assessorato ai Lavori Pubblici, che
li hanno fatti rilevare anche all'impresa, che provvederà ad
eliminarli prima del saldo totale di quanto dovutole.
Concordiamo, quindi, con quanto fatto rilevare dal Consigliere
Bajocco, perché si tratta di rilievi che abbiamo già fatto anche
noi e che naturalmente avranno delle conseguenze. Aggiungo ancora
che, essendo già passata in questo Consiglio regionale la ratifica
della relativa deliberazione, i lavori per la stesura del tappeto
di usura verranno appaltati nella prossima primavera,
successivamente però al ripristino dello strato di sottofondo e del
"binder".
PRESIDENTE: Ha chiesto la parola il Consigliere Bajocco; ne ha
facoltà.
BAJOCCO (PCI):
Questa interrogazione è stata presentata
per le numerose lamentele dei cittadini che percorrono abitualmente
la circonvallazione nord che, a pochi mesi dal suo rifacimento, già
presenta profondi binari, non solo vicino al semaforo di via Saint
- Martin - dé Corléans, ma anche lungo quasi tutto il tratto tra il
sovrappasso della ferrovia ad Ovest della città e l'Ospedale
mauriziano.
Poiché il sottofondo di questa strada è stato fatto da diversi
anni, dovrebbe essere ormai compattato e non dovrebbe subire
cedimenti di questo genere per nessuna ragione al mondo. Mi sono
poi meravigliato che questi cedimenti si siano verificati proprio
laddove il lavoro era stato eseguito con il metodo tradizionale,
cioè con l'asportazione del vecchio materiale bituminoso ed il
riporto del nuovo.
Mi auguro, come ha già detto l'Assessore, che nella prossima
primavera si intervenga per ripristinare la pavimentazione, perché
ultimamente ho ripercorso la circonvallazione ed ho potuto
constatare che un po' ovunque ci sono profondi avvallamenti che
sono stati ricoperti solo in questi giorni. E' assolutamente
inammissibile che delle imprese serie facciano dei lavori di questo
genere.
Sono comunque soddisfatto che il lavoro non sia ancora
considerato ultimato e che nel corso della prossima primavera si
procederà alla stesura dell'ultimo manto di usura.
Mi lascia perplesso la questione delle perizie suppletive che
ammontano a 500 milioni, su un appalto di 1,8 miliardi. L'Assessore
dice che sono imputabili ad un degrado del sottofondo, ma io non
riesco a capire le cause di questo degrado, anche perché sotto la
strada non corrono tunnel o tubazioni. Io penso che non sia questa
la vera causa, soprattutto perché la strada è stata costruita tanti
anni fa con dei criteri noti a tutti.
Le tre perizie suppletive riguardano tutti e tre i lotti, ma una
parte dei lavori è stata eseguita con il metodo tradizionale e
l'altra con il metodo del riciclaggio. Ciò vuol dire che il degrado
del sottofondo si è verificato dappertutto. Solo raramente una
perizia suppletiva può rendersi necessaria in corso d'opera, magari
per consentire un allargamento della strada, non previsto al
momento della progettazione, per il parcheggio degli
autoveicoli.
In questo caso, invece, si parla genericamente di degrado del
sottofondo, per cui mi dichiaro insoddisfatto di questo aspetto
della risposta.
