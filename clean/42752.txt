Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 247 del 27 gennaio 2021 - Resoconto
OGGETTO N. 247/XVI - Interrogazione: "Ipotesi di
obbligatorietà del vaccino COVID per le categorie più
esposte".
Bertin (Presidente) -
Punto 8 all'ordine del giorno. Per
la risposta l'assessore Barmasse.
Barmasse (UV) -
Riguardo all'interrogazione, la prima
richiesta era la percentuale di adesione alla campagna di
vaccinazione del personale sanitario, suddiviso tra medici,
infermieri e operatori sociosanitari. Dai dati relativi alle prime
somministrazioni al personale sanitario della USL nella fase A del
piano vaccinale risulta quanto segue. I dirigenti medici vaccinati
sono 264 su 377 vaccinabili e la percentuale dei soggetti vaccinati
su quelli vaccinabili (i vaccinabili è il valore che si ottiene
sottraendo al totale dei medici 26 soggetti immunizzati, perché già
positivi al Covid-19 negli ultimi quattro mesi) è del 70 percento.
Per quanto riguarda i direttori di struttura complessa vaccinati
sono 24 su 28. Gli infermieri vaccinati sono 431 su 672
vaccinabili; anche qui dobbiamo togliere le persone che sono già
immunizzate e abbiamo quindi una percentuale del 64 percento. Per
quanto riguarda gli operatori sociosanitari vaccinati sono 124 su
231 vaccinabili; anche qui, una volta sottratte le persone che sono
già immunizzate, la percentuale è del 53,6 percento.
I dati aggiornati al 20 gennaio 2021 sono comunque soggetti ad
attese variazioni in esito alla futura adesione alla campagna
vaccinale di altri dipendenti e alla vaccinazione dei soggetti
attualmente immunizzati a causa della pregressa o presente
positività al Covid-19 e dalla ripresa della vaccinazione,
temporaneamente sospesa in attesa delle prossime forniture di
vaccino previste per l'inizio del mese di febbraio.
Per quanto riguarda la percentuale di adesione alla campagna di
vaccinazione del personale delle microcomunità e delle strutture di
riabilitazione sul territorio, comprese le strutture private
accreditate convenzionate, qui posso dare un dato percentuale medio
che è del 42,63 percento, che è l'ultimo aggiornamento. Noi abbiamo
anche una tabella in cui viene riportata la percentuale di adesione
di ciascuna microcomunità e struttura; la tabella è piuttosto
lunga, quindi non ritengo opportuno adesso passare all'analisi di
ogni struttura. Consigliere, se vuole non c'è nessun problema, le
faccio avere la tabella.
Per quanto riguarda la terza domanda, se alla luce di questi
primi dati è stata valutata l'ipotesi di rendere obbligatoria
l'assunzione del vaccino per determinate categorie più esposte,
posso dirle che personalmente potrei condividere la necessità di
stabilire la obbligatorietà vaccinale, anzi, direi che la
condivido, anche se comunque credo nella responsabilità e
nell'etica di ognuno. È un appello che io ho già fatto anche a
livello di interviste giornalistiche, perché ritengo che sia
indispensabile riportare sul piano etico e morale questa
responsabilità, perché se non raggiungiamo una percentuale
abbastanza elevata di vaccinazioni, ovviamente non riusciremo ad
avere quella immunità di gregge tanto agognata. Però la disciplina
di tale obbligo non rientra nei poteri di questa Regione, bensì
unicamente nell'organo legislativo nazionale.
Presidente -
Per la replica il consigliere Baccega.
Baccega (PA) -
Ci avevano un po' preoccupati le
affermazioni fatte dall'assessore Caveri in V commissione e non ce
ne voglia l'Assessore, però il dato era piuttosto allarmante. In
realtà, dopo aver presentato l'interrogazione, ci è venuto in
soccorso il comunicato stampa della USL che lei Assessore ci ha
appena illustrato: le percentuali, per quanto riguarda i dipendenti
dell'Azienda USL, sono direi abbastanza soddisfacenti; resta sempre
molto basso il dato degli operatori sociosanitari. È confortevole
anche il dato regionale che vede la nostra regione, in questa prima
fase del piano vaccinale, al primo posto in Italia, primato che
però contrasta con l'affermazione che soltanto il 50 percento del
personale sanitario ha per ora accettato il vaccino. È vero,
considerando il fatto che chi ha contratto il virus nei mesi
scorsi, quindi ottobre-novembre-dicembre molto probabilmente dovrà
farsi inoculare il vaccino tra un po' di mesi, quindi possiamo ben
sperare rispetto al raggiungimento di fatidico 75 percento.
Resta preoccupante il dato degli operatori sociosanitari sul
territorio che è del 44,63 percento, come ci ha illustrato lei
adesso, che davvero non ci conforta. È un personale che ha a che
fare con pazienti e utenti molto a rischio, delicati, che spesso
soffrono di più patologie croniche e quindi da questo punto di
vista io chiederei di fare anche uno sforzo comunicativo maggiore
per arrivare a una percentuale molto più alta.
Sì, era un po' provocatoria la domanda che richiedeva di creare
un'obbligatorietà al comparto sanitario e anch'io condivido che
sarebbe necessario farlo. Vedremo se questo Governo impazzito sarà
in grado di dare risposte in questo senso, ma ho i miei dubbi.
Colgo l'occasione, con i due minuti che mi rimangono, per
evidenziare che il secondo e terzo corso OSS che doveva partire con
la pubblicità dei corsi entro il 30 ottobre, il primo, e tra il 4
gennaio e il 4 febbraio il terzo, sono ancora in attesa di
risposta. Il primo corso è iniziato, la delibera era del 17 luglio,
ho appreso che il nucleo di valutazione è al lavoro per la seconda
tornata del secondo corso. Ecco, lì bisognerebbe magari valutare
l'opportunità, per chi si aggiudicherà il bando, di creare quel
quesito nel quale si potrebbe dire di evidenziare la disponibilità
del partecipante al corso a vaccinarsi, non come obbligatorietà ma
come dato che ci possa confortare rispetto alle persone che
scelgono quel tipo di professione, quel tipo di attività, che è
un'attività molto delicata e complicata. Quindi proporre all'ente
preposto, ai candidati, il quesito se siano disponibili a
vaccinarsi in questa fase. Se può servire, io sono uno tra quelli
che si vaccinerà appena ne avrà l'opportunità e sarà chiamato
secondo il piano vaccinale previsto.
