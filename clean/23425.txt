Classificazione
ASSISTENZA SANITARIA E OSPEDALIERA



Oggetto del Consiglio n. 2533 del 7 marzo 2007 - Resoconto
OGGETTO N. 2533/XII - Utilizzo dei fondi statali per
l'ammodernamento delle strutture sanitarie.
(Interrogazione)
Interrogazione
Preso atto che l'8 febbraio scorso in un incontro tra il
Ministro della Salute e gli Assessori regionali alla Sanità si è
affrontato il tema del riparto dei fondi per l'ammodernamento delle
strutture sanitarie, di cui è stata presentata una proposta
relativa ai 20 miliardi resi disponibili dalla finanziaria
2007;
Constatato che in tale riunione è emerso che ammontano ad
oltre 3 miliardi i fondi pregressi per le strutture ospedaliere mai
incassati dalle regioni;
Evidenziata la necessità di precisare l'ammontare dei fondi
per l'ammodernamento delle strutture sanitarie reso disponibile
alla Valle d'Aosta negli ultimi 15 anni e la percentuale di tali
fondi effettivamente utilizzata dalla nostra
Amministrazione;
i sottoscritti Consiglieri regionali
Interrogano
il Governo regionale per conoscere:
1) l'ammontare dei fondi per l'ammodernamento delle strutture
sanitarie assegnati alla Valle d'Aosta dal 1992 ad oggi;
2) l'ammontare di tali fondi effettivamente spesi, per quali
opere nonché le motivazioni del mancato utilizzo delle restanti
quote;
3) l'ammontare dei fondi per l'ammodernamento delle strutture
sanitarie destinati alla nostra Regione dalla proposta del Ministro
della Salute;
4) l'ammontare delle somme effettivamente disponibili con
tali obbiettivi nei prossimi anni come trasferimenti dallo
Stato.
F.to: Sandri - Fontana Carmela
Presidente
- La parola all'Assessore alla sanità, salute
e politiche sociali, Fosson.
Fosson (UV)
- L'ammontare dei fondi per l'ammodernamento
delle strutture sanitarie assegnati alla Valle d'Aosta dal 1992 ad
oggi è di 53.108.000 euro, che è la parte statale destinata
all'ammodernamento, poi c'è il finanziamento regionale.
Le somme effettivamente spese sono praticamente tutte quelle
assegnate, tranne quelle che afferiscono ai progetti non avviati di
cui dirò dopo. Le somme effettivamente spese risalgono all'87-88%
dei fondi che lo Stato ci ha messo a disposizione e hanno in questi
15 anni previsto la ristrutturazione dei reparti di Medicina, la
realizzazione della nuova sala operatoria per la Chirurgia
vascolare, la realizzazione delle nuove centrali tecnologiche, la
ristrutturazione di un edificio da adibire a Poliambulatorio nel
Comune di Châtillon, la realizzazione della "RSA" ad Antey, la
ristrutturazione dei locali destinati alla Risonanza magnetica e
alla Radiologia del Presidio ospedaliero, la realizzazione della
nuova sede del "118" a Châtillon, la realizzazione delle nuove
centrali tecnologiche del Presidio ospedaliero e l'adeguamento
strutturale e tecnologico delle sale operatorie del Presidio
ospedaliero di Viale Ginevra, nonché la realizzazione del 1° lotto
e adesso, in conclusione, del 2° lotto del cantiere della
Radioterapia. Non sono ancora stati spesi - di questi fondi statali
- i fondi destinati alla realizzazione del triangolo, che
prevedevano un finanziamento statale di 4.132.000 euro, le
strutture per la libera professione, di cui abbiamo un
finanziamento di 1.418.000 euro e la ricollocazione del Laboratorio
analisi del Centro prelievi, di cui abbiamo un finanziamento di
1.928.000 euro. Perché non sono stati spesi questi soldi che lo
Stato ci ha dato? Per quanto riguarda il "triangolo" è conosciuta
la vicenda di un'assegnazione prima, di un appalto che poi è stato
impugnato e rivisto, adesso l'appalto è stato rifatto e siamo in
corso di presentazione del nuovo progetto, le strutture per la
libera professione, perché non si è ancora identificata la
collocazione delle stesse; quindi il totale dei finanziamenti avuti
dallo Stato - ma non spesi per questi motivi - ammonta a 6.678.000
euro. Questi sono i finanziamenti previsti dall'articolo 20, però
abbiamo un altro finanziamento previsto dalla "legge Veronesi" sui
centri palliativi, che prevede un finanziamento alla Regione Valle
d'Aosta di 902mila euro per costruire un centro di cure palliative,
la cui progettazione è in fase di realizzazione avanzata.
Quali sono i fondi che lo Stato ha destinato alla Valle d'Aosta
con la nuova finanziaria? L'importo generale è stato detto è di 20
milioni di euro. Nella riunione dell'8 febbraio a cui si riferisce
nell'interpellanza, non è ancora stato fatto il riparto dei fondi
alle Regioni, ma si è cercato di definire i concetti e le priorità.
I concetti che il Ministro ha presentato per il finanziamento e
l'ammodernamento delle strutture sanitarie sono 2: vincoli di
destinazioni per specifiche finalità, e tra queste prevede la
radiodiagnostica e la radioterapie, cure palliative, sistemi
informatici, e assistenza odontoiatrica; criteri e linee
prioritarie che sono innovazione tecnologica, superamento divario
Nord-Sud, attivazione e programmazione aggiuntiva, messa a norma,
premialità per tempestività e qualità. Nella riunione di domani il
Ministro discuterà con le Regioni l'applicazione di questi
criteri.
Presidente
- La parola al Consigliere Sandri.
Sandri (GV-DS-PSE)
- Credo che questa volta l'Assessore
debba essere ringraziato, non solo per la completezza delle cifre
che ci ha dato - io ho cercato di metterle giù, ma se mi passa lo
scritto mi fa un piacere -, ma anche per la sinteticità della
risposta che è anche segno di chiarezza di idee. Non possiamo che
apprezzare il fatto che il nuovo Governo di Centro-Sinistra si sta
apprestando a destinare circa 20 milioni di euro alla Valle d'Aosta
per tutta una serie di...
(interruzione dell'Assessore Fosson, fuori microfono)
... 3 miliardi all'Italia di cui probabilmente 20 milioni di
euro alla Valle d'Aosta! So che le dà fastidio l'idea che il
Centro-Sinistra lavori per la Valle d'Aosta, ma lavoriamo per la
Valle d'Aosta! Diciamo che sui 3 miliardi per le strutture
sanitarie per tutta l'Italia, previste anche per superare questo
divario nord-sud, però per una serie di obiettivi che sono stati
detti da lei, credo che questa ventina di milioni di euro per
l'ammodernamento delle strutture sanitarie in Valle d'Aosta siano
una cosa molto importante, anche paragonati ai circa 47 che abbiamo
ottenuto nei 15 anni precedenti, per cui abbiamo che, in un anno
solo, prendiamo grosso modo la metà di quello preso nei 15 anni
precedenti... Credo che questa sia una "boccata di ossigeno" e un
apporto importante per il nostro sviluppo, indipendentemente dai
progetti che verranno realizzati, che saranno scelti in un futuro
più o meno prossimo; ritengo che questo sia un grosso aiuto di cui
non possiamo che felicitarci.
Dall'altra parte evidenzio, però, che nei 53 milioni di euro ben
quasi 7 non sono stati spesi: in particolare, con la questione del
"triangolo", libera professione, ricollocazione - faremo delle
valutazioni in materia - mi sembra una cifra rilevante che abbiamo
lasciato alla disponibilità dello Stato, e dall'altra parte che
gran parte di questi 47 milioni spesi non sono stati spesi nelle
strutture ospedaliere, ma sono stati spesi all'esterno: la sede del
"118" a Châtillon, la "RSA" di Antey, il Poliambulatorio di
Châtillon, le nuove centrali, e comunque non su questioni
strettamente sanitarie, come le nuove centrali elettriche, di
riscaldamento e tecnologiche, la diagnostica che vale per
l'Ospedale, ma vale anche per i servizi territoriali e la
Radioterapia che è un elemento di grande livello, anche se
abitualmente di significato ambulatoriale. Credo che si debba
prendere atto che comunque questi investimenti sono stati più o
meno divisibili... probabilmente metà nelle strutture ospedaliere e
metà nelle strutture extraospedaliere.
A conclusione, visto che questi dati sono molto interessanti,
ringraziando l'Assessore, annuncio che saranno utili per ulteriori
iniziative nel prossimo futuro.
