Classificazione
CASA DA GIOCO



Oggetto del Consiglio n. 1951 del 24 maggio 2006 - Resoconto
OGGETTO N. 1951/XII - Incarico di attivazione a Roma di un
ufficio di pubbliche relazioni della Casinò S.p.A.. (Interrogazione
e interpellanza)
Interrogazione
Venuti a conoscenza dagli organi di stampa che l'ex deputato
On. Ivo Collé ha ripreso la sua attività lavorativa presso la Casa
da gioco di Saint-Vincent, con l'incarico di attivare nella
capitale un ufficio di rappresentanza della società per azioni che
gestisce il Casinò di Saint-Vincent;
Ricordati i disciplinari e gli accordi tra la Regione
Autonoma Valle d'Aosta e la Casinò S.p.A. in merito alla gestione e
allo sviluppo di tale azienda, nonché gli ampi studi a partire da
quello della KPMG in merito alle prospettive di rilancio;
I sottoscritti Consiglieri regionali
Interrogano
L'esecutivo regionale per sapere:
1) in base a quali professionalità maturate nell'azienda l'ex
deputato è stato prescelto rispetto ad altri per tali incarichi e
quale siano le sue qualifiche pregressa e attuale;
2) l'importo degli emolumenti e dei benefits percepiti dallo
stesso, nonché dei costi per l'attivazione e la gestione della
struttura di rappresentanza in Roma;
3) in base a quale strategia di coordinamento con le
politiche regionali è stata operata tale scelta, tenuto conto della
sospensione da parte del Governo regionale del finanziamento ad Air
Vallée per i voli nella giornata di domenica sulla tratta
Roma-Aosta.
F.to: Sandri - Fontana Carmela
Interpellanza
Appreso dagli organi di informazione che all'ex-deputato Ivo
Collé è stato di recente affidato dal Consiglio di Amministrazione
del Casinò S.p.A. l'incarico di tenere i rapporti col Parlamento
italiano anche per seguire l'eventuale legge-quadro sulle Case da
gioco in Italia;
Ricordato che, dal punto di vista istituzionale, i
rappresentanti della Valle d'Aosta al Parlamento italiano sono il
Deputato e il Senatore legittimamente eletti;
i sottoscritti Consiglieri regionali
Interpellano
il Presidente della Giunta per sapere:
1) se tale incarico rientra nel piano di riformulazione
dell'organigramma aziendale, cui si accenna nella relazione del
Collegio dei revisori dei conti al bilancio del Casinò S.p.A. del
2005;
2) se, e come, intenda utilizzare l'attività del referente
del Casinò presso il Parlamento italiano per quanto attiene alla
eventuale normativa sulle Case da gioco.
F.to: Squarzino Secondina - Venturella
Presidente - La parola alla Consigliera Squarzino Secondina.
Squarzino (Arc-VA) - Abbiamo visto dagli organi di informazione
che all'ex Deputato Collé è stato affidato dal "CdA" del casinò -
non sappiamo se dal Consiglio o se da qualcuno del Consiglio, non è
chiaro chi ha fatto la proposta! - l'incarico di tenere i rapporti
con il Parlamento italiano. Dicono gli organi di informazione che
l'incarico è stato dato perché, in previsione di un'eventuale legge
quadro sul casinò, questa persona è competente e quindi in grado di
tenere i rapporti.
Confesso che quando ho letto questa notizia, per un attimo mi
sono chiesta se eravamo nel 2006 o nel 2001, se eravamo tornati
indietro di 5 anni all'improvviso e se era stato tutto un sogno
l'evento delle elezioni, la vittoria di alcuni Parlamentari
rispetto ad altri... perché dico questo? Mi chiedo dal punto di
vista istituzionale chi deve rappresentare la Valle d'Aosta al
Parlamento italiano... credo che siano il Deputato e il Senatore
eletti da questa Regione!
Ci chiediamo: da quando il casinò sente il bisogno di avere un
percorso privilegiato nei confronti del Parlamento? Chiediamo: chi,
all'interno del "management" e del "CdA" del casinò, ha fatto
questa proposta? Ci chiediamo anche se, visto che c'è all'interno
del casinò l'intento di riformulare l'organigramma aziendale, come
risulta dal bilancio del casinò del 2005, se questo incarico
rientra in un organigramma aziendale più ampio; poi, l'altra
domanda che ci poniamo visto che la Regione non è indifferente
rispetto al casinò, e che il "CdA" è di nomina direttamente
politica e regionale, è se la Regione, nel suo rapporto con il
Parlamento anche su questi temi specifici che riguardano le
eventuali normative sulla casa da gioco, intende utilizzare questo
"nuovo canale" che è stato aperto o se continua ad utilizzare i
"canali istituzionali".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che l'interpellanza e l'interrogazione
pongano delle questioni che attengono uno stesso fatto, ma vengono
poste in modo diverso e con delle risposte diverse. Rispetto a tali
quesiti mi sono fatto fare una relazione dalla società che vi
leggerò. Ovviamente la società ha risposto per quanto di sua
competenza e con riferimento alle domande che sono presenti
nell'interpellanza e nell'interrogazione.
La collega Squarzino, nell'illustrazione, ha posto delle domande
che sono fuori dall'interpellanza da lei presentata, quindi prego
di presentarne una nuova per avere la risposta a quanto qui non
viene chiesto, ovvero se ho capito bene mi chiede quale organo, ma
qua lei non lo ha scritto e io non ho la risposta. Immagino che sia
stata adottata dall'organo della società che ha la facoltà di
farlo, quindi non ho idea quale organo abbia assunto la
decisione.
Rispetto alla seconda domanda dell'interpellanza, collega
Squarzino, lei è molto attenta nel leggere i comunicati stampa e i
giornali e, se ha letto con attenzione, avrà avuto modo di vedere
che i 2 rappresentanti del Parlamento, legittimamente eletti e
istituzionalmente riferimento del Governo e del Consiglio
regionale, sono già stati invitati ad una riunione con il Governo
regionale e uno dei punti specifici su cui abbiamo avuto un primo
scambio è stato quello della normativa sulla casa da gioco, per
capire come raccordare le forze. Da quel punto di vista
istituzionalmente non c'è dubbio che i rappresentanti istituzionali
che si rapporteranno con il Governo regionale sono i
Parlamentari.
Altro discorso è un'attività che riguarda la società che
nell'ambito della sua autonomia adopererà tutti gli strumenti che
ha a disposizione, ma ritengo - questo è un mio pensiero - che
correttamente la società si dovrà rapportare anche con i
Parlamentari. Se ci fosse un problema per i tabaccai, immagino che
i tabaccai avranno dei riferimenti loro, dopodiché interloquiranno
con i componenti del Parlamento, non è che danno un incarico ad un
Parlamentare eletto, avranno dei loro consulenti, ma immagino che
non sia un discorso ad esclusione: uno ha un ruolo e uno ne ha un
altro.
Per quanto attiene la riformulazione dell'organigramma, lei
troverà la risposta in quanto mi è stato trasmesso dalla casa da
gioco, che vado a leggere:
"La società Casino de la Vallée S.p.a. ha sempre posto la
massima attenzione alle problematiche di attuazione della normativa
nazionale che regolamenta l'attività delle case da gioco e alle
loro future evoluzioni, avendo esse un impatto sull'attività
dell'azienda. Inoltre "Casino de la Vallée" ha sempre avuto un
particolare interesse per la piazza di Roma, sia per motivi di
rapporti con la migliore clientela, che per la presenza su Roma di
manifestazioni ed eventi di grande rilievo di carattere nazionale
ed internazionale, tanto da aver già sentito l'esigenza di avere
per diversi anni e fino a settembre 2003 un ufficio, un addetto e
una foresteria a Roma. Si è ritenuto pertanto di dare continuità al
costante e proficuo lavoro di relazione con le istituzioni
pubbliche nazionali e governative, individuando una figura in grado
di rappresentare gli interessi specifici della società e
contemporaneamente riprendere l'importante attività di "marketing"
sopra descritta. I requisiti per poter assolvere a tale incarico
devono essere:
a) l'approfondita conoscenza del gioco offerto ai clienti da
parte della società;
b) la conoscenza della normativa nazionale esistente in
materia di gioco e delle ipotesi di evoluzione futura;
c) un'esperienza assimilabile ad un ruolo di pubbliche
relazioni nel campo specifico del gioco.
La figura con queste caratteristiche poteva essere una
risorsa interna alla società che fosse coinvolta a tempo pieno in
tale attività, a supporto della direzione aziendale. Le
considerazioni di cui sopra hanno portato ad individuare nella
persona dell'Onorevole Ivo Collé la risorsa aziendale più idonea.
Come è noto, il suo curriculum professionale unisce l'esperienza
maturata ai tavoli da gioco del Casinò di Saint-Vincent a quella
pluriennale di pubblico amministratore e di Parlamentare durante il
cui mandato si è occupato di case da gioco, presentando una
proposta di legge. Unitamente a questo contesto è da considerare il
fatto che il termine del mandato parlamentare prevedeva la chiusura
del periodo di aspettativa e il suo reintegro obbligatorio
nell'organico aziendale in un reparto dove da tempo si registra un
grave disavanzo economico, generato anche da un eccesso di costi
diretti del personale. L'opportunità di utilizzare la
professionalità dell'Onorevole Collé al di fuori del reparto di
gioco costituirà un'opportunità di operare coerentemente con
l'intento di razionalizzare tutti i costi del personale. Egli
lavorerà su specifici progetti delle direzioni aziendali".
Questa è la risposta.
In merito al punto 2 dell'interrogazione, l'importo degli
emolumenti e dei "benefits" percepiti dallo stesso, nonché dei
costi per l'attivazione e la gestione della struttura di
rappresentanza in Roma, per quanto attiene gli emolumenti credo che
siano dei dati che devono essere trattati - perché dati sensibili -
in un modo diverso rispetto a questa adunanza pubblica, quindi non
sono nella condizione di dare questo dato in questo contesto, ci
potrà essere poi un contesto diverso, ad esempio, un'interrogazione
con risposta scritta, perché questo dato non può essere divulgato
senza il parere dell'interessato in base al decreto legislativo n.
196/2003. Per quanto attiene i costi, non sono ancora stati
definiti, anche perché ci sono delle attività "in itinere" tipo la
logistica, i locali che potrebbero avere delle economie con dei
locali che sono di proprietà dell'Amministrazione regionale, così
come altri dettagli che sono in fase di definizione.
Presidente - La parola al Consigliere Sandri.
Sandri (GV-DS-PSE) - Non sono per nulla soddisfatto del
tentativo di risposta all'interrogazione dell'Assessore, per vari
motivi. Capisco che soprattutto quando uno è un po' pesante...
"arrampicarsi sugli specchi" diventa sempre più difficile, ma un
minimo di decenza avrebbe comportato di dover ammettere che non c'è
alcuna motivazione che fra i 200 sottocapi - così è la definizione
della professionalità dell'Onorevole Ivo Collé - proprio lui fosse
scelto "per illuminazione divina" per questo nuovo incarico, ma
soprattutto non passava per l'anticamera del cervello a nessuno, al
casinò, di aprire un ufficio a Roma, se non avessero avuto gli
stimoli dal Palazzo regionale...
(interruzione dell'Assessore Marguerettaz, fuori
microfono)
... e lo hanno chiuso perché non faceva nulla! Non ha portato
niente, tant'è vero che voi non vi siete minimamente preoccupati di
fare un collegamento aereo, la domenica, coordinato con quello del
venerdì da Roma, per portare i giocatori ad Aosta, perché quando è
finita la stagione invernale gli sciatori non ci sono più... dei
giocatori chi se ne frega!
Allora la motivazione per cui è stato aperto l'Ufficio a Roma è
perché probabilmente, così come si faceva una volta che si mandava
a fare il rappresentante all'Ufficio di Roma qualche Presidente del
Consiglio non più rieleggibile o rieletto in Consiglio regionale,
visto che nell'Ufficio di Roma della Regione non c'era posto o non
si trovava il meccanismo per risolvere questo, abbiamo telefonato
al casinò e abbiamo detto: "aprite voi, perché noi abbiamo delle
difficoltà"... e loro hanno aperto, perché bisognava fare questa
cosa! È una cosa vergognosa! Ed è una cosa vergognosa perché costa
un sacco di soldi al casinò per il quale abbiamo una serie di
preoccupazioni... ci state presentando una risoluzione e ne avremo
modo di parlare, per cui hanno pure difficoltà a recuperare questi
soldi. Qualcuno parla di 125mila euro o cifre di questo genere...
non vorrei che arrivassero a "tagliare i fazzoletti con cui i
giocatori si puliscono le mani per le macchinette" per dover
finanziare Roma! Ma comunque sappiate che su questa cosa faremo
ancora dei controlli, perché la mia impressione è che
l'approfondita conoscenza del gioco un sottocapo sicuramente ce
l'ha, ma nel casinò ci sono sicuramente i capi, gli ispettori e i
"croupier" di bel altra levatura che potevano assolvere questo
compito!
Per quanto riguarda la conoscenza della normativa, è stata così
"brillante" l'iniziativa del nostro "Onorevole" che è venuto qua,
per mesi, all'inizio della scorsa legislatura, a dirci che tempo
qualche mese si sarebbe fatta la nuova legge sui casinò, quindi
dovevamo preoccuparci. La legge sui casinò non è stata fatta, non
sono stati aperti nuovi casinò, le sue previsioni non sono state
così "brillanti"! Sull'esperienza poi, a Roma non so se ci sono
delle altre conoscenze, ma ho l'impressione che alla Camera tutto
si fa meno che giocare! Allora diciamo come sono andate le cose:
per questioni partitocratiche delle meno oneste si è deciso, da
parte delle forze politiche che stanno costituendo una particolare
alleanza, che l'Onorevole Collé non andava più bene come candidato,
e allora gli si è fatto il discorsetto come dire: "abbiamo la via
di uscita" e la via di uscita è di andare a fare qualcosa a
Roma!
Abbiamo di fronte a noi quello che è un pagamento per questioni
squisitamente politiche, che non c'entrano nulla, né con il casinò,
né con il "marketing", né con nessun'altra di queste cose. Questo è
un esempio dei più tipici del perché i Valdostani il 9 e 10 aprile
hanno detto che qua c'è da "cambiare musica"! Voi non potete che
prenderne atto e questo dimostra, per l'ennesima volta, che è
giunto il momento che voi lasciate quei banchi e vi ritiriate a
fare qualcosa di più serio che non quello che state facendo!
Presidente - La parola alla Consigliera Squarzino Secondina.
Squarzino (Arc-VA) - Come al solito, quando l'Assessore non
vuole dare risposte di tipo politico ricorre all'aspetto tecnico e
si trasforma in ragioniere: si dimentica di essere un Assessore e
ritorna a fare il contabile... cioè fa colui che legge un documento
e lo trasmette a chi ha chiesto delle informazioni!
Lei ha capito benissimo che qui c'era un problema di tipo
politico, solo che non voleva affrontare l'argomento! Non mi dica
che non sa come è nata questa candidatura, certo che lo sa, ma
dice: "non mi ha fatto la domandina precisa", come alcuni impiegati
"burocratizzati". Certo l'Assessore stesso quando è il momento
utilizza quei mezzucci e... cosa dice? "Io non so niente, fate una
domanda precisa..." - ed è pronto anche a suggerirmi il modulo:
interrogazione con risposta scritta! - "... e avrete una risposta
precisa"!
Qui stiamo parlando ad un Assessore, a un politico, e questi non
è in grado di dare una risposta politica, non è in grado di dire
perché è stata fatta questa scelta all'interno del casinò? Allora
non è che non è in grado, ma non può dirlo, perché avrebbe dovuto
dire quello che il collega Sandri ha così ben evidenziato! Allora
cosa dice? Guarda caso, qui, fino al 2003 c'era un servizio che
funzionava benissimo...
(interruzione dell'Assessore Marguerettaz, fuori
microfono)
... allora è sottinteso, Assessore! Che funzionava, tant'è vero
che adesso, dopo 3 anni di chiusura, si è sentita la necessità di
aprirlo! Allora o questo servizio non funzionava ed è stato chiuso,
quindi non si capisce perché è stato riaperto, oppure funzionava e
non si capisce perché è stato chiuso! Poi, all'improvviso, dopo 3
anni di chiusura del servizio a Roma, si sente la necessità - nel
momento stesso in cui l'ex Deputato Collé finisce il suo mandato e
deve tornare in azienda... - di riattivare il servizio a Roma,
perché è importante, per la serie di compiti precisi che rende. Non
solo, nel momento in cui individuano i requisiti, certo, come
sempre, prima si sceglie la persona e poi si dettano i requisiti in
base alla persona scelta!
Lei può dire quello che vuole, qui, ma credo che la gente
normale che ha un minimo di intelligenza capisce che lei, in questo
momento, ha preso in giro l'intelligenza della persona, ha evaso il
problema, non sa cosa dire, è "una patata bollente", altrimenti
avrebbe esplicitato in modo chiaro i motivi per cui questa persona
è stata scelta!
