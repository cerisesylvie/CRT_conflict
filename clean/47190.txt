Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 3484 del 3 aprile 2024 - Resoconto
OGGETTO N. 3484/XVI - Interpellanza: "Completa ed effettiva
attuazione del Regolamento interno del Consiglio regionale rispetto
alle materie di competenza della Prima Commissione
consiliare".
Bertin (Presidente) -
Punto n. 25. Passiamo ora alle
interpellanze. Si è prenotato il consigliere Sammaritani per
illustrare l'iniziativa.
Sammaritani (LEGA VDA) -
Quest'interpellanza nasce dal
fatto che abbiamo letto una notizia a proposito di una costituzione
in giudizio da parte del Governo nei confronti di un'impugnazione
presentata dalla nostra Regione a proposito di un decreto legge
relativo alle disposizioni urgenti in materia di proroga di termini
normativi sui versamenti fiscali. Ma non è questo il tema, questo è
soltanto il pretesto attraverso il quale ci siamo resi conto,
facendo una rapida ricerca, che la Prima Commissione non aveva dato
particolare rilievo a questo tipo di problematiche, cioè quelle
dell'impugnazione della Regione, oppure, dove la Regione è parte
invece passiva nel momento in cui ci sia un'impugnazione in via
principale da parte del Governo nei confronti di norme regionali,
non c'è una particolare informazione alla Commissione competente,
che è la Prima.
In effetti, abbiamo considerato nell'interpellanza come fra le
materie di competenza delle Commissioni si preveda che la Prima
Commissione permanente, la Commissione Istituzioni ed Autonomia, si
occupi - fra le altre materie - specificamente delle impugnative
del Governo e delle decisioni della Corte costituzionale. É il
numero 5 dell'elenco delle competenze previste dalla tabella
apposita.
Rilevando che non ci risulta che la Prima Commissione permanente
sia stata convocata, o i suoi componenti in alcun modo informati né
dell'impugnativa di legittimità costituzionale proposta dal Governo
regionale, né della deliberazione di costituzione in giudizio da
parte del Governo italiano, interpelliamo il Governo per conoscere
cosa stia a significare, nell'interpretazione del Governo regionale
e della maggioranza, di cui il Presidente della Commissione è
espressione, la dicitura prevista al punto 5 della tabella delle
competenze della Prima Commissione, "impugnative del Governo e
decisioni della Corte costituzionale", e se sia intendimento del
Governo regionale, attraverso il Presidente della prima Commissione
permanente, dare completa ed effettiva attuazione al predetto punto
5 delle competenze della prima Commissione permanente del Consiglio
regionale.
Presidente -
Risponde il Presidente della Regione.
Testolin (UV) -
Rispetto ai quesiti posti
dall'interpellanza, pare come non sia di spettanza del Presidente
della Regione o della Giunta regionale intervenire sull'attività
degli organismi istituzionali del Consiglio, così come fornire
un'interpretazione su di un aspetto previsto dal Regolamento
interno del Consiglio regionale.
L'interpretazione che gli interpellanti chiedono con
l'iniziativa in esame, in effetti, è già fornita letteralmente
dall'articolo 70 dello stesso Regolamento che testualmente dice:
"Il Presidente del Consiglio dà comunicazione al Consiglio delle
impugnazioni delle leggi regionali davanti alla Corte
costituzionale da parte del Governo, nonché delle decisioni della
Corte costituzionale in ordine alle leggi regionali impugnate e le
trasmette alla Commissione consiliare competente per la valutazione
del caso".
Credo, ma ovviamente non sta al Presidente della Regione
esprimersi su questo, che questo articolo sia la base delle
competenze della Prima Commissione consiliare come richiamate
dall'interpellanza e riguarda le impugnative delle leggi regionali
da parte del Governo italiano e le relative decisioni della
Corte.
In ogni caso, è bene precisare come la Presidenza della Regione,
a seguito del loro deposito, trasmette alla Presidenza del
Consiglio regionale le sentenze della Corte costituzionale,
unitamente ad una breve nota tecnica di sintesi, e ciò non solo
quando la Regione è parte resistente, a seguito di impugnativa da
parte del Governo nazionale, ma anche quando la Regione stessa è
parte ricorrente, quindi oltre a quanto previsto dall'articolo 70
del Regolamento del Consiglio stesso.
Le impugnative di leggi regionali da parte del Governo italiano,
peraltro, sono visibili sulla banca dati delle leggi regionali
presentate sul sito internet del Dipartimento degli affari
regionali e vengono in ogni caso pubblicate sul Bollettino
ufficiale della Regione.
Presidente -
Consigliere Sammaritani, ha facoltà di
intervenire.
Sammaritani (LEGA VDA) -
Presidente Testolin, non sono
propriamente d'accordo su questo tipo di risposta, che è abbastanza
evasiva e molto burocratica, nel senso che a guardare anche la
tabella delle competenze delle Commissioni permanenti - che
peraltro è stata modificata proprio su questo punto già nel 1990 e
poi ancora nel 2005 -, si dovrebbe capire che le cose non stanno
esattamente così: nel 1990 c'era un punto primo riguardo appunto
alle competenze della Commissione, che pronunciava: "Autonomia,
lingua, tutela delle minoranze, zona franca, rinvii, impugnazioni e
sentenze della Corte costituzionale", questa era la competenza
declinata in questo modo.
Poi, nel 2005, c'è stata una modifica di queste tabelle e le
impugnative del Governo e le decisioni della Corte costituzionale
sono diventate un capo a sé, il capo 5, che quindi ha ben
delineato, ben circoscritto ed evidenziato, se vogliamo anche
enfatizzato, questa competenza.
Ora, dalla sua risposta, sembrerebbe che in realtà questa
competenza sia un niente, cioè il Presidente del Consiglio dà
informazione. E lei oggi, per esempio, ha dato correttamente
informazione a proposito della pronuncia della Corte costituzionale
in materia di mutui, e di questo io mi rallegro, naturalmente,
perché è importante che il Consiglio sappia. Ma è ancor più
importante, secondo me, che le Commissioni sappiano, cioè le
Commissioni che hanno delle precise competenze, declinate appunto
in una tabella specifica, che è rimandata dall'articolo 19 del
Regolamento; è importante che i componenti delle Commissioni siano
informati.
È evidente che le Commissioni sono l'espressione del Consiglio,
quindi sono un'istituzione che, in realtà, dovrebbe essere separata
da quello che è il Governo, ma sappiamo benissimo che poi, in
realtà, la maggioranza influisce eccome sulle funzioni della
Commissione, perché le Commissioni sono composte rispettando le
maggioranze e minoranze, cioè rispettando gli equilibri di
maggioranza e di minoranza, prova ne è il fatto che, appunto, la
Prima Commissione su questo tema non si è più riunita, così come
peraltro - e credo che qui la collega Minelli mi verrà sicuramente
a conforto -, anche sulla legge elettorale non abbiamo più visto
nessuno che si sia riunito in questa Commissione.
Penso che il presidente Lavevaz stia facendo un corso di
mimetismo naturale, nel senso che si sta cercando di nascondere in
qualsiasi anfratto possibile, o comunque che stia cercando di
prendere le sembianze della poltrona per evitare di convocare e di
discutere della legge elettorale in Prima Commissione, ma questo è
un dato di fatto.
Credo quindi che la politica, in realtà, c'entri e abbia una
netta commistione insieme all'aspetto istituzionale, quindi ecco
che è vero che sicuramente la Commissione è espressione del
Consiglio, è vero che fa capo al Presidente del Consiglio, ma è
anche vero che le Commissioni si riuniscono, non si riuniscono o
decidono su quali argomenti riunirsi, in base a quella che è la
volontà, sostanzialmente, della maggioranza.
Se vogliamo dare completa ed effettiva funzionalità al
Regolamento e alle Commissioni stesse, sarebbe bene forse che si
iniziasse a informarle meglio su certi tipi di attività, quali
appunto anche le impugnazioni della Corte costituzionale, perché
sono elementi e passaggi molto significativi al fine di esercitare
l'attività che poi è quella che fanno le Commissioni in sede
referente e lo stesso Consiglio, cioè fare le leggi, fare le norme
e i regolamenti. Quindi, più si impara, più si conosce e meglio
è.
Questa è una delle funzioni essenziali delle Commissioni e dei
loro Presidenti, credo.
