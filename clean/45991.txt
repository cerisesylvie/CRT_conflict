Classificazione
SPORT E TEMPO LIBERO
TRASPORTI E VIABILITÀ
Aeroporti
TURISMO E INDUSTRIA ALBERGHIERA



Oggetto del Consiglio n. 2557 del 7 giugno 2023 - Resoconto
OGGETTO N. 2557/XVI - Interrogazione: "Notizie in merito ad
attività autorizzate di helibike".
Bertin (Presidente) -
Punto n. 27. La parola
all'assessore Grosjacques.
Grosjacques (UV) -
Con riferimento a quanto richiesto
dalla collega Minelli, va premesso che la disciplina regionale
sulle attività di volo alpino ai fini della tutela ambientale,
contenuta nella legge regionale 15/88, alla cui gestione, per
quanto riguarda le competenze attribuite alla Regione, non provvede
alcuna struttura dell'Assessorato turismo, sport e commercio, ma la
struttura organizzativa Infrastrutture funiviarie, la quale,
peraltro, provvede alle sole istruttorie per la redazione delle
cartografie delle aree dedicate all'elisky e non svolge in tale
ambito alcuna attività di tipo autorizzativo.
L'unica autorizzazione di competenza regionale riguarda i voli
d'interesse regionale di competenza del Dipartimento ambiente, ma
non è questo il caso che andiamo a esaminare.
Dall'esame della legge regionale 15/88, risulta infatti che
l'attività autorizzativa è di competenza esclusiva dei Comuni
territorialmente competenti, sulla base di una convenzione tipo
approvata dalla Giunta regionale con delibera n. 1342/2016.
L'indicata attività autorizzativa riguarda peraltro la sola
attività di heliski e non l'elibike, attività quest'ultima non
contemplata dalla citata legge 15/88.
Ricordo a questo proposito che l'attività di volo è libera solo
per i voli con atterraggi al di sotto dei 1.500 metri sul livello
del mare, al di fuori delle aree protette, secondo le regole del
volo civile.
Da una ricerca effettuata dagli uffici, la segnalata attività di
elibike risulta essere promossa da un'agenzia denominata "Ride the
planet" il cui sito web indica come partner, fra gli altri, il
Cervino Green Development, organismo che raggruppa imprenditori di
Breuil-Cervinia occupati nel settore del turismo, e più in
particolare del turismo alberghiero.
Con riferimento alle due questioni poste dalla collega Minelli,
quindi la contestata attività non è soggetta ad alcun potere
autorizzativo di competenza regionale; se detta attività ha
ottenuto un'autorizzazione, a rilasciarla può essere stato solo ed
esclusivamente il Comune di Valtournenche.
Quindi, con riferimento al quesito n. 2, eventuali attività
ispettive al riguardo dovrebbero quindi essere svolte chiamando in
causa il Comune territorialmente competente - che, come ho appena
ricordato, è quello di Valtournenche - e non l'Amministrazione
regionale.
Presidente -
Per la replica, la consigliera Minelli.
Minelli (PCP) -
Lei ci ha detto sostanzialmente che
l'attività di autorizzazione, se è stata data, compete al Comune di
Valtournenche; ci informeremo ma le segnalazioni che noi abbiamo
ricevuto arrivano proprio da quel territorio e anche da persone che
in qualche modo hanno a che fare con l'Amministrazione, quindi sarà
curioso verificare chi, come e quando ha dato, se ha dato,
quest'autorizzazione che, peraltro, pubblicizza un evento
calendarizzato per il 15 di luglio.
Quindi, da quello che so io, al momento non dovrebbe esserci
nulla, quindi vedremo come sarà.
Ne approfitto anche per dire una cosa, soprattutto a beneficio
di chi ci ascolta: la pratica dell'elibike - e io non mi sento
proprio di definirla uno sport - consiste nel salire in vetta a un
montagna con un elicottero per poi scendere in sella a una mountain
bike, un'attività effettivamente che -immagino da quello che lei mi
ha detto, visto che quest'attività di volo è pubblicizzata per lo
meno in collaborazione con quest'associazione che si occupa di
turismo alberghiero - alcuni indicano come fra quelle su cui
puntare per una destagionalizzazione del turismo mentre invece un
noto alpinista di chez-nous ha invece definito come uno dei modi
con cui si manifesta - questo è stato detto - il proprio disprezzo
verso la montagna.
Due settimane fa ci è stata segnalata questa locandina che
pubblicizza una discesa di 5 mila metri dal ghiacciaio a Cervinia o
a Zermatt, appunto per la metà di luglio, e da qui l'interrogazione
di cui ci stiamo occupando.
Lei ha confermato quello che sapevamo noi e che - tranne le
deroghe previste per l'eliski nel periodo tra il primo dicembre e
il 15 maggio e i voli panoramici autorizzati in particolari
occasioni - le attività di sorvolo sopra i 1.500 metri sono vietate
per legge, per questo noi volevamo capire quale soggetto e con
quali modalità avesse autorizzato questo evento del 15 luglio.
Verificheremo che cosa è stato fatto.
Di certo non credo che autorizzare una pratica di questo tipo
sia in linea con i principi di uno sviluppo di turismo sostenibile,
considerate le emissioni di gas climalteranti, l'inquinamento
acustico e il disturbo alla fauna selvatica che produce un volo in
elicottero, perché un conto è utilizzare gli elicotteri per
attività di soccorso, di trasporto merci, di trasporto di persone
laddove non ci siano alternative e altre possibilità - e sappiamo
che questo nel nostro territorio è necessario - tutt'altra cosa è
promuovere e sostenere una pratica che impatta fortemente
sull'ambiente montano e produce, come dicevo, un inquinamento non
da poco.
Mentre cercavo di capire i dati che si potevano raccogliere per
quest'interrogazione, mi sono imbattuta su dati che invece sono più
generali, e sono questi: volare produce mediamente 285 grammi di
CO2 per ogni passeggero per ogni chilometro percorso, un'auto ne
produce 42 per passeggero per km.
Secondo le stime di European Aviation a luglio 2019 in Europa il
traffico aereo, oltre un milione di voli, avrebbe generato 20,7
milioni di tonnellate di CO2 e sono dati che spingono gli
scienziati a studiare soluzioni per carburanti diversi.
La Francia ha vietato i voli su tratti brevi laddove si può
raggiungere la meta con altri mezzi: con il treno, per una distanza
da una città all'altra sotto le 2 ore e mezza...
Ovviamente io non sto paragonando adesso l'impatto dell'elibike
al traffico aereo di un mercato europeo, ma credo che la nostra
Regione dovrebbe fare comunque nel suo piccolo anche lei la sua
parte per la riduzione di emissioni inquinanti, perché sappiamo che
non siamo messi bene e obiettivamente di questa pratica potremmo
fare anche a meno.
Presidente -
Con quest'interrogazione, sospendiamo
brevemente il Consiglio per arieggiare i locali. Riprenderemo tra
una decina di minuti.
La seduta è sospesa dalle ore 17:15 alle ore 17:33.
