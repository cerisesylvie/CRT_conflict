Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 2053 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2053/X Problemi relativi alla gestione della piscina
di Verrès. (Interpellanza)
Interpellanza Venuto a conoscenza dagli organi di informazione
che la piscina di Verrès rimarrà chiusa per il periodo estivo;
Vista la lettera pervenutaci dai fornitori che lamentano la
mancata liquidazione di fatture per forniture varie;
Tenuto conto altresì delle numerose lamentele da parte degli
utenti delle piscine valdostane (turisti, presidi, eccetera );
Considerato che i responsabili del centro nuoto in più occasioni
avrebbero dichiarato che la gestione sarebbe enormemente migliorata
rispetto al passato sia in termini di qualità del servizio che di
incassi;
il sottoscritto Consigliere regionale
Interpella
l'Assessore competente per sapere
1) se risponde al vero che la piscina di Verrès rimarrà chiusa
per il periodo estivo e quali sono le cause;
2) se risultino risolte le pendenze economiche nei confronti dei
fornitori;
3) quale è attualmente la reale situazione gestionale delle
piscine tenuto conto delle dichiarazioni contrastanti apparse sugli
organi di informazione;
4) quali sono gli intendimenti della Giunta riguardo alla
eventuale chiusura estiva.
F.to: Chiarello
Presidente Ha chiesto la parola il Consigliere Chiarello.
Chiarello (RC) L'interpellanza non è solo sulla piscina di
Verrès, è in generale sulle piscine, ad esempio sul Centro Nuoto
che ci era stato decantato per il risparmio e per il costo molto
più basso.
A seguito delle varie lamentele venuti da presidi di scuole e da
una lettera che ci è giunta tempo fa, dove si elencavano diversi
debiti che avrebbe questa società di gestione delle piscine, volevo
sapere qualcosa, anche alla luce delle notizie che mi sono state
riportate della chiusura della piscina di Verrès durante il periodo
estivo.
Continuiamo a fare pubblicità alla Valle d'Aosta come un'isola
felice in mezzo al mare, e poi si chiudono anche le piscine durante
il periodo estivo: chissà che la gente non vada al mare a fare il
bagno!
Vorrei che l'Assessore rispondesse a queste domande, perché poco
tempo fa è stata fatta un'interpellanza dal Consigliere Parisi che
chiedeva le stesse cose e l'Assessore lo aveva rassicurato
dicendogli che tutto andava bene, che la società si era messa
all'opera, che funzionava bene, che si erano avuti dei riscontri
positivi, eccetera. Da quel momento ad oggi mi sembra che i
riscontri che abbiamo avuto sia dagli organi di stampa che dalle
lettere che ci sono pervenute siano tutti negativi. Allora,
Assessore, ci dica qualcosa in merito!
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Cercherò di dire qualcosa, non so se sarà
soddisfacente rispetto a quello che vuole il Consigliere
Chiarello.
Ci sono state alcune domande poste da un'interpellanza di alcuni
mesi fa, a cui ho dato una risposta in cui credevo e ribadisco
ancora oggi che in quel momento lì la risposta era quella che
ritenevo più giusta e corrispondente alla verità di quei giorni
lì.
Per quanto riguarda le richieste poste dall'interpellanza,
desidero sottolineare che la chiusura per ferie dell'impianto di
Verrès nel periodo 15 luglio-15 agosto corrisponde al periodo di
minore affluenza di pubblico nell'intero anno nell'impianto,
secondo quanto rilevato ed effettuato solitamente in anni
precedenti. Tale periodo, infatti, è stato normalmente impiegato
per effettuare interventi di manutenzione, che non potrebbero
altrimenti essere realizzati durante l'anno quando l'impianto è
normalmente utilizzato dall'utenza. La Valle d'Aosta è l'isola
felice in mezzo al mare, però d'estate anche molti Valdostani vanno
al mare.
Sul ritardato pagamento dei fornitori anche se questa è una
questione che riguarda rapporti fra aziende private, pertanto su
ciò l'Amministrazione non ha titolo per intervenire, rimane
sostanziale l'aspetto più importante e cioè il significato che tale
fatto può assumere sul piano del bilancio gestionale delle piscine
stesse. Questo fatto, così come altre segnalazioni e note di
mancanza che sarebbero emerse in questi nove mesi - a cui faceva
riferimento il Consigliere Chiarello - e che sono giunte anche a
me, sono delle note che rilevano mancanze effettuate nella gestione
delle piscine stesse da parte della Centro Nuoto di Vercelli e che
formano oggetto in questo momento di una particolare attenzione da
parte dell'Assessorato.
Non ho ancora elementi definitivi, ma credo che li potrei avere
già nel giro di qualche giorno o all'inizio di agosto; stiamo
infatti operando una verifica globale con un gruppo di lavoro
interno per una valutazione razionale, completa e definitiva, in
modo che ci sia la possibilità di chiudere con tutte le polemiche e
dare finalmente un servizio che sia soddisfacente per i cittadini
che utilizzano questi impianti sportivi.
Le risultanze di questa verifica, come ho già detto, non le ho
ancora in maniera definitiva, quindi mi sembra in questo momento
inopportuno entrare nel merito; sicuramente lo farò nella
commissione competente e se necessario in Consiglio, non appena la
verifica sarà chiusa e le soluzioni conseguenti saranno da assumere
in maniera tempestiva.
Presidente Ha chiesto la parola il Consigliere Chiarello.
Chiarello (RC) La ringrazio, Assessore. Sono d'accordo con lei
che il periodo di luglio è il periodo in cui le piscine sono meno
utilizzate, però penso che possano essere utilizzate dai turisti
proprio in un'ottica turistica. Dato che i Valdostani vanno al
mare, sono i turisti che le usano.
Queste lettere che ci sono pervenute sono arrivate un giorno o
due dopo le sue dichiarazioni in Consiglio, proprio perché qualcuno
ha riscontrato che quanto detto dall'Assessore non era tutto vero.
Allora le notizie che ci ha dato, ed è quello che vorrei
sottolineare, in quel momento si dimostravano almeno in parte non
fondate.
Resto in attesa delle risultanze che lei ha preannunciato,
aggiungo solo che quello che mi interessa è che queste strutture
funzionino. Quando un preside di una scuola dice che la piscina è
inutilizzabile perché malgestita, questo mi preoccupa e dovrebbe
preoccupare anche lei, Assessore!
