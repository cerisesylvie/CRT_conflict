Classificazione
ACQUE
Acque minerali e termali


Resoconto integrale del dibattito dell'aula
Oggetto del Consiglio n. 860 del 6 ottobre 1999 - Resoconto
OGGETTO N. 860/XI Notizie relative allo sfruttamento
commerciale dell'acqua minerale del Peuterey da parte delle
"Sorgenti Monte Bianco". (Interrogazione)
Interrogazione Venuti a conoscenza di diversi problemi
provocati nella zona del Peuterey, nel comune di Courmayeur, dove
la società "Sorgenti Monte Bianco" ha posato diverse tubazioni al
fine di sondare la presenza di acqua da destinare
all’imbottigliamento negli stabilimenti di
Morgex;
Preso atto che la Giunta regionale, in data 8 marzo 1999, ha
concesso alla suindicata società il permesso per effettuare detti
sondaggi fino al 31 dicembre 2000;
Preso altresì atto che l’Amministrazione comunale
di Courmayeur, in data 11 marzo 1999, ha inoltre concesso alla
"Sorgenti Monte Bianco" il permesso per la posa di tubazioni per i
lavori di captazione di acque;
Considerato che il Comune di Courmayeur avrebbe stipulato con la
società suindicata una convenzione nella quale la "Sorgenti Monte
Bianco" si impegnerebbe a ripristinare la situazione presente prima
della realizzazione dei sondaggi e della posa delle tubazioni;
Alla luce dei malcontenti e degli interrogativi sollevati da
alcuni proprietari dei terreni interessati dalla posa delle
tubazioni sopracitate e dai conseguenti sondaggi;
i sottoscritti Consiglieri regionali
Interrogano
la Giunta regionale per conoscere:
1. Se esiste un controllo affinché le regolamentazioni delle
autorizzazioni citate in premessa vengano rispettate e quali sono
le eventuali sanzioni in caso di inadempienze o cattiva condotta da
parte della società che si occupa dei sondaggi e della posa dei
tubi;
2. L’iter burocratico e amministrativo che la
società "Sorgenti Monte Bianco", che intende sfruttare
commercialmente l’acqua minerale presente nella zona
del Peuterey, dovrà intraprendere e le iniziative che sia
l’Amministrazione regionale, sia
l’Amministrazione comunale di Courmayeur
svilupperanno in concertazione al fine di preservare la tipologia
agricolo-pastorale della zona interessata;
3. Lo stato attuale dei lavori di ricerca e se sia già stato
presentato all’Amministrazione regionale, da parte
della società sopracitata, un piano industriale per il futuro
sfruttamento commerciale dell’acqua minerale del
Peuterey.
F.to: Lanièce - Marguerettaz - Collé
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Rispetto all'interrogazione va
premesso che la società Sorgenti Monte Bianco è titolare del
permesso di ricerca mineraria in località Peuterey in territorio
del Comune di Courmayeur concessole con decreto del Presidente
della Giunta regionale n. 171 del marzo 1999, su conforme
deliberazione della Giunta regionale, sempre del marzo 1999.
Il permesso rilasciato si riferisce esclusivamente
all'esecuzione dei sondaggi e delle relative opere di captazione
per l'esecuzione delle campionature dell'acqua ai fini del
riconoscimento delle caratteristiche fisico-chimiche e
batteriologiche nonché quelle relative alle proprietà terapeutiche
dell'acqua captata e all'eventuale successivo conferimento della
subconcessione per lo sfruttamento dell'acqua minerale.
Per quanto concerne le questioni poste nell'interrogazione, il
punto 1 riguarda il controllo amministrativo sulle attività di
ricerca. Tale controllo è effettuato dall'Ufficio miniere e cave
dell'Assessorato territorio, ambiente e opere pubbliche sulla base
di norme statali e regionali, fra le quali le più attinenti al tema
in questione, sono sostanzialmente: l'articolo 10 del R.D. del
1927, n. 1443, il quale dice che i possessori dei fondi, compresi
nel perimetro al quale si riferisce il permesso, non possono
opporsi ai lavori di ricerca fermo restando i divieti contenuti
nella legge di polizia mineraria previsti dal DPR 9 aprile 1959 n.
128. È comunque fatto obbligo al ricercatore di risarcire i danni
cagionati dai lavori di ricerca.
Il proprietario del terreno soggetto alle ricerche ha facoltà di
esigere una cauzione; quando le parti non si siano accordate,
l'ingegnere capo sentito, ove occorra, l'avviso di un perito,
stabilirà di ufficio provvisoriamente l'ammontare del deposito,
eseguito il quale il ricercatore potrà dare avvio ai lavori. Ogni
ulteriore contestazione fra il proprietario del suolo e il
ricercatore sarà decisa dall'autorità giudiziaria.
Il coordinato disposto dall'articolo 9 del R.D. e dall'articolo
7, comma 4 della legge regionale n. 1/58 stabiliscono che il
Presidente della Giunta può pronunciare la decadenza del
permesso:
1) quando non si sia dato principio ai lavori nei termini
stabiliti e in difetto di un termine specifico entro tre mesi dal
giorno in cui il permesso fu rilasciato;
2) quando i lavori siano rimasti sospesi per oltre tre mesi;
3) quando non siano osservate le prescrizioni stabilite o si
contravvenga alle disposizioni degli articoli 8 e 12 del R.D.
1443/1927;
4) quando non sia pagato il diritto proporzionale indicato
all'articolo 7 del medesimo decreto.
Per quanto riguarda quanto si fa presente nell'interrogazione
rispetto ai malcontenti ed interrogativi sollevati da alcuni
proprietari dei terreni interessati, va detto che alla data attuale
non sono state sollevate ufficialmente osservazioni o opposizioni
relativamente ai lavori di cui si tratta.
Per quanto riguarda il punto 2, relativo all'iter amministrativo
per arrivare alla subconcessione per lo sfruttamento dell'acqua, le
fasi burocratiche per seguire l'ottenimento e il permesso di
ricerca sono sinteticamente le seguenti:
- presentazione della richiesta da parte del ricercatore;
- pubblicazione dell'istanza e degli allegati all'albo pretorio
del comune interessato e sul Foglio annunzi legali della
Regione;
- effettuazione del sopralluogo congiunto con gli assessori
regionali, l'amministrazione comunale territorialmente competente
ed eventuali altri enti interessati;
- la convocazione della Conferenza dei servizi al fine di
acquisire i pareri che altre amministrazioni dello Stato e gli enti
sono tenuti ad esprimere secondo le leggi statali e regionali;
- deliberazione della Giunta regionale con la quale si accoglie
o si reietta la richiesta;
- emissione del decreto del Presidente della Giunta di
conferimento del permesso di ricerca mineraria;
- pubblicazione del decreto del Presidente della Giunta sul
Bollettino ufficiale della Regione.
Attualmente la ricerca mineraria è stata avviata, manca ancora
il riconoscimento da parte del Ministero della sanità. Il
ricercatore presenta specifiche istanze al Ministero della sanità
al fine di ottenere il riconoscimento delle caratteristiche
fisico-chimiche e batteriologiche nonché quelle relative alle
proprietà terapeutiche dell'acqua captata. L'istruttoria relativa a
tale riconoscimento è curata direttamente dal suddetto ministero,
al momento le previsioni che si fanno sono che quest'autorizzazione
venga concessa a breve da parte del ministero, però sono
previsioni, ripeto.
Per quanto riguarda invece il conferimento di subconcessione di
sfruttamento minerario, la procedura si attiva nel momento in cui
vi è da parte del ministero; la procedura, simile a quella
precedente, prevede una serie di passaggi:
- la richiesta da parte del ricercatore, la pubblicazione delle
istanze e degli allegati all'albo pretorio del comune interessato e
sul Foglio annunzi legali della Regione;
- effettuazione del sopralluogo congiunto con gli assessori
regionali, l'amministrazione comunale competente ed altri enti
interessati;
- la convocazione della Conferenza dei servizi al fine di
acquisire i pareri delle altre amministrazioni dello Stato che gli
enti sono tenuti ad esprimere secondo le leggi statali e
regionali;
- la deliberazione della Giunta regionale con la quale si
propone al Consiglio regionale l'accoglimento o la reiezione della
domanda, quindi ci sarà un ulteriore passaggio in Consiglio;
- la deliberazione del Consiglio regionale che decide
sull'accoglimento o sulla reiezione per lo sfruttamento della
miniera;
- l'emissione del decreto del Presidente della Giunta regionale
di eventuale accoglimento della domanda di subconcessione per la
coltivazione o utilizzazione della miniera;
- pubblicazione del decreto del Presidente della Giunta sul
Bollettino ufficiale della Regione e sulla Gazzetta ufficiale della
Repubblica.
Per quanto riguarda i problemi relativi alle attività
agricolo-pastorali di cui si fa menzione nell'interrogazione, si fa
presente che l'istituto della subconcessione mineraria per lo
sfruttamento dell'acqua minerale prevede la delimitazione di
un'area di rispetto ancora da definire nella quale sono vietate
quelle attività che possono alterare le caratteristiche dell'acqua
e mantenute o limitate le altre. Tali indicazioni verranno
stabilite in seno alla Conferenza dei servizi anche sulla base
delle indicazioni contenute nel decreto di riconoscimento
rilasciato dal Ministero della sanità.
Per quanto riguarda l'ultimo punto, lo stato attuale dei lavori
di ricerca, informo che la società ha ultimato la perforazione di
tre pozzi previsti nel programma dei lavori minerari e ha
realizzato le opere in sotterraneo dove troveranno posto le
apparecchiature di controllo e i quadri elettrici di alimentazione
delle pompe di emungimento dei pozzi nonché ha ripristinato le aree
interessate dai lavori attinenti il permesso di ricerca che
peraltro sono ricomprese negli appezzamenti di terreno dei quali la
ditta risulta, dai documenti trasmessi all'Ufficio miniere e cave,
proprietaria o affittuaria.
La società ha realizzato le opere di adduzione dai pozzi fino al
collettore di Dolonne e fino allo stabilimento d'imbottigliamento
di Morgex, dove già avviene l'imbottigliamento dell'acqua della
sorgente Iula come risulta dalla relazione allegata alla richiesta
di subconcessione pervenuta all'Assessorato territorio, ambiente e
opere pubbliche nel mese di settembre 1999. In particolare, per
quanto riguarda i lavori di captazione e di adduzione delle acque
nonché l'adeguamento degli impianti di produzione, sono stati
questi tutti completati; l'investimento è di 5 miliardi totalmente
a carico della società che si è anche accollata il rischio di
eventuali ritardi o dinieghi sull'ottenimento delle autorizzazioni
necessarie.
Tutte le opere di captazione e di adduzione sono interrate senza
alcun elemento emergente, i terreni interessati dai lavori sono
stati riseminati e con la prossima primavera nessuna traccia sarà
percepibile, secondo quanto dichiarato dall'azienda.
Per quanto riguarda l'iter di approvazione, si è in attesa del
decreto di riconoscimento della nuova acqua minerale; non appena
l'iter si concluderà, la società avvierà la pubblicizzazione e la
commercializzazione del prodotto.
Per quanto riguarda quest'ultimo aspetto, non è stato presentato
un piano dalla Regione. I dati sono quelli che vi ho già illustrato
in Consiglio nel corso di un'interrogazione nella seduta del 15-16
luglio; riguardo alla previsione dei volumi produttivi - si parla
di 25 milioni di litri nel 2000 e di 35 milioni di litri nel 2001 -
con investimenti pubblicitari che per l'acqua Monte Bianco e per
l'acqua Courmayeur insieme saranno di 9 miliardi per il 2000 e di
12 miliardi per il 2001. Come dicevo non c'è un piano preciso
presentato all'Amministrazione regionale, ci sono questi dati che
avevo già fornito in una passata interpellanza.
Président
La parole au Conseiller Lanièce.
Lanièce (Aut)
Ringrazio l'Assessore per questa dettagliata
risposta e anzi chiedo se posso avere la risposta che ha letto per
avere tutta la documentazione.
Nonostante l'accurata e ben dettagliata risposta, rimangono su
quest'argomento diverse perplessità secondo me.
Quest'interrogazione è stata presentata dal gruppo degli
Autonomisti a seguito anche del fatto che alcuni proprietari dei
terreni della zona del Peuterey si erano lamentati di come erano
stati gestiti i lavori effettuati dalla società Sorgenti Monte
Bianco, a seguito del permesso, accordato dalla Regione, di ricerca
di acque minerali in tale zona, lavori di ricerca che hanno
procurato disagi e problemi vari nei luoghi dove sono state poste
le tubazioni necessarie per addurre le acque dalla zona di
captazione fino alle condutture già esistenti in zona di Dolonne e
adatte in seguito a trasportare l'acqua minerale negli stabilimenti
di Morgex.
Come al solito sembra quasi che i controlli, le procedure
burocratiche e il rispetto della proprietà altrui siano applicati
in modo molto più rigido per il cittadino, mentre per le società
con grandi interessi economici tali controlli siano spesso meno
rigidi se così si può dire.
Ovviamente stiamo parlando non solo delle autorizzazioni
concesse dalla Regione e dal comune per effettuare questi sondaggi
per la posa delle tubazioni, ma anche del fatto che la società
Sorgenti Monte Bianco, tramite l'accettazione delle autorizzazioni
stesse, si era impegnata a ripristinare la situazione preesistente
prima della realizzazione degli stessi sondaggi e della relativa
posa delle tubazioni.
Visto e considerato i numerosi interrogativi sollevati dai
proprietari e da coloro che lavorano in questi terreni, interessati
dalla posa delle tubazioni, auspichiamo che ci sia un controllo più
efficace del rispetto di questi accordi da parte
dell'Amministrazione regionale anche nel caso in cui sia necessario
applicare delle sanzioni in capo alla società, tenuto conto che
nella delibera dell'8 marzo 1999, con la quale la Giunta ha
concesso il permesso di ricerca di acque minerali, al punto 10 è
indicato fra gli obblighi della ditta titolare del permesso quello
di provvedere, prima della scadenza, al riassetto ambientale delle
aree interessate dagli interventi. Questo è un invito a verificare
che venga rispettato questo punto della delibera.
Altro aspetto era la conoscenza della esistenza di un'eventuale
bozza di piano industriale per lo sfruttamento dell'acqua minerale.
L'Assessore ha detto che non si è ancora in possesso di nessuna
bozza di piano, ma solo di alcuni dati che riguardano i milioni di
litri che si intendono prelevare e anche gli eventuali costi della
pubblicità. Volevo solo sapere se questi 25 milioni di litri
riguardano solo Peuterey o anche l'altra sorgente? solo Peuterey,
mentre per la pubblicità la cifra è quella totale. Prendiamo atto
che non c'è ancora questa bozza di piano industriale, quindi invito
fin d’ora l'Assessore, una volta che ne sarà in
possesso, a portarla in commissione.
Chiedevamo poi di venire a conoscenza di quanto era emerso sugli
organi d'informazione, cioè che sembrerebbe che l'acqua del
Peuterey sia già giunta, senza l'ausilio dei tubi, ma attraverso
autobotti, allo stabilimento di Morgex.
Questa era una dichiarazione apparsa sul giornale, dichiarazione
che non è mai stata rettificata e questa è una cosa già un po'
misteriosa anche tenuto conto che per l'autorizzazione allo
sfruttamento delle acque occorre aspettare diversi mesi visto che
lo sfruttamento deve avere il benestare del Ministero della sanità
attraverso il riconoscimento dell'acqua; quindi mi sembra strano e
pericoloso per la stessa ditta che, se corrisponde al vero quanto
dichiarato sul giornale, siano state prelevate ingenti quantità di
acqua senza autorizzazioni ministeriali, con il rischio che sulla
ditta in oggetto possano ricadere delle pesanti sanzioni.
Un altro aspetto un po' strano è quello che tre giorni dopo
l'arrivo dell'autorizzazione regionale per la ricerca di acque
minerali giunga anche quella comunale per la posa delle tubazioni
oltre al fatto di quest'arrivo dell'acqua dalla sorgente
direttamente allo stabilimento senza autorizzazione.
Ho la sensazione che sotto questa misteriosa questione ci sia
una sorta di sanatoria di una situazione precaria i cui contorni,
nonostante l'intervento preciso dell'Assessore, non sono molto
chiari né al sottoscritto né ai colleghi consiglieri.
Proprio per questi motivi mi riservo in futuro di verificare
nuovamente questa vicenda tenuto conto che con il permesso della
Regione la società può fare solo la ricerca mineraria, scavando i
pozzi, prelevando campioni di acqua per le necessarie analisi, ma
non può trasportare via ingenti quantità di acqua dalla captazione.
Invece per ottenere lo sfruttamento dell'acqua, la società dovrà
presentare le analisi al Ministero della sanità per il
riconoscimento e poi dopo avviare l'iter per ottenere la
concessione da parte della Regione per l'utilizzo delle acque.
Noi sottolineiamo quest'aspetto anche perché, e questo mi sembra
che rappresenti l'elemento focale che giustifica questa mia
preoccupazione, l'Assessore ha detto che entro il corrente mese
dovrebbe arrivare l'autorizzazione del Ministero della sanità con
il decreto di riconoscimento delle proprietà terapeutiche delle
acque del Peuterey. Se è vero che entro il mese corrente dovrebbe
arrivare quest'autorizzazione, mi chiedo come è possibile che entro
il mese di ottobre arrivi la dichiarazione di riconoscimento visto
che il decreto nazionale che prevede l'iter per il riconoscimento
delle acque stabilisce che la domanda di riconoscimento delle acque
minerali deve essere corredata dai certificati di almeno 4 analisi
chimiche e fisico-chimiche eseguite nelle 4 stagioni su campioni
prelevati alla sorgente. Il permesso di ricerca è del marzo 1999,
le 4 stagioni - la matematica non è un'opinione –
finiranno solamente a marzo 2000.
