Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 60 del 11 febbraio 1981 - Resoconto
OGGETTO N. 60/81 - RATIFICA DI DELIBERAZIONI ADOTTATE DALLA
GIUNTA REGIONALE IN VIA D'URGENZA.
Oggetto n. 5834 in data 21 novembre 1980:
Concessione e liquidazione all'Istituto di zoologia
dell'Università di Roma di un contributo nelle spese per la
redazione di uno studio sulla etologia della volpe in Valle d'Aosta
- Approvazione e finanziamento di spesa.
Presidente
- Colleghi Consiglieri è aperta la
discussione. C'è qualcuno che chiede la parola?
La parola al Consigliere Viberti; ne ha facoltà.
Viberti (DPROL) -
Esclusivamente per conoscere il motivo
per cui arriva così tardi la ratifica di questa deliberazione.
Presidente
- Altri chiedono la parola per avere
chiarimenti?
La parola al Presidente della Giunta; ne ha facoltà.
Andrione (UV) -
Semplicemente per avere il tempo di
dattilografarla, essendo il testo assai lungo e poi perché è un
accordo con l'Università in relazione alla rabbia silvestre e alla
sua diffusione continua. Probabilmente hanno preferito
dattilografare prima altre delibere ed è stata trasmessa in ritardo
alla Commissione di Coordinamento, e quindi giunge solo adesso.
Presidente
- Vi sono dichiarazioni di voto?
La parola al Consigliere Viberti; ne ha facoltà.
Viberti (DPROL)
- Forse non ho capito bene quello che ha
risposto il Presidente della Giunta quando si riferisce alla
lunghezza della delibera; anzi sono particolarmente stupefatto che
la lunghezza di questa delibera consiste in una quarantina di
righe, a volere, esagerare!
Devo dire che la Segreteria della Giunta, evidentemente, ha una
efficienza che diminuisce di giorno in giorno, se le possibilità di
fare avanzare a termini di Regolamento una delibera del genere
devono ridursi a spostamenti addirittura bimestrali. Non ho
comunque difficoltà a votare, anche se con grave ritardo, questa
delibera.
Presidente
- Altri per dichiarazioni di voto? Nessuno
prende la parola. Metto in approvazione la ratifica della
deliberazione n. 5834.
Esito della votazione:
Presenti, votanti e favorevoli: 26
Il Consiglio approva all'unanimità.
Oggetto n. 6810 in data 31 dicembre
1980:
Lavori di ristrutturazione della
palazzina delle Guardie di P.S. sita in via Frutaz ad Aosta. -
Appalto dei lavori edili a licitazione privata. - Approvazione di
spesa.
Presidente -
Qualcuno chiede la parola? Dichiarazioni di
voto? Nessuno.
Metto in approvazione la ratifica della deliberazione n.
6810.
Esito della votazione:
Presenti, votanti e favorevoli: 26
Il Consiglio approva all'unanimità.
Oggetto n. 75 in data 9 gennaio
1981:
Collocamento a riposo a domanda, del
dipendente Rigollet Enrico, dirigente dell'Assessorato della Sanità
ad Assistenza Sociale.
Presidente
- Qualcuno chiede la parola? Nessuno. Ci sono
dichiarazioni di voto?
Metto in approvazione la ratifica della deliberazione n. 75 con
votazione a scrutinio segreto.
Esito della votazione a scrutinio segreto:
Presenti e votanti: 30
Favorevoli: 29
Contrari: 1
Il Consiglio approva.
Oggetto n. 113 in data 16 gennaio
1981:
Concessione e liquidazione di un
contributo di lire 3.000.000 al Comune di La Salle per acquisto
motoslitta a favore degli sfrattati. Approvazione e finanziamento
della spesa.
Presidente
- Qualche Consigliere intende prendere la
parola? Ci sono dichiarazioni di voto?
La parola al Consigliere Viberti; ne ha facoltà.
Viberti (DPROL)
- Per dichiarare la classifica astensione
in merito a questo provvedimento. Ancora una volta, se non sbaglio,
si tratta dell'acquisto di una motoslitta, e non è riportato il
modello, probabilmente si tratterà del solito "Alpine Bombardier"
contro cui noi, - ripeto - non abbiamo niente. Secondo noi, però è
poco opportuno che il Consiglio e la Giunta debbano preoccuparsi di
queste cose.
Noi ribadiamo il concetto del decentramento finanziario ai
Comuni, affinché possano gestire direttamente in proprio questi
problemi.
Compito del Consiglio Regionale è quello di legiferare, è quello
di dare degli indirizzi, non quello di fare dell'amministrazione
spicciola a questo livello.
Di conseguenza ci asteniamo non perché crediamo che a La Salle
non vi sia necessità di questa motoslitta, non lo sappiamo e non ci
interessa sinceramente, saperlo, perché siamo convinti che gli
Amministratori di quel Comune, se avessero avuto in Bilancio la
disponibilità per acquistarla lo avrebbero fatto essi stessi
operando la scelta più opportuna.
È a mio avviso che il Consiglio Regionale non debba ratificare
provvedimenti per acquisti di motoslitte o simili e perciò
coerentemente al principio enunciato mi asterrò per protestare
contro questo atteggiamento accentratore che continua a informare
l'azione della Giunta.
Presidente
- Altri per dichiarazioni di voto?
Metto in approvazione la ratifica dell'oggetto n. 113:
Presenti: 30
Votanti: 29
Astenuti: 1 (Viberti)
Favorevoli: 29
Il Consiglio approva.
Oggetto n. 279 in data 23 gennaio 1981:
Concessione e liquidazione al Comune di Aosta di un contributo
di lire 4.000.000 per interventi a favore degli sfrattati.
Approvazione e finanziamento della spesa.
Presidente
- Qualcuno chiede la parola in proposito? Ci
sono dichiarazioni di voto? Prima di mettere in approvazione la
ratifica della deliberazione suddetta, approfitto per comunicare al
Consiglio che in data 3 febbraio, la Presidenza, a seguito di una
deliberazione (Provvedimento n. 40 del 28 gennaio 1981) che
costituiva la Commissione consultiva sui problemi della casa, ha
richiesto agli Enti e alle organizzazioni interessate di designare
un loro rappresentante per potere disporre il decreto per la
costituzione di questa Commissione. Devo fare presente che neanche
i più interessati hanno risposto; abbiamo solo il nominativo del
rappresentante di maggioranza e di minoranza, entrambi votati da
questo Consiglio. Nessun altro, dal Comune di Aosta al SUNIA, ha
risposto, e quindi non esistono altri nominativi se non quelli dei
colleghi Lanivi e Bajocco. Io faccio appello a quanti in questo
Consiglio hanno sollevato il problema e hanno votato per la
costituzione di questa Commissione affinché si rendano interpreti
presso gli organismi che devono fare le designazioni, altrimenti la
Presidenza non è in condizioni di approntare il decreto
costitutivo, vanificando così tutto quanto il Consiglio ha già
detto.
Ci sono dichiarazioni di voto? La parola al Consigliere Tamone;
ne ha facoltà.
Tamone (UV)
- Mi astengo per gli stessi motivi per cui si
è astenuto il Consigliere Viberti alla votazione della precedente
deliberazione.
Presidente
- Altri chiedono la parola per dichiarazione
di voto? La parola al Consigliere Viberti; ne ha facoltà.
Viberti
(DPROL)
- Devo dire che, tutto sommato, il
ragionamento che fa il collega Tamone non mi pare affatto balzano.
Non avevo pensato che anche questo tipo di deliberazione può essere
inteso come quello precedente. Però, a differenza dell'altro
problema, questo ha carattere di urgenza, quindi, anche se dal
punto di vista del principio, c'è lo stesso motivo che dovrebbe
portare ad astenersi, in realtà ci troviamo di fronte ad una
situazione - lo dice la stessa delibera - particolarmente urgente.
Di conseguenza credo che, visto che questa maggioranza non fa
niente per decentrare disponibilità finanziarie ai Comuni, nel caso
specifico, anche se il principio è lo stesso, posso anche votare a
favore di questa delibera. Penso che il Collega Tamone si sbaglia
astenendosi, dovrebbe semmai stimolare la Giunta, essendo
all'interno della maggioranza, affinché decentri i fondi, e il
Consiglio non sia più disturbato da problemi di questo genere.
Presidente
- Altri per dichiarazioni di voto?
Metto in approvazione la delibera n. 279.
Esito della votazione:
Presenti: 30
Votanti: 29
Astenuti: 1 (Tamone)
Favorevoli: 29
Il Consiglio approva.
