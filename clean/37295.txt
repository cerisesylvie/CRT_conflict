Classificazione
BILANCIO E CONTABILITA' REGIONALE



Oggetto del Consiglio n. 1114 del 26 marzo 2015 - Resoconto
OGGETTO N. 1114/XIV - Comunicazione di provvedimento
amministrativo di variazione al bilancio.
Presidente
- Punto 30 all'ordine del giorno. Qualcuno
chiede la parola? La parola al collega Nogara.
Nogara (UVP)
- Merci Président.
Mi sono letto la deliberazione, ma guardando le variazioni di
bilancio non si capisce la motivazione. Volevo chiedere
all'Assessore Perron o all'Assessore Marguerettaz perché dobbiamo
fare questa variazione di bilancio. Qui si sono trovati dei soldi
nella stessa unità, per trasportarli per la Fondazione Italia Cina.
E poi, vorrei sapere se la trasferta in Cina dell'Assessore Perron
era nell'ottica di questa adesione. Vorrei queste spiegazioni.
Grazie.
Presidente
- La parola all'Assessore Perron.
Perron (UV)
- Grazie Presidente.
La deliberazione 293 porta diecimila euro in aumento, che sono
le spese per l'adesione alla partecipazione ad organismi
associativi regionali, nazionali ed internazionali, nonché ad
iniziative di carattere istituzionale nel quadro di accordi
bilaterali, e di conseguenza in diminuzione diversi capitoli che se
vuole glieli dettaglio. La variazione in aumento è necessaria, di
concerto con l'Assessore Aurelio Marguerettaz, per finanziare
un'adesione che immaginiamo di fare alla Fondazione Italia Cina,
nell'ambito di un accordo quadro per un triennio, il 2015-2017, per
la promozione della nostra regione nell'ambito di quanto si sta
facendo in accordo per Expo 2015. Questo è il ragionamento che si
pensa di fare e la deliberazione dovremmo di adesione portarla a
questa riunione di Giunta o alla prossima: ci stiamo lavorando. Le
variazioni in diminuzione sono possibili, in quanto si ritiene
prioritario reperire le risorse per permettere alla Regione di
aderire alla Fondazione Italia Cina.
Presidente
- La parola al collega Nogara.
Nogara (UVP)
- Mi scusi Presidente, perché io volevo
capire il funzionamento. Con questi diecimila euro, che mi sembrano
pochi, com'è il funzionamento e qual è la motivazione? Era solo per
capire questo, perché non conosco.
Presidente
- La parola al collega Assessore
Marguerettaz.
Marguerettaz (UV)
- Collega Nogara, quella quota che
viene messa è l'adesione alla fondazione. È l'aspetto istituzionale
che ci consente di sederci attorno al tavolo, nell'ambito delle
iniziative di Expo - ma non solo - per poter elaborare delle
strategie insieme alla fondazione, che ovviamente non vede presente
solo la Valle d'Aosta ma tutto il
brand
Italia, nei
confronti di quelle attività che sono fatte con il mercato cinese,
sia dal punto di vista turistico, sia dal punto di vista
industriale. Come avrà avuto modo di seguire in questi ultimi
giorni, abbiamo un fondo cinese che diventa l'azionista di
riferimento della Pirelli. Quindi, di certezze non ce n'è, ma credo
che non sfuggirà a nessuno che il mercato cinese oggi rappresenta
uno sbocco sia dal punto di vista turistico per la nostra offerta,
sia dal punto di vista industriale.
Presidente -
Grazie Assessore. La parola al collega
Grosjean.
Grosjean (UVP) -
Semplicemente per chiedere delle
delucidazioni in più. Ci è rimasta solo la Cina? Con tutto quello
che si fa a livello di turismo o di Expo, abbiamo solo la Cina? Ma
io credo che una piccola regione come la Valle d'Aosta dal punto di
vista turistico abbia molti paesi più vicini e forse più
interessati alla nostra realtà, che non la Cina! Ma siamo proprio
alla frutta, se dobbiamo solamente più immaginare che possano
diventare i cinesi il sostegno per il turismo in Valle d'Aosta! Io
credo che se facessimo un piccolo cerchio di un qualche centinaio
di chilometri intorno al Monte Bianco, ci sarebbe un'attrazione
turistica molto più interessante. Ho fatto quattro giorni di
manifestazione a Verona, nel mondo del vino: di cinesi ne ho visti
pochi, ma di svedesi, di danesi, di norvegesi, di inglesi e tanta
gente che comunque è interessata alla Valle d'Aosta, l'ho
vista.
Presidente -
Grazie collega. La parola all'Assessore
Marguerettaz.
Marguerettaz (UV) -
Solo per dire che le considerazioni
del collega Grosjean possono essere sicuramente interessanti, ma le
posso assicurare che l'attività che viene svolta nell'ambito della
promozione dell'Assessorato al turismo ha un impegno nei confronti
della Cina che è veramente residuale. Tutte le allocazioni sono
proprio sui mercati che ha detto lei, quindi da quel punto di vista
la rassicuro.
Presidente -
Grazie Assessore. Il Consiglio prende
atto.
