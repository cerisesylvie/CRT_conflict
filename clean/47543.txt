Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile



Oggetto del Consiglio n. 3796 del 11 luglio 2024 - Resoconto
OGGETTO N. 3796/XVI - Interrogazione a risposta immediata:
"Utilizzo di tutte le possibilità previste dalla legge regionale
5/2001 in materia di organizzazione delle attività di protezione
civile".
Marguerettaz (Presidente) -
Punto n. 7.02. Per la
presentazione, la parola al collega Aggravi.
Aggravi (RV) -
Quando abbiamo depositato
quest'interrogazione a risposta immediata, non avevamo ancora
completa contezza e conoscenza di quello che era e che abbiamo
avuto invece modo di affrontare nella pausa del Consiglio,
l'articolo 36 della variazione di bilancio, un articolo che va a
modificare una parte della legge 5 per aggiornarla rispetto alle
previsioni contabili in vigore. A fronte di questo, noi chiediamo
al Governo regionale di sapere se nell'ambito della gestione
dell'emergenza, perché il discrimine è appunto l'articolo 12, comma
2, della legge 5, cioè l'esistenza di eccezionale calamità o
avversità atmosferica... chiediamo per l'appunto se nell'ambito
della gestione dell'emergenza di questi giorni si intendano
utilizzare tutte le possibilità previste della legge regionale
5/2001 visto che, comunque sia, in questa fase si sta parlando di
una situazione di calamità accertata dal decreto 304 del Presidente
relativamente allo stato di emergenza di quanto avvenuto il 29 e il
30 giugno scorso.
Presidente -
Per la risposta, la parola al presidente
Testolin.
Testolin (UV) -
Si interroga il Governo regionale "per
sapere se nell'ambito della gestione dell'emergenza di questi
giorni si intendano utilizzare tutte le possibilità previste dalla
legge regionale 5". Evidentemente sì, la risposta è affermativa,
come già risposto anche nella precedente interrogazione, il decreto
di calamità, ai sensi dell'articolo 12 della legge regionale
5/2001, è stato emesso in data 30 giugno 2024. La fase di
valutazione dei danni dal punto di vista formale si concretizza con
l'emanazione del decreto di cessazione, situazione non ancora
possibile poiché gli effetti delle intense precipitazioni del 29 e
30 potrebbero ancora essere oggetto di evoluzioni.
Contestualmente, come già risposto ai colleghi Lavy e Distort, è
già stata avviata una procedura volta a richiedere la deliberazione
dello stato di emergenza da parte della Presidenza del Consiglio
dei ministri, la cui emanazione farà partire l'iter delle ordinanze
del Dipartimento Protezione civile, che fotografano la gravità
della situazione e stanzieranno le prime risorse per il superamento
dell'emergenza in termini di costi sostenuti per l'assistenza, di
soccorso alla popolazione e le somme urgenze attivate.
Contestualmente verrà definita l'entità delle necessità future per
il ripristino delle infrastrutture e la mitigazione del rischio e
anche queste saranno oggetto di possibili nuove ordinanze e
finanziamenti anche da parte dello Stato. Riguardo ai danni alle
attività produttive, alle opere pubbliche e ai danni patiti dai
privati, anche per questi sarà possibile richiedere un supporto
statale anche se i tempi e le garanzie non sono definibili a
priori. È su tale base che, nel caso non fosse possibile ottenere
sufficienti garanzie in questa direzione, l'Amministrazione
regionale potrà valutare di seguire, secondo le regole stabilite
dall'articolo 5 della legge regionale 5/2001 e delle rispettive
deliberazioni attuative, nonché per il settore agricolo della legge
17/2016, forme alternative di supporto per chi ha patito danni. In
sostanza, definita l'urgenza, l'entità e la priorità degli
interventi da sostenere, potranno essere attivate da subito le
procedure delle normative già vigenti e valutati invece gli
eventuali nuovi interventi normativi utili a rispondere alle
necessità di situazioni che non trovino riscontro o un riscontro
non sufficiente nelle leggi già in essere.
Evidentemente ci ridiciamo un po' quello che poi è stato
chiaramente approfondito anche dopo che voi avevate fatto
l'iniziativa a risposta immediata, la
question à réponse
immediate
, e quello che abbiamo analizzato oggi è sicuramente
un primo passo in questa direzione, così come potranno esserlo
altri provvedimenti da assumere sulla base di una situazione più
definita.
Presidente -
Per la replica, la parola al collega
Aggravi.
Aggravi (RV) -
Spesso nell'ambito della questione
relativa alla gestione delle funzioni prefettizie si è citato
quanto avvenuto nel 2000 e soprattutto il fatto che, comunque sia,
la Protezione civile è organo della Regione, come ci ricordano le
nostre fonti normative. Io mi auguro quindi che, al di là degli
adeguamenti contabili, al di là di quelle che possono essere le
previsioni e le possibilità che arrivano dallo Stato, ci sia
un'applicazione magari in quota parte o, dove possiamo, tutta
nostra perché queste prerogative si possano comunque esercitare,
soprattutto, tra l'altro, in un momento di grande emergenza. Poi
ovviamente per il resto si dovrà lavorare e si dovrà capire, come
lei ha già detto, anche sulla quantificazione effettiva del danno e
dei danni, quelli che si vedono e quelli che non si vedono.
