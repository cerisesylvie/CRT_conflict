Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2245 del 4 giugno 1991 - Resoconto
OGGETTO N. 2245/IX Rinvio del disegno di legge "Norme per
l'istituzione di aree naturali protette".
Errore. L'origine riferimento non è stata trovata.
Presidente
Il Consigliere Limonet ha chiesto la parola per
illustrare il disegno di legge n. 273 iscritto al punto 30
dell'ordine del giorno; ne ha facoltà.
Limonet (DC)
A proposito del provvedimento in
oggetto, vorrei informare il Consiglio che non esiste ancora il
parere della II Commissione. Inoltre, poiché esistono due testi,
uno della Giunta e uno della Commissione, e la scelta dell'uno o
dell'altro esigerebbe un lungo lavoro per la disamina degli
emendamenti della controparte, proporrei di rinviare l'argomento
all'esame della II e della III Commissione, riunite in seduta
congiunta, che potrebbero unificare i due testi, con l'impegno però
di riportare il provvedimento all'esame dell'adunanza consiliare
del 26 giugno prossimo.
Aggiungo ancora che in proposito ho raccolto l'adesione
dell'altro relatore e dei Presidenti della II e della III
Commissione.
Grazie.
Presidente
Tenuto anche conto che l'argomento è
stato iscritto per decorrenza di termini, mi sembra di poter
riassumere che i relatori propongono di rinviare l'argomento
all'esame della II e III Commissione in seduta congiunta, per
rendere possibile l'unificazione dei due testi o almeno la
presentazione di un unico testo.
Ha chiesto la parola il consigliere Riccarand; ne ha
facoltà.
Riccarand (VA)
La richiesta è di rinviare
l'oggetto alla prossima adunanza consiliare, con l'impegno che nel
frattempo la II Commissione riesamini il testo, che è stato
esaminato dalla III Commissione, che ha già espresso il proprio
parere.
E' innegabile poi che esiste un testo di Commissione, che non
raccoglie il pieno consenso della Giunta, per cui si dovrebbe fare
una discussione non da poco per decidere quale testo adottare come
base di discussione in Consiglio.
Quindi, per evitare questa discussione, che potrebbe essere
anche antipatica, io sono d'accordo a rinviare il disegno di legge
alla prossima adunanza consiliare, con l'impegno però che la II
Commissione riesamini il testo e si pronunci in merito nel tempo
che intercorre fra questa e la prossima adunanza consiliare.
Presidente
Mi sembra che quanto aveva proposto la
Presidenza, trovi concordi i colleghi relatori.
Mi rivolgo anche al Presidente della III Commissione affinché,
nei limiti del possibile, questa discussione possa avvenire insieme
alla II Commissione, in modo che i lavori possano essere utili per
la stesura di un testo unico.
Se non ci sono obiezioni a queste proposte, il Consiglio si
dichiara d'accordo sul rinvio al prossimo ordine del giorno del 26
giugno, previa riunione delle Commissioni II e III, per esperire la
possibile stesura di un unico testo del disegno di legge.
Il Consiglio
prende atto, concordando sul rinvio dell'oggetto all'esame delle
Commissioni consiliari permanenti II e III e all'adunanza
consiliare del 26 e 27 giugno 1991.
