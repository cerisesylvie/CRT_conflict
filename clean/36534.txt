Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 595 del 16 luglio 2014 - Resoconto
OGGETTO N. 595/XIV - Interpellanza: "Interventi per la
razionalizzazione del servizio di lavaggio e disinfestazione di
automezzi destinati al trasporto di animali vivi".
Presidente
- Ha chiesto la parola, per l'illustrazione,
il collega Guichardaz; ne ha facoltà.
Guichardaz (PD-SIN.VDA)
- Grazie Presidente.
Questa interpellanza tratta di un argomento apparentemente
circoscritto, di una questione che, a primo acchito, parrebbe
riguardare un ambito molto ristretto, quello cioè dei mezzi di
trasporto degli animali vivi. Come abbiamo già fatto in altre
occasioni, i temi trattati diventano un pretesto o anche un
pretesto per ragionare di razionalizzazione delle risorse
economiche, ma anche umane. Il tema della razionalizzazione dei
costi e delle risorse è tanto più sentito in un momento in cui si
fa un gran parlare di tagli, di compartecipazione alla spesa
pubblica, i ticket sono l'esempio più emblematico di
compartecipazione da parte dei cittadini, di sacrifici imposti ai
nostri concittadini, e quindi qualsiasi spreco o qualsiasi prassi
che produca spese indebite dovrebbe essere evitata. La questione
che qui trattiamo è piccola cosa, se posta a confronto con i grandi
sprechi che vediamo ogni giorno nel sistema sanitario, ma è pur
sempre motivo di attenzione e motivo per adottare eventualmente
correttivi in senso virtuoso.
Per spiegare ai colleghi e alle altre persone che ci seguono in
questo momento, l'interpellanza chiede notizie circa un servizio
attivato qualche tempo fa dall'USL, in particolare da uno dei
servizi veterinari, il Servizio di sanità animale, e cioè la
stazione di lavaggio e disinfezione di automezzi destinati al
trasporto di animali vivi, struttura, per chi non lo sapesse, sita
in località Croix Noire di Aosta. Per capirsi, questo è un servizio
che viene fornito dall'USL, a fronte di un pagamento di un ticket
che varia dai 15 ai 35 euro per il lavaggio e la disinfezione degli
automezzi, e il massimo del ticket è per gli autoarticolati con
eventuali...diciamo integrazioni, dai 40 ai 70 se viene eseguita
anche la pulizia. Com'è organizzata questa attività? Sul sito
dell'USL si trova la descrizione del servizio...sì, bisogna
smanettare parecchio, cioè non si accede alla descrizione del
servizio da dove vi si dovrebbe accedere per logica, ossia dalla
sezione "Servizi per i cittadini", sarebbe troppo facile, visto che
a quella particolare sezione del sito si accede direttamente dalla
home, ma bisogna andare nella sezione "Azienda", poi "Area della
prevenzione", poi "Sanità animale", poi "Attività" e poi,
finalmente, "Lavaggio e disinfezione automezzi". Insomma, ci vuole
una laurea in informatica già solo per districarsi tra i link e i
sottolink...non so se si chiamano così...ora, immaginatevi il
povero allevatore, il "giromiro" che deve fare per arrivare alla
pagina, eh...se è uno che non demorde, alla fine l'automezzo se lo
deve lavare da sé, insomma. Peraltro, chi fosse interessato alle
tariffe di questo servizio, visto che sul sito che vi ho descritto
non sono indicate, deve andare sul sito dell'USL, poi deve cercare
il link "Albo pretorio", poi deve andare nella sezione "Archivio
delibere" e, con un po' di fortuna, tirarsi giù la delibera 278 del
4 marzo 2013, che penso sia l'aggiornamento tariffario più recente
delle attività corrisposte dalla Struttura complessa "Sanità
animale".
Cosa dice la scarna descrizione del servizio di lavaggio e
disinfezione automezzi? Che la nuova struttura accoglie gli utenti,
lava e disinfetta i camion o gli autocarri adibiti al trasporto, a
seconda della necessità e, infine, riscuote il costo del servizio
(il costo è quello che vi ho detto prima). È possibile - racconta
il sito - usufruire anche di un servizio di pesatura aperto h 24,
se non erro esiste una sorta di gettoniera automatica dove si
mettono le monetine e si può usufruire di questo servizio. Si legge
che l'orario del servizio è dal lunedì al venerdì dalle ore 8 alle
ore 13. Vengo dunque al motivo dell'interpellanza. Ho chiesto un
po' in giro e mi dicono che il servizio è proprio aperto in quegli
orari, cioè uno si reca lì senza preavviso ed è un po' come un
autolavaggio: consegna il mezzo e l'operatore tecnico, in genere un
5° livello super, quindi un livello...generalmente il livello dei
diplomati (o poco sotto), provvede a pulirlo, lavarlo e
disinfettarlo per le cifre che vi ho detto. Mi ha incuriosito
questa cosa e così mi sono appostato qualche volta per vedere
quanti allevatori usano la stazione...beh, io non ne ho visto
neanche uno! L'operatore, però, costo indicativo 35-40 mila euro
lordo azienda all'anno, sta sempre lì in attesa che si materializzi
un camion bisognoso di lavaggio e di disinfezione. Mi sono posto il
problema di chiedere quante volte accede alla stazione un
autocarro, magari fossi capitato negli unici momenti di inattività,
e chi ho interpellato mi ha confermato che sono proprio pochini gli
interventi, uno o due alla settimana. In un periodo di "vacche
grasse", visto che siamo in tema - parliamo di mezzi di trasporto
di animali vivi - una stazione del genere sarebbe una bellezza! E
pur costando, e non è solo il personale, ma bisogna considerare i
costi di manutenzione, lo svuotamento delle vasche, la pulizia dei
luoghi, il costo dell'energia, delle utenze, il costo dei
detersivi, dei disinfettanti, dei presidi, l'ammortamento delle
attrezzature, eccetera...dicevo, pur costando una cifra, potrebbe
essere un bel servizio per una categoria importantissima, anzi,
fondamentale per la nostra economia, quella appunto degli
allevatori. Credo però di non dire un'eresia se dico che il
personale potrebbe essere impiegato con più profitto se i giorni di
apertura del servizio fossero più concentrati o addirittura se il
servizio fosse a prenotazione. Che so, uno telefona alla segreteria
della Struttura complessa "Sanità animale", si mette d'accordo
sull'ora e il giorno dell'intervento, dopodiché si organizza con
reciproca soddisfazione del proprietario dell'automezzo e degli
operatori.
L'interpellanza, infatti, oltre a chiedere una serie di dati che
dovrebbero svelare i costi effettivi del servizio, richiede
nell'ultimo punto se vi sia l'intenzione di razionalizzare
l'apertura o di rendere il servizio a prenotazione. Come tutte le
interpellanze, in qualche modo anche questa cerca di proporre delle
soluzioni operative e non chiede solo riscontri. La ascolto con
attenzione, ed eventualmente mi riservo di replicare dopo il suo
intervento. Grazie.
Si dà atto che dalle ore 11,40 riassume la presidenza il
Presidente Marco Viérin.
Viérin M. (Presidente)
- La parola all'Assessore
Fosson.
Fosson (UV)
- Sì, grazie Presidente.
Io devo comunque ringraziarla per questa segnalazione che lei
fa, l'accetto volentieri, proprio nella logica della lotta agli
sprechi. E' prerogativa di ogni consigliere svolgere l'attività
ispettiva atta a verificare il funzionamento dei servizi, poi
magari lei lo fa in modo anche in modo un po' polemico, ma
accettiamo volentieri di affrontare questo tema e quindi la
ringrazio di questa segnalazione e cerco di darle delle
risposte.
Questa stazione di lavaggio, che lei ha detto "una bellezza", e
già vediamo il positivo nelle cose, è una stazione di lavaggio
costruita alla Croix Noire, che è stata però data in gestione solo
due anni fa all'ASL, che ha dovuto anche fare dei lavori per
attivarla e per metterla in funzione. È una grossa struttura, sono
anche andato a vederla. Può entrare un TIR, che può essere poi
ispezionato, perché ci sono in questo grosso garage dei balconi e,
da sopra, i tecnici possono verificare per esempio se ci siano
degli animali morti o lo stato degli animali trasportati sul TIR e,
soprattutto, anche in caso di ispezione, può addirittura liberare
gli animali. Ci sono due stanzette, se c'è un carico di animali si
possono trasferire gli animali dentro questa struttura, ricoverarli
e procedere poi a tutte le attività. Quindi è una struttura
importante.
Mi dicono - io non lo sapevo, ma ho verificato - che è
sicuramente strategica, perché è una struttura dove questi camion,
per trasportare gli animali, possono essere lavati. E c'è un
regolamento, il regolamento del 22 maggio 1999 n. 196, che prevede
proprio che il trasporto di animali vivi possa avvenire solo su un
camion che è stato prima disinfettato e pulito. Quindi è strategica
perché, essendo così vicina all'arena dove avvengono tutte le
fiere, per il trasporto di questi animali in altre zone dell'Italia
era importante provvedere ad avere una stazione di lavaggio, perché
potessero trasportare gli animali provenienti da acquisti alle
fiere. Ma non solo, è diventata anche strategica perché, come lei
sa, trasportiamo circa 8 mila vitelli in Olanda e per essere
autorizzati a questo trasporto ci vuole proprio, in questo
regolamento internazionale, una stazione di lavaggio dove il
camion, prima di caricare questi vitelli, viene pulito e
disinfettato. È inoltre strategica per rispondere eventualmente al
Ministero dell'agricoltura nel caso in cui siano richiesti dei
controlli sui camion in passaggio che trasportano animali vivi - è
quello che accennavo prima - e allora il camion deve avere una
stazione di questo tipo, come vi dico, in cui le autorità del
Ministero ispezionano lo stato.
È stata aperta da poco, nel mese di ottobre del 2013 e non ha
ancora un anno di vita, e quindi forse non è ancora un servizio
conosciuto, e anche il discorso di renderla più accessibile alla
conoscenza attraverso il sito internet perché gli agricoltori non
sono poi così improvvidi, e a volte sono molto più bravi di quanto
posso essere io a riscoprire, a intervenire, a valutare le offerte,
semplificandole però in una struttura che è ancora sperimentale mi
sembra importante, anche perché - questo è il ringraziamento che le
facevo - per ora l'utilizzo è ancora sottodimensionato. I dati che
mi hanno fornito sono di 3 automezzi alla settimana e quindi è
necessario utilizzarlo di più, e gli incassi riferiti a questo arco
temporale (non è ancora un anno) a seguito dei ticket, sono stati
pari a 1.684 euro. Al fine di mantenere in funzione ottimale tale
area e per dare un servizio che comunque ne aveva manifestato
l'esigenza, il Direttore del Servizio veterinario e sanità animale
ha ritenuto, appunto, di attivare sperimentalmente tale servizio
con un operatore impegnato a turno, lo stesso a cui compete il
turno con "chiamata oggi per oggi" sempre settimanale. Il costo dei
detergenti, della disinfezione, (veramente basso e irrisorio),
mentre quello che chiedeva lei, il costo del personale retribuibile
direttamente o pro quota a tale attività è quantificabile in 30
mila euro annui (questo mi dice l'Azienda).
L'idea qual è? Intanto di razionalizzare, sono d'accordo, è una
struttura che è stata appena aperta, che è strategica, e dunque
dev'essere comunicato il suo funzionamento in modo diverso,
attraverso i canali d'informazione degli allevatori. In attesa,
sono d'accordo con lei che, più che a domanda...perché è difficile
programmare questo servizio, il servizio possa basarsi su una
calendarizzazione in giorni specifici, settimanali. Mi sembra che
sia corretto già da subito, in attesa che questo servizio - che
sembra così strategico - sia utilizzato un po' di più.
Presidente
- La parola all'Assessore...a Guichardaz, per
la replica.
Guichardaz (PD-SIN.VDA)
- Grazie per l'Assessore, ma
continuo ad essere un Consigliere semplice... Grazie Assessore.
Non voleva essere polemica questa interpellanza, ma è come tante
nostre iniziative, vuole essere invece costruttiva e indirizzare
l'attività della Giunta, ma anche delle strutture pubbliche, a un
miglior utilizzo dei propri servizi, anche proprio per la
situazione economica che impone, a tutti i livelli, tagli e
contenimenti dei costi. La sanità è uno di quegli ambiti nei quali
insiste di più la scure dei tagli e della razionalizzazione, e ci
sembrava giusto e corretto segnalare questa cosa. Poi, per chi
ascoltasse - sappiamo che tanti valdostani ascoltano i lavori del
Consiglio - avrà appreso oggi che esiste una stazione di lavaggio e
pulizia, perché non dimentichiamo che l'USL fa anche l'operazione
di pulizia di questi autocarri e di disinfezione, che - come ha
ricordato lei - è prassi obbligatoria ed è prassi prevista dai
regolamenti specifici in materia di sanità animale e polizia
veterinaria.
Ricordo che altrove il servizio viene effettuato generalmente in
posti di controllo, non dall'Ente pubblico, ma viene effettuato
magari dalle associazioni o da altri Enti che si occupano
direttamente di fare questo tipo di servizio. È bene che da noi se
ne occupi il pubblico, un po' meno bene che ci sia un accesso come
quello che lei ha indicato: 3 autocarri di media alla settimana
vuol dire che, malgrado si sia vicino a un luogo in cui gli
allevatori comunque...diciamo ci sono, per motivi sia commerciali,
che per motivi anche di altro genere, il fatto che questo luogo sia
utilizzato in questa maniera presuppone sicuramente una
razionalizzazione. Perché a fronte di un costo solo di personale di
30 mila euro l'anno, e a fronte di un rientro economico di 1.600
euro, potete capire...oltre a tutte le spese fisse che vi dicevo,
quindi spese relative ai detergenti, disinfettanti, alle utenze,
alla corrente, allo svuotamento delle vasche, perché sono vasche
che producono dei rifiuti che vanno svuotati in un maniera
particolare, non possono essere direttamente svuotati nelle
fognature...beh, è necessario che vi sia una razionalizzazione. Io
non so se è possibile...non è possibile fare un servizio a
prenotazione; bisognerebbe valutare e provare a capire se è più
coerente aprire una volta alla settimana, magari incrociando, a
questo punto...per pulire un camion ci vanno da una a tre ore, a
seconda dello stato di pulizia di questi camion...potrebbero anche
crearsi delle liste d'attesa inutili, il personale potrebbe stare
lì per dei giorni e, in altri momenti, ci potrebbero essere delle
sovrapposizioni.
Non dimentichiamo, tra l'altro, che questo servizio, come lei ha
detto, è un servizio che dovrebbe funzionare (da quello che so io)
anche il sabato e la domenica, su chiamata specifica, la famosa
"chiamata oggi per oggi", cosa che non è indicata nel sito. Se voi
andate tra l'altro a vedere il sito (è per quello che io ho un po'
insistito su questa cosa), la notizia, quando è uscita...altro che
il percorso che le ho fatto vedere...bisogna praticamente accedere
alla notizia dell'apertura di questo servizio, facendo, credo, una
cosa come 9 o 10 passaggi, quindi anche l'aspetto probabilmente
della comunicazione che, in questi casi, è del tutto necessario,
dovrebbe essere implementato nei luoghi di maggior frequenza da
parte degli allevatori.
Non ci possiamo permettere di avere dei servizi che
danno...diciamo un servizio egregio, necessario alla collettività e
alle categorie produttive, e avere un livello di sottoutilizzo di
questo genere. Io invito quindi sia l'Assessorato dell'agricoltura,
sia l'Assessorato della sanità, ad interagire magari per dare le
opportune comunicazioni affinché questo servizio sia utilizzato al
meglio. Grazie.
Presidente
- Grazie collega Guichardaz. Punto 15
dell'ordine del giorno.
