Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2410 del 23 gennaio 2002 - Resoconto
OGGETTO N. 2410/XI Servizi sostitutivi del treno nel tratto
Aosta/Pont-Saint-Martin. (Interpellanza)
Interpellanza Preso atto che in data 20.11.2001 diversi
lavoratori - pendolari valdostani hanno inviato all'Assessore
regionale al Turismo, Sport, Commercio e Trasporti, alla Direzione
regionale di Trenitalia e all'Ufficio clienti della Stazione di
Aosta, una lettera con cui si lamenta il notevole disagio
determinato dall'assenza di servizi sostitutivi del treno nella
fascia oraria 15,40-16,30, nel tratto
Aosta/Pont-Saint-Martin;
Osservato che tale lettera, alla data del 4 gennaio 2002, non
aveva ottenuto alcuna risposta;
Ricordato che priva di concreto riscontro era risultata anche
una precedente petizione del novembre 2000;
il sottoscritto Consigliere regionale
Interpella
l’Assessore competente per sapere:
1) perché, allo stato attuale, non è stata data risposta alla
lettera del 20.11.2001 inviata all'assessore ai Trasporti da un
gruppo di lavoratori - pendolari valdostani;
2) quali iniziative sono state assunte per porre rimedio al
lamentato disagio degli utenti della ferrovia e quali ulteriori
iniziative intende eventualmente assumere;
3) quali notizie sono in suo possesso circa la riapertura del
tratto ferroviario Aosta/Pont-Saint-Martin.
F.to: Curtaz
PrésidentLa parole au Conseiller Curtaz.
Curtaz (PVA-cU)
Lo spunto di questa interpellanza ci è
stato fornito da una lettera inviata per conoscenza ai Capigruppo
regionali da un numero consistente di lavoratori pendolari che
lamenta un insoddisfacente servizio per quanto riguarda il servizio
sostitutivo al treno.
La situazione disastrosa dell’Aosta-Chivasso e
dei lavori la conosciamo, siamo anche a conoscenza di come funziona
il servizio sostitutivo, quindi direi che su questo punto non è
necessario aggiungere altri commenti. Mi interessa tuttavia capire
dall’Assessore, a proposito di questo specifico
episodio, due cose: se le lamentele specifiche di questo gruppo di
pendolari sono fondate; in caso affermativo, se è vero o meno che
non sono stati presi provvedimenti adeguati per rispondere a questa
esigenza; approfitto dell'occasione per porre
all’Assessore una terza domanda specifica per sapere
il motivo per il quale, almeno fino alla data di presentazione di
questa interpellanza, nessuna risposta è stata data ai
firmatari.
L’interpellanza è anche
l’occasione per fare il punto sui lavori di
rifacimento della tratta Aosta-Chivasso, in particolare per quanto
concerne il tratto ferroviario Aosta/Pont-Saint-Martin che è già
stato "oggetto" di confronto fra il nostro gruppo e
l’Assessore. Vorremmo capire se i problemi tecnici,
costruttivi, che erano stati evidenziati ancora prima di Natale,
sono stati risolti e se quindi si sono fatti dei passi avanti in
questo senso.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
La risposta relativa al primo quesito posto:
"perché, allo stato attuale, non è stata data risposta alla
lettera del 20 novembre 2001?"
, lettera nella quale era
contenuta una richiesta di integrazione di servizi a firma di
alcuni cittadini valdostani", è molto semplice.
Se il Consigliere Curtaz è in possesso della lettera, può
rendersi conto del fatto che le firme sono praticamente illeggibili
e non vi è nessun indirizzo di riferimento, anche per la
rappresentanza di tutti i firmatari, per dare una risposta; questa
mia precisazione non vuole essere polemica - infatti con la
risposta al punto 2 intendiamo dimostrare che non è vero il fatto
che non abbiamo tenuto conto di questa segnalazione -, tuttavia
siamo nell'impossibilità in questo momento di informare questi
cittadini. Non so se l'iniziativa del Consigliere Curtaz - mi si
passi la battuta - nasce da una copia di questa lettera che gli è
pervenuta come gruppo consiliare o se lui, più fortunato
dell’Assessore, ha potuto incontrare personalmente
qualcuno dei firmatari, io non ho ancora avuto il piacere finora di
conoscere nessuna di queste persone.
Al di là di questo, ci siamo immediatamente attivati non appena
è pervenuta questa lettera - e, se il Consigliere Curtaz mi farà
pervenire l’indirizzo di qualcuno di questi
firmatari, saremo ben lieti di far loro pervenire una nota di
risposta - e abbiamo inviato immediatamente per competenza alla
società Trenitalia, Direzione regionale Aosta, una nota con la
quale abbiamo chiesto di presentare con la massima urgenza le
osservazioni del caso. Abbiamo inviato questa lettera in data
successiva a quella in cui è stata protocollata la petizione: prova
ne è che Trenitalia ci rispondeva in merito a questo argomento in
data 12 dicembre 2001, allegando anche una serie di orari del
funzionamento dei servizi; se l’interpellante vuole,
gli faccio avere una copia.
Al di là di questo aspetto, voglio fornire uno schema di quelli
che sono gli orari del trasporto esistente perché parliamo spesso
di integrazione fra trasporto su gomma e trasporto su rotaia. Per
quanto riguarda la richiesta degli utenti, sottolineo che già
attualmente esiste un collegamento Aosta/Pont-Saint-Martin, con
partenza dall'autostazione di Aosta, che parte esattamente alle ore
16; visto che questi utenti lamentano un vuoto
d’orario fra le 15,40 e le 16,30, voglio
sottolineare che vi è un collegamento dall'autostazione di Aosta,
fatto dalla SADEM, che parte esattamente alle 16 e arriva a
Pont-Saint-Martin alle 17,20. Questo è un elemento necessario per
appurare se questa richiesta può o meno avere un senso?
(interruzione del Consigliere Curtaz, fuori
microfono)
? è un pullman di linea, ma non è che mettiamo un servizio
sostitutivo per quattro persone con il pullman di linea che viaggia
a vuoto! Se c'è l'esigenza di collegare Aosta con
Pont-Saint-Martin, il trasporto pubblico è sia trasporto
sostitutivo del treno che pullman di linea.
Nella valutazione della problematica chiaramente questo è un
elemento che può indurre alla prudenza sia
l’amministrazione regionale sia Trenitalia:
prevedere un trasporto aggiuntivo quando questa tratta è già
coperta nell’orario?
Per quanto attiene al terzo quesito, in merito alla riapertura
del tratto ferroviario Aosta/Pont-Saint-Martin, come ben sa
l’interpellante, questa riapertura è possibile solo
quando saranno terminati i lavori di ripristino, almeno fino a
Pont-Saint-Martin. Per quanto riguarda l’azione che
stiamo facendo come Amministrazione regionale, abbiamo avuto un
incontro la settimana scorsa con il cosiddetto "Ministro junior",
Tassone, che si occupa dei trasporti, per sollecitare
l’attuazione di una soluzione alternativa di
trasporto di quel mezzo speciale che non può essere trasportato su
gomma, ma che deve essere per forza trasportato su rotaia.
Dai sopralluoghi fatti da parte del gruppo di monitoraggio -
perché abbiamo costituito un gruppo di monitoraggio con i tecnici
dell’Assessorato e i tecnici delle Ferrovie dello
Stato - risulta possibile, in base alla situazione
dell’alveo, creare una pista alternativa per
spostare questo mezzo, che può essere spostato solo su rotaia,
ripeto, prima che venga realizzato il ponte di Borgofranco. Il 29
gennaio si riunirà il gruppo di monitoraggio ed esaminerà le
soluzioni tecniche per raggiungere questo obiettivo.
Sull’altro versante, posso annunciare che il
cantiere di Borgofranco è aperto, sono iniziati i lavori, quindi
c’è questa notizia positiva.
Sono stati parallelamente aperti, anche a seguito delle
sollecitazioni che abbiamo fatto, non ultima quella della settimana
scorsa, alcuni cantieri sulla tratta interna: mi riferisco al
sottopasso di Châtillon perché i lavori sono collegati
all’appalto del ponte di Borgofranco, quindi
parallelamente dovrebbero andare avanti anche i questi lavori; mi
riferisco al ponticello esistente nella zona di Verrayes e ai
cantieri relativi alla sistemazione del tratto ferroviario nella
zona di Montjovet, questi sono già stati immediatamente
riaperti.
Al di là di quella che può essere l’ultimazione
degli interventi, per riaprire la tratta è necessario il collaudo
della tratta ferroviaria ripristinata che può essere fatto solo da
questo macchinario, quindi speriamo, il 29 di questo mese, con la
riunione già fissata del gruppo di monitoraggio, di poter
individuare la soluzione alternativa in modo da poter operare
parallelamente alla ricostruzione del ponte con il definitivo
ripristino sulla tratta Aosta/Pont-Saint-Martin e dare immediato
avvio a questo tratto di ferrovia per risolvere almeno il problema
del pendolarismo.
Président
La parole au Conseiller Curtaz.
Curtaz (PVA-cU)
C’è da essere scoraggiati a
rispondere a quanto replica l’Assessore. Forse, mi
suggerisce la Consigliera Squarzino, è una tecnica
dell’Assessore quella di scoraggiare, ma non ci
riuscirà. Per quanto riguarda il possesso della lettera e le
notizie che ho, delle due l’una: o un Consigliere di
minoranza ha più mezzi di un Assessore e lo escluderei?
(interruzione dell’Assessore Lavoyer, fuori
microfono)
? ho la fortuna di non dover prendere il treno in questo
periodo, quindi non firmo lettere, Assessore. Chi invece deve farlo
per lavoro, deve mandare lettere, comunque questa lettera lei ce
l’avrebbe come me se il suo Capogruppo gliela avesse
data?
(nuova interruzione dell’Assessore Lavoyer,
fuori microfono)
? ma lei non ha la seconda lettera, che è stata indirizzata ai
Capigruppo, nella quale i firmatari si lamentano che
l’Assessore non ha risposto e in questa lettera ci
sono indirizzi, numeri di telefono, eccetera.
Sto cercando di spiegare, Assessore di come sono entrato in
possesso di questa documentazione: me l’hanno
mandata, con tanto di indirizzi, di numeri telefonici, di persone
da contattare e lo poteva fare qualunque capogruppo o qualunque
consigliere a cui il capogruppo passava le lettere. Mi dispiace che
l’Assessore non abbia avuto la lettera dal suo
Capogruppo, un’altra volta la chieda a me che gliela
do.
Per quanto riguarda il merito di questa vicenda, lei dice che
non si può mettere un servizio sostitutivo per quattro persone; le
faccio presente che questa lettera è firmata da ventidue persone e
non da quattro persone. Lei fa riferimento, ed è un ragionamento
che per certi versi può essere anche preso in considerazione, al
fatto che più o meno allo stesso orario passa un pullman di linea,
però mi chiedo: ma questo pullman di linea è pubblicizzato? Le
persone lo sanno? Coloro che si recano alla stazione sanno che non
c’è il servizio sostitutivo durante
quell’orario, ma che possono andare alla stazione
dei pullman per prenderne uno?
Questo è un argomento serio da approfondire in modo da
verificare se queste persone possono avere l’accesso
al pullman di linea, anche perché non è un numero di persone così
insignificante, quindi potrebbero esserci problemi di sovraccarico
della linea. Sono tutti aspetti da chiarire.
Per quanto riguarda infine la questione che mi preme anche di
più, cioè il ripristino della linea ferroviaria Aosta-Chivasso, in
particolar modo il tratto fra Aosta e Pont-Saint-Martin, Assessore
- da qui la mia battuta iniziale dello scoraggiamento -: ma lei è
quasi un anno che ci ripete le stesse cose!
La Consigliera Squarzino ed io abbiamo già sentito tre o quattro
volte questa faccenda del mezzo che non può attraversare il ponte;
oggi scopriamo che il 29 gennaio si svolge una riunione per
decidere come portare un mezzo - questo nel 2002, dopo 33 anni dal
giorno in cui si è andati sulla luna! - da una parte della Dora
all’altra - il che dovrebbe essere anche facile
perché adesso non c’è acqua -, finalmente si
riuniscono per decidere di portare un mezzo, dopo un anno, da una
parte all’altra della Dora! C'è da farsi cadere le
braccia, per non dire altro! Ricordo, Assessore, e non voglio
essere ulteriormente polemico, che lei ha fatto pubblicamente una
promessa, smentendo chi aveva fatto delle previsioni più prudenti,
che la linea ferroviaria Aosta-Chivasso per intero sarebbe
rientrata in funzione entro giugno 2002?
Lavoyer
(fuori microfono)
?
Aosta/Pont-Saint-Martin...
Curtaz (PVA-cU)
? mi sta bene, entro il giugno 2002.
Guardi, non ci scoraggia e questa data la ricorderemo bene quindi,
nonostante le sue scoraggianti risposte, le assicuro che
interverremo nuovamente relativamente a questa vicenda, a queste
esigenze di ripristino della linea!
