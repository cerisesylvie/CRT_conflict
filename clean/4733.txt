Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 431 del 14 luglio 1982 - Resoconto
OGGETTO N. 431/VII - DISEGNO DI LEGGE CONCERNENTE:
"PROVVEDIMENTI PER LA PROMOZIONE DI FORME ASSOCIATIVE TRA OPERATORI
TURISTICI".
PRESIDENTE
: Si tratta del disegno di legge n. 388,
presentato dalla Giunta regionale in data 8 giugno 1982. Relatore è
l'Assessore Pollicini.
Io mi permetto di ricordare che vi sono i pareri della
Commissione Affari Generali e della Commissione per lo Sviluppo
Economico. Prego l'Assessore e i colleghi Consiglieri di tenere
conto dell'emendamento che propone la Commissione per gli Affari
Generali e che è trascritto nel parere.
La parola all'Assessore al Turismo, Urbanistica e Beni Culturali
Pollicini per la relazione introduttiva.
POLLICINI - (D.P.):
Considero questo disegno di legge
presentato dalla Giunta come una delle più importanti proposte nel
campo dello sviluppo del nostro turismo. Anche se la legge ha una
dimensione molto limitata, ritengo però che i principi contenuti in
questo disegno di legge possono rappresentare un notevole sforzo,
un incentivo che l'ente pubblico rivolge agli operatori
turistici.
Se vi sono dei limiti, e ve ne sono molti, nella organizzazione
turistica regionale, uno dei più grandi è proprio lo spiccato
individualismo dei nostri operatori turistici. Noi ci rendiamo
conto che siamo oggi di fronte ad una società che si è molto
evoluta, che sul piano della organizzazione ha fatto dei passi da
gigante e noi siamo notevolmente attenti rispetto a questa
evoluzione: oggi il turismo è diventato un problema di immagine -
noi vendiamo immagini - ed occorre quindi essere presenti laddove
l'immagine può avere la capacità di attrarre l'utenza
turistica.
In secondo luogo, oggi il turismo, nella maggioranza dei casi, è
ormai un fatto organizzativo, campo nel quale prevale l'aspetto
dell'organizzazione collettiva; quindi, con una presentazione
singola nelle varie sedi dove si vende turismo, si rischia di non
essere ascoltati, per la dimensione ristretta dell'offerta stessa.
Occorre che cominciamo ad abituare i nostri operatori turistici a
lavorare insieme, e questa legge propone, appunto, di incentivare
queste forme di associazionismo.
E' necessario, inoltre, quando ci si presenta nei vari mercati
turistici, avere delle offerte globali, collettive, non di settore.
Già i settori in sè lavorano singolarmente, cioè gli albergatori si
muovono per proprio conto; abbiamo due consorzi, ma, di fatto, ne
abbiamo uno, la Val d'Hôtel, l'altro è un consorzio-cooperativa
nella zona di Champorcher, ma di fatto non più funzionante. Quindi,
la forma associativa è totalmente scomparsa. Solo recentemente
l'Associazione albergatori ci segue nei vari mercati nazionali ed
internazionali, soltanto come presenza, da osservatore, non come
operatore che contratta;
Noi dobbiamo tenere presente che l'ente pubblico ha una funzione
ben precisa nel campo della promozione turistica, ma l'ente
pubblico non può commercializzare il turismo. Noi dobbiamo fare la
promozione, la presentazione dell'immagine, l'offerta complessiva
della Regione, però a contrattazione e la commercializzazione
spettano agli operatori turistici.
Questa legge si propone di incentivare queste forme, di
aggregare le varie offerte e, nel contempo, di far sì che i nostri
operatori turistici affrontino in prima persona i vari mercati
italiani ed internazionali, presentando la loro offerta turistica e
stipulando i contratti con le agenzie internazionali, con i tours
operators internazionali. La legge, quindi, ha una funzione molto
precisa.
Un numero limitato di operatori, parliamo di 10 soggetti per
formare questo consorzio, può avere diritto ad ottenere questi
contributi. Il numero limitato di operatori può incentivare le
piccole località; in tal modo noi possiamo lanciare sempre più la
Valle d'Aosta cosiddetta minore che, tutto sommato, è la Valle
d'Aosta migliore, cioè quella che conserva ancora le
caratteristiche originali.
Questa possibilità è data, quindi, anche alle stazioni
turistiche minori che vogliamo lanciare, che sono le più
importanti, che sono quelle su cui contiamo per lo sviluppo futuro
del nostro turismo.
L'intervento è consentito fino ad un massimo del 40% per
l'organizzazione dei servizi collettivi accentrati, per la
promozione e la vendita del turismo, per la partecipazione a fiere,
esposizioni, borse di turismo, incontri, commercializzazione e
simili, e per l'acquisto di beni per realizzare il materiale
informativo. Possono accedere associati, con quelle norme che
prevede, appunto, l'aggregazione di almeno 10 operatori, ma con un
minimo del 60% formato da albergatori (che rappresentano l'anello
debole dell'offerta turistica regionale), albergatori, esercenti di
parchi, di campeggi, impianti di trasporto a fune, scuole di sci,
guide e portatori alpini, imprese di autotrasporti per persone,
agenzie di viaggio, ristoratori, affitta-camere, agenti per la
locazione di immobili ad uso turistico; inoltre, aggiunto come
emendamento, proprietari di appartamenti a locazione temporanea ad
uso turistico che, evidentemente, dovranno organizzarsi fra di
loro.
Queste iniziative richiedono, perché vengano accettate come
forme associative, un atto costitutivo, il programma delle proprie
iniziative promozionali e la relazione amministrativa con
l'indicazione dei tempi di attuazione.
Questa legge ha quindi come primario obiettivo l'incentivazione
a favore dei nostri operatori turistici di una propria autonoma
attività e presenza nei vari mercati. Vorremmo, creare i
presupposti perché un giorno si possa anche da noi avere quelle
forme associative che hanno dato grossi risultati, ad esempio,
nella Riviera Romagnola, in maniera che si possano abbassare i
costi, accelerare i tempi di intervento nei vari mercati e
raggiungere risultati di presenze distribuite possibilmente in
tempi più ampi di quelli attuali, che oggi ci costringono a vedere
una stagione estiva che dura appena 45 giorni.
PRESIDENTE
: E' aperta la discussione
La parola al Consigliere Tonino, ne ha facoltà.
TONINO - (P.C.I.):
Questo disegno di legge incontra il
favore del nostro Gruppo perché è importante incentivare qualsiasi
forma associativa e qualsiasi forma di cooperazione nel campo degli
operatori turistici. Le uniche perplessità che vogliamo sollevare,
leggendo l'articolato, riguardano le individuazioni dei soggetti
che vengono considerati operatori turistici nell'art. 3.
La nostra opinione è che è abbastanza discutibile l'allargamento
agli affitta-camere, alle agenzie per la locazione di immobili e,
addirittura, ai singoli proprietari di appartamenti, anche se
limitati ad una percentuale che deve essere compresa in quel 40% di
operatori turistici che non sono esercenti di alberghi, parchi di
campeggio, villaggi turistici.
Mi voglio spiegare meglio. La nostra opinione è che l'aspetto
più importante è di avere un fulcro associato formato
fondamentalmente da operatori nel senso vero della parola, e cioè
gli albergatori, coloro che gestiscono i campeggi, i villaggi
turistici, il resto. I restanti operatori possono concorrere,
tuttavia l'attività che deve essere favorita è, senza dubbio,
quella degli operatori turistici.
Da questo punto di vista, credo che l'esperienza ci potrà dare
dei suggerimenti futuri sulla validità, o meno, di quella
percentuale del 60%. Vedremo poi nella pratica se è una percentuale
che salvaguarda la possibilità di avere soprattutto associati gli
esercenti delle strutture ricettive più importanti.
Altra piccola osservazione riguarda una certa genericità
dell'art. 4, laddove si parla della spesa riconosciuta ammissibile
per la realizzazione delle iniziative. Vorremmo conoscere in che
modo e con quali criteri l'Assessorato può determinare la spesa
ammissibile. Questo discorso si evidenzia maggiormente se
colleghiamo l'art. 4 con l'art. 5, da cui si desume che le domande
per ottenere i contributi sono corredate non da consuntivi, ma da
preventivi di spesa; cioè il contributo della Regione viene
concesso sulla base di un preventivo di spesa e non sulla base di
consuntivi che potrebbero, più adeguatamente, documentare
l'effettiva spesa sostenuta dal consorzio. Ed anche questo è una
riserva che dobbiamo esprimere sull'articolato del disegno di
legge.
Fatte queste osservazioni, sul complesso della proposta siamo
però d'accordo, poiché crediamo che sia un elemento importante per
lo sviluppo del turismo. Ci auguriamo che con questa funzione di
stimolo della Regione si arrivi effettivamente ad avere strutture
organizzative che si presentino in maniera più razionale e moderna,
una condizione, questa, tra l'altro indispensabile per avere
quell'allargamento della stagione turistica che tutti ritengono
indispensabile.
PRESIDENTE
: Altri che chiedono la parola?
Passiamo all'approvazione dell'articolato. Do lettura dell'art.
l.
Art. 1
Allo scopo di promuovere lo sviluppo e l'organizzazione di
forme associative tra operatori turistici, volte all'attuazione di
iniziative promozionali collettive in coerenza con le scelte
regionali, è autorizzata la concessione di contributi nei modi e
nella misura stabiliti dalla presente legge.
PRESIDENTE
: Qualcuno chiede la parola sull'art. 1.
Lo metto in approvazione per alzata di mano.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 2.
Art. 2
I benefici di cui alla presente legge sono concessi a favore
di cooperative, consorzi e altre forme associative tra operatori
turistici, costituite da un minimo di 10 associati e nelle quali
almeno il 60% dei partecipanti sia rappresentato da esercenti di
alberghi, di parchi di campeggio o di villaggi turistici.
L'intervento regionale può essere concesso per la
realizzazione di iniziative promozionali collettive quali:
a)
organizzazione di servizi collettivi accentrati per
la promozione e la vendita del prodotto turistico offerto dagli
associati;
b)
partecipazione a fiere, esposizioni, borse di
turismo, incontri di commercializzazione e simili;
c)
acquisto di beni e realizzazione di materiale
informativo per l'attuazione delle iniziative di cui ai precedenti
punti a) e b).
PRESIDENTE
: Qualcuno chiede la parola?
Lo metto in approvazione per alzata di mano.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: C'è un emendamento aggiuntivo all'articolo 3,
presentato dalla Commissione; l'emendamento prevede di aggiungere
una lettera, la lettera m);
il Consiglio è d'accordo?
Allora, do lettura dell'art. 3 nel testo emendato.
Art. 3
Sono considerati operatori turistici ai fini della presente
legge i seguenti soggetti, sempre che residenti o aventi sede
legale e fiscale in Valle d'Aosta;
a) albergatori;
b)
esercenti di parchi di campeggio o villaggi
turistici;
c) esercenti di impianti di trasporto a fune;
d)
scuole di sci, riconosciute ai sensi della legge
regionale 21 dicembre 1977, n. 72, e successive
modificazioni;
e)
società locali di guide e portatori alpini, riconosciute
ai sensi della legge regionale 11 agosto 1975, n.
39, e
successive modificazioni;
f) imprese di autotrasporto di persone;
g) agenzie di viaggio;
h) ristoratori;
i) affittacamere;
l) agenzie per la locazione di immobili ad uso turistico;
m) proprietari di appartamenti a locazione temporanea ad uso
turistico.
PRESIDENTE
: Qualcuno chiede la parola?
Metto in approvazione l'art. 3 così emendato.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 4.
Art. 4
I contributi di cui alla presente legge sono concessi con
deliberazione della Giunta regionale nella misura massima del 40%
della spesa riconosciuta ammissibile per la realizzazione delle
iniziative di cui al precedente art. 2, lettere a), b) e
c).
PRESIDENTE
: Qualcuno chiede la parola?
Metto in approvazione l'art. 4 per alzata di mano.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 5.
Art. 5
Le domande per ottenere i contributi previsti dalla presente
legge debbono essere presentate all'Assessorato regionale del
turismo, urbanistica e beni culturali, corredate dai seguenti
documenti:
a)
atto costitutivo dell'organismo associativo e, ove
previsto da tale atto, copia dello statuto;
b)
programma delle iniziative promozionali che si
intendono realizzare, con riferimento ad un arco di tempo almeno
semestrale;
c)
relazione illustrativa delle iniziative, con
indicazione di tempi e modi di attuazione;
d)
preventivo di spesa e piano di
finanziamento.
PRESIDENTE
: Qualcuno chiede la parola sull'art. 5?
Lo metto in votazione.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 6.
Art. 6
(Norme finanziarie)
Per gli interventi previsti dalla presente legge è
autorizzata la spesa
annua
di £ 50.000.000 che graverà sul
cap. 35730 all'uopo istituito nel bilancio di previsione della
Regione per l'esercizio 1982, e sui corrispondenti capitoli dei
bilanci per gli esercizi futuri.
Alla copertura dell'onere di cui al comma precedente si
provvede:
- per l'anno 1982 mediante riduzione di £ 50.000.000 dello
stanziamento del cap. 3715O del bilancio di previsione per
l'esercizio 1982;
- per gli anni 1983 e 1984 mediante utilizzo per £ 10.000.000
delle risorse disponibili relative al programma 2.2.2.08. -
Interventi a favore della cooperazione - del bilancio pluriennale
1982/1984.
PRESIDENTE
: Metto in approvazione l'articolo 6.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 7.
Art. 7
Al bilancio di previsione della Regione per l'esercizio 1982
sono apportate le seguenti variazioni:
PARTE SPESA
Variazione in diminuzione
Cap. 37150 - Spese per l'organizzazione di manifestazioni ed
iniziative atte a migliorare l'offerta turistica
£ 50.000.000
Variazione in aumento
Settore
2.2.2. -
Sviluppo economico Programma 2.2.2.08
- Interventi a favore della cooperazione
Cap. 35730 - (di nuova istituzione) Concessione di contributi
per la promozione di forme associative tra operatori
turistici
L.R. n.
£ 50.000.000
PRESIDENTE
: Metto in votazione l'articolo 7.
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
PRESIDENTE
: Do lettura dell'art. 8.
Art. 8
La presente legge è dichiarata urgente ai sensi del 3° comma
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
PRESIDENTE
: Metto in approvazione l'articolo 8. Ricordo
ai Consiglieri che è richiesta la maggioranza speciale per
l'urgenza.
ESITO DELLA VOTAZIONE
Presenti: 19
Votanti: 19
Maggioranza: 18
Favorevoli: 19
Il Consiglio approva all'unanimità
PRESIDENTE
: Ci sono dichiarazioni di voto?
Il Consiglio è chiamata a pronunciarsi per votazione segreta sul
complesso della legge. Prego il Consigliere Segretario di procedere
all'appello nominale.
PRESIDENTE
: Proclamo il risultato della votazione per
l'oggetto n. 40. Il s'agit de la loi 388.
RÉSULTAT DU VOTE
Présents, votants et avis favorables: 21
Le Conseil approuve à l'unanimité
PRESIDENTE
: Passiamo all'oggetto iscritto al n. 33
dell'ordine del giorno.
