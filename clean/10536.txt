Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1529 del 19 ottobre 1990 - Resoconto
OGGETTO N. 1529/IX - RITIRO DI UNA RISOLUZIONE PER LA
SOSPENSIONE DEI LAVORI DI SCAVO DELLA GALLERIA DI CHABODEY.
PRESIDENTE:
Do lettura della proposta di risoluzione
presentata dal Consigliere Riccarand ed iscritta in via d'urgenza
all'ordine del giorno.
RISOLUZIONE
- APPRESO che i lavori della costruzione della galleria di
Chabodey dell'Autostrada del Monte Bianco ha provocato danni a
numerose abitazioni della frazione di La Pera;
- RILEVATO che la tutela dei villaggi e la protezione degli
abitanti non può essere anteposta all'esigenza di procedere
celermente nei lavori di scavo della galleria;
- AL FINE di verificare le cause delle lesioni che hanno colpito
le abitazioni del villaggio e di impedire ulteriori e più gravi
IL CONSIGLIO REGIONALE
DELIBERA
di chiedere una sospensione dei lavori di scavo della galleria
di Chabodey;
IMPEGNA
la Giunta regionale a prendere gli opportuni contatti con la
RAV, l'impresa costruttrice, gli abitanti del villaggio, il Comune
di La Salle e a riferire alla competente Commissione consiliare
sulla situazione che si è determinata e sugli interventi che si
intendono assumere.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
La risoluzione è stata presentata a causa
degli inconvenienti che si sono verificati nella costruzione della
galleria di Chabodey della Autostrada del Monte Bianco. Quello che
è successo è stato riportato ampiamente anche dagli organi di
stampa, per cui ritengo inutile soffermarmi ulteriormente nella
descrizione della situazione.
Le proposte contenute nella risoluzione sono sostanzialmente
due: la sospensione dei lavori di scavo nella galleria e la
richiesta alla Giunta di verificare la situazione e di riferire al
più presto alla competente Commissione consiliare.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Credo che la risoluzione del Consigliere
Riccarand debba essere riesaminata anche alla luce dei fatti
accaduti dopo la sua presentazione.
L'altro ieri c'è stato un incontro tra la popolazione di
Chabodey, i tecnici e l'amministratore delegato della RAV e la
quasi totalità degli interessati alla vicenda. Alla fine
dell'incontro, che è stato particolarmente interessante ed animato,
è stato approvato un ordine del giorno, siglato dalla RAV,
dall'assicurazione e dal rappresentante di tutti gli abitanti di
Chabodey, che sintetizza l'accordo tra le parti.
In tale ordine del giorno, la RAV si impegna a garantire il
totale risarcimento dei danni subiti dai proprietari attraverso i
necessari strumenti che verranno messi in esecuzione. In merito
alla prosecuzione dei lavori, la RAV si impegna a dare istruzioni
alla direzione dei lavori ed alle imprese costruttrici perché sia
escluso l'uso di esplosivi sino all'uscita dell'abitato della
frazione La Pera. La ripresa del ricorso alle mine avverrà
gradualmente, quando gli esperti della Geoconsult, consulenti della
RAV, riterranno ripristinate le migliori condizioni di sicurezza
per le case soprastanti.
Questa soluzione è state accettata dalla RAV, dagli abitanti e
dall'assicurazione che dovrebbe provvedere al pagamento di tutti i
danni.
Credo che questa soluzione vada in un'ottica un po' diverse da
quella della risoluzione del Consigliere Riccarand, che chiede la
sospensione dei lavori. Potrei dire che questo aspetto è stato
superato dalla dichiarazione degli abitanti.
L'altro aspetto, cioè i contatti tra l'impresa, la RAV e gli
abitanti, si è già verificato, per cui inviterei il Consigliere
Riccarand, sempreché ritenga valide le informazioni che gli ho
fornito e la cui documentazione gli potrei fornire in copia, a
ritirare la sua risoluzione, senza alcun pregiudizio per le
considerazioni da lui fatte, proprio perché è sopravvenuto un
accordo "ad hoc".
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Sì, io sono disponibile a ritirare la
risoluzione; chiederei però alla Giunta la disponibilità a seguire
con attenzione la vicenda nei prossimi giorni ed a riferire sul
modo in cui proseguono le cose fra una quindicina di giorni alla
III Commissione consiliare.
PRESIDENTE:
La risoluzione viene ritirata dal presentatore
Consigliere Riccarand.
IL CONSIGLIO prende atto
