Classificazione
OPERE PUBBLICHE
TRASPORTI E VIABILITÀ
Autostrade e trafori alpini



Oggetto del Consiglio n. 3021 del 22 novembre 2017 - Resoconto
OGGETTO N. 3021/XIV - Interrogazione a risposta immediata:
"Notizie sull'iter seguito per l'affidamento dell'appalto relativo
ai lavori di manutenzione del Traforo del Gran San
Bernardo".
Rosset (Presidente) -
Possiamo riprendere i lavori dal
punto n. 5.01 dell'ordine del giorno. Per l'illustrazione, ha
chiesto la parola il Consigliere Cognetta, ne ha facoltà.
Cognetta (M5S) -
Con questa interrogazione a risposta
immediata chiedo qualche chiarimento rispetto all'iter seguito per
affidare questo appalto e, più in generale, qual è stata la
modalità di affidamento, la percentuale di ribasso rispetto alle
eventuali (se ci sono state) offerte chieste dalla società Sitrasb,
le ditte interpellate. Insomma, che cos'è accaduto fino a questo
punto, in maniera tale da avere contezza, dalla viva voce del
Presidente, di qual è il punto al quale siamo arrivati.
Presidente -
Per la risposta, ha chiesto la parola il
Presidente della Regione, ne ha facoltà.
Viérin (UVP) -
Ringrazio il collega Cognetta. Alcune di
queste informazioni sono state, peraltro, rese pubbliche durante
l'incontro che abbiamo avuto a Saint-Rhémy-en-Bosses lunedì sera.
Vorrei ribadire - com'è stato detto in premessa e com'è stato detto
anche lunedì in quell'incontro - la separazione dei ruoli e delle
funzioni che noi abbiamo: l'Amministrazione regionale come
indirizzi e la società come
governance
e come espletamento
di tutte le procedure, anche tecniche, che sono state portate
avanti, quindi le risponderò ciò che la società ci ha
comunicato.
Rispetto alle domande, la Sitrasb precisa che i lavori non sono
stati affidati a trattativa privata, com'è stato detto, ma in via
di somma urgenza, come deliberato dal consiglio d'amministrazione
in data 11 ottobre 2017, ai sensi dell'articolo 163 del Codice dei
contratti pubblici, procedura che non richiede l'esperimento di
gara. Ci è stato spiegato in quella riunione pubblica che questo
viene fatto quando ci sono dei fatti che poi devono avere dei tempi
più accelerati. Per quanto riguarda l'iter di affidamento, Sitrasb
ha incaricato due ingegneri: uno per accertare le cause del crollo
verificatosi il 21 settembre e uno per individuare le opere
provvisionali per la messa in sicurezza del traforo, per garantire
la sua riapertura nel minor tempo possibile e consentire
l'esperimento delle procedure per la progettazione ed esecuzione
delle opere di sostituzione definitiva della soletta di
ventilazione. Nelle more, ha organizzato il sopralluogo di tre
imprese per la verifica dello stato dei luoghi ai fini dei
successivi adempimenti. Riferisce sempre Sitrasb che il 27 ottobre
ha ricevuto il benestare del concessionario di parte svizzera,
perché una delle domande che c'è stata in quella riunione è: perché
con la somma urgenza è passato tutto questo tempo? Perché ci andava
il benestare dei tecnici essendo una galleria e un intervento su
due versanti. C'era quindi necessità del benestare anche dei
tecnici svizzeri, dunque hanno ricevuto il 27 ottobre il benestare
del concessionario di parte svizzera, il cui territorio era
interessato allo svolgimento di parte delle lavorazioni, il 31
ottobre 2017 il parere favorevole del responsabile della sicurezza
della Sisex, quindi 31 ottobre. A questo punto la società ha
incaricato lo stesso ingegnere per approntare una sia pure
essenziale documentazione progettuale e ha preso atto che da questa
documentazione progettuale (comprensiva di computo metrico, elenco
prezzi, tutte le questioni tecniche) il corrispettivo presunto dei
lavori da svolgere era stato stimato insieme ai tempi. Su questa
base la società ha svolto un'informale indagine di mercato
riservata, sottoponendo tale documentazione progettuale a due ditte
- le fornirò tutta la documentazione anche con i dettagli - ditte
che avevano i requisiti oggettivi e soggettivi necessari per lo
svolgimento dei lavori, procedura gestita dalla società. Sitrasb ha
quindi ricevuto le offerte da parte delle due imprese, in base al
corrispettivo risultante dal computo degli ingegneri... e a questo
punto si sono espletate tutte le procedure che le darò nel
dettaglio, per arrivare poi al 20 novembre all'affido dei lavori e
all'inizio dei lavori. In questo senso quindi le procedure sono
state seguite dalla società partendo da tutta una serie di atti che
puntualmente la società ci ha fornito e le darò anche con tutti i
dati puntuali che lei ha richiesto.
Alle ore 18:39 assume la presidenza la Vicepresidente
Morelli
.
Morelli (Presidente) -
Per la replica, ha chiesto la
parola il collega Cognetta, ne ha facoltà.
Cognetta (M5S) -
Presidente Viérin, devo dire che la
società ha dato una risposta piuttosto fumosa, nel senso che non mi
ha detto il corrispettivo, banalmente, né mi ha detto se c'è stato
un ribasso o un rialzo rispetto al computo metrico fatto, per fare
un esempio, poi potremmo andare anche più nel dettaglio.
A questo punto vedrò la documentazione che mi darà. Spero che,
fatto il 116 che ovviamente ne conseguirà, mi verrà dato tutto,
perché, dalle notizie che ho io, ci sono delle questioni un po'
relative alla somma urgenza, un po' relative al costo dei lavori
che non quadrano. Anche perché se erano due plafoniere, non so
adesso quanto saranno costate, bisogna capirlo... mi sembra che
invece le cifre in ballo sono ben oltre il paio di milioni di euro,
che io sappia, quindi aspetto di vedere cosa verrà fuori.
