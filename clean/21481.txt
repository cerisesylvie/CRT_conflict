Classificazione
AMMINISTRAZIONE REGIONALE
Ordinamento degli uffici e del personale
ELEZIONI



Oggetto del Consiglio n. 1266 del 6 aprile 2005 - Resoconto
OGGETTO N. 1266/XII - Reiezione della proposta di legge:
"Modificazioni alle leggi regionali 23 ottobre 1995, n. 45 (Riforma
dell'organizzazione dell'ammini­strazione regionale della Valle
d'Aosta e revisione della disciplina del personale), e 9 febbraio
1995, n. 4 (Elezione diretta del sindaco, del vice sindaco e del
consiglio comunale)".
CAPO I
MODIFICAZIONI ALLA LEGGE REGIONALE 23 OTTOBRE 1995, N.
45
Articolo 1
(Sostituzione dell'articolo 17)
1. L'articolo 17 della legge regionale 23 ottobre 1995, n. 45
(Riforma dell'organizzazione dell'Amministrazione regionale della
Valle d'Aosta e revisione della disciplina del personale), come
modificato dall'articolo 2 della legge regionale 27 maggio 1998, n.
45, è sostituito dal seguente:
"Art. 17
(Criteri per il conferimento degli incarichi
dirigenziali)
1. Gli incarichi di funzioni dirigenziali sono conferiti
tenuto conto:
a) della natura e delle caratteristiche delle attività da
svolgere, e dei programmi da realizzare;
b) della professionalità ed attitudine dimostrate nello
svolgimento di attività aventi rilievo agli effetti degli incarichi
da conferire;
c) della formazione culturale richiesta dalle funzioni, ivi
comprese le eventuali abilitazioni professionali;
d) dei risultati conseguiti nello svolgimento di funzioni
dirigenziali.
2. Gli incarichi di funzioni dirigenziali di primo livello
sono conferiti, nei limiti previsti dall'articolo 8, a:
a) personale della qualifica unica dirigenziale, con
esperienza almeno quinquennale in funzioni dirigenziali;
b) personale esterno all'Amministrazione, in possesso di
diploma di laurea quadriennale o di laurea specialistica, con
comprovata esperienza professionale in funzioni dirigenziali,
acquisita per almeno un quinquennio in organismi, enti e aziende,
pubblici o privati;
c) ricercatori e professori universitari che abbiano svolto
almeno cinque anni di effettivo servizio, anche cumulativo, nei
ruoli di ricercatore e professore universitario.
3. Gli incarichi di funzioni dirigenziali di secondo livello
sono conferiti, nei limiti previsti dall'articolo 8, a:
a) personale della qualifica unica dirigenziale, con
esperienza almeno quinquennale in funzioni dirigenziali;
b) personale esterno all'Amministrazione, di cui al comma 2,
lettere b) e c).
4. Gli incarichi di terzo livello dirigenziale sono
conferiti, nei limiti previsti dall'articolo 8, a personale della
qualifica unica dirigenziale. Possono essere conferiti a personale
dell'Amministrazione appartenente alla categoria D, in possesso del
diploma di laurea quadriennale o di laurea specialistica e che
abbia compiuto cinque anni di servizio effettivo nella predetta
categoria. Il personale incaricato è collocato in aspettativa per
l'intera durata dell'incarico e allo stesso compete il trattamento
economico di base ed accessorio previsto dalle norme vigenti per il
posto per cui è conferito l'incarico.
5. Per il personale appartenente alla qualifica unica
dirigenziale, l'anzianità nella qualifica dirigenziale è
determinata dalla data di inquadramento nella stessa.
6. In applicazione del principio di separazione delle
funzioni, dei poteri e delle responsabilità degli organi di
direzione politica rispetto a quelli di direzione amministrativa,
di cui all'articolo 1, comma 2, non è consentito conferire
incarichi dirigenziali a chi ricopra la carica di sindaco, di
vice-sindaco, di assessore in comuni con più di 15.000 abitanti o
di presidente e vice-presidente di comunità montana.
7. Gli incarichi a personale esterno all'Amministrazione, di
cui al comma 2, lettere b) e c), sono conferiti con contratti a
termine di diritto privato. I relativi compensi, al lordo delle
ritenute fiscali, non possono eccedere il trattamento economico di
un dirigente di pari livello, appartenente alla qualifica unica
dirigenziale.
8. Gli incarichi a personale esterno all'Amministrazione di
cui ai commi 2 e 3, e al personale appartenente alla categoria D di
cui al comma 4, sono determinati complessivamente nel limite
massimo del quindici per cento della dotazione organica della
qualifica unica dirigenziale, come definita ai sensi dell'articolo
18, comma 1.".
Articolo 2
(Sostituzione dell'articolo 18)
1. L'articolo 18 della l.r. 45/1995, come modificato
dall'articolo 3 della l.r. 45/1998, è sostituito dal
seguente:
"Art. 18
(Conferimento degli incarichi dirigenziali)
1. Prima di procedere al conferimento degli incarichi
dirigenziali, la Giunta regionale:
a) definisce, in applicazione dell'articolo 8,
l'articolazione delle posizioni dirigenziali in relazione alle
strutture organizzative, il numero dei posti di dirigente e il
livello di funzioni dirigenziali relativo a ciascun posto;
b) determina sulla base degli organici della dirigenza, come
definiti alla lettera a), la percentuale di posti conferibili al
personale esterno all'Amministrazione ai sensi dell'articolo 17,
comma 8;
c) individua i requisiti oggettivi richiesti per ogni
tipologia di incarico, con riferimento ai criteri di cui
all'articolo 17, comma 1, previa informazione alle organizzazioni
sindacali.
2. Le operazioni di cui al comma 1 sono effettuate all'inizio
della legislatura; eventuali variazioni possono essere apportate in
corso di legislatura con deliberazione del Consiglio
regionale.
3. Gli incarichi di funzioni dirigenziali di primo livello
sono conferiti dalla Giunta regionale, con provvedimento motivato,
all'inizio della legislatura, entro sessanta giorni dalla nomina
della Giunta regionale e ad ogni successiva vacanza di incarico,
per una durata non superiore a cinque anni e cessano al termine del
mandato dell'organo che li ha disposti, o dell'amministratore che
li ha designati.
4. Gli incarichi di funzioni dirigenziali di secondo e terzo
livello sono conferiti per un quinquennio e non cessano, durante
tale quinquennio, al termine del mandato dell'organo che li ha
disposti, o dell'amministratore che li ha designati. Gli incarichi
conferiti a personale della qualifica unica dirigenziale sono
rinnovati, di quinquennio in quinquennio, salvo sia intervenuta
valutazione negativa.
5. Gli incarichi di funzioni dirigenziali continuano ad
essere esercitati dai titolari fino al successivo
conferimento.
6. Degli incarichi conferiti al personale esterno
all'Amministrazione è data comunicazione al Consiglio regionale,
allegando una scheda relativa al curriculum dei soggetti
prescelti.
7. Gli atti di conferimento di tutti gli incarichi
dirigenziali sono pubblicati integralmente sul Bollettino ufficiale
della Regione.".
Articolo 3
(Inserimento dell'articolo 18bis)
1. Dopo l'articolo 18 della l.r. 45/1995, come modificato
dall'articolo 2 della presente legge, è inserito il
seguente:
"Art. 18bis
(Particolari incarichi dirigenziali)
1. Ad integrazione di quanto previsto dagli articoli 17 e 18,
è disciplinato dalle disposizioni del presente articolo il
conferimento degli incarichi per i seguenti posti di dirigente
dell'Amministrazione, che la Giunta regionale è tenuta a prevedere
all'atto dell'articolazione delle posizioni dirigenziali e ad
individuare come posti di primo livello:
a) soprintendente ai beni culturali e ambientali;
b) sovraintendente agli studi;
c) responsabile della prevenzione dei rischi
idro-geologici;
d) comandante del Corpo valdostano dei vigili del
fuoco;
e) comandante del Corpo forestale della Valle
d'Aosta;
f) responsabile della protezione civile.
2. L'Amministrazione, sessanta giorni prima della scadenza
degli incarichi dirigenziali di cui al comma 1, provvede ad emanare
apposito bando per il conferimento degli incarichi per i posti di
cui al comma 1 e a renderlo noto attraverso la pubblicazione sul
Bollettino ufficiale della Regione. Nel bando sono indicati, tra
l'altro, i requisiti e le professionalità richieste per ogni posto
di cui al comma 1, nonché la documentazione relativa e il termine
entro cui possono essere presentate le domande.
3. Possono fare domanda:
a) i dirigenti appartenenti alla qualifica unica
dirigenziale;
b) il personale esterno all'Amministrazione, in possesso dei
requisiti di cui all'articolo 17, comma 2, lettere b) e c), che
abbia già svolto le funzioni previste dall'incarico per almeno tre
anni, senza riportare valutazione negativa.
4. Le domande, complete di curriculum, sono esaminate da un
comitato di esperti esterni all'Amministrazione, nominato con
deliberazione della Giunta regionale. Il comitato è composto da due
docenti universitari esperti nelle materie del bando, indicati
dall'Università della Valle d'Aosta, da due esperti nelle materie
del bando, indicati dal Consiglio regionale, e da un esperto nelle
materie del bando, indicato dall'assemblea dei dirigenti. Il
comitato elabora e definisce griglie di valutazione cui attenersi
nell'esame delle singole candidature.
5. Non possono far parte del comitato coloro che ricoprono
cariche elettive in enti territoriali o le abbiano ricoperte nel
quinquennio precedente la data di pubblicazione del bando sul
Bollettino ufficiale.
6. Il comitato, sulla base delle domande pervenute, provvede
a redigere per ogni posto un'apposita graduatoria di
merito.
7. La Giunta regionale procede al conferimento degli
incarichi dirigenziali per i posti di cui al comma 1 attenendosi
all'ordine della graduatoria.
8. Gli incarichi di cui al presente articolo sono conferiti
per un quinquennio e sono automaticamente rinnovati, salvo che
intervenga valutazione negativa, solo per un ulteriore quinquennio.
Tali incarichi non cessano al termine del mandato dell'organo che
li ha disposti, o dell'amministratore che li ha designati. Al
termine del secondo quinquennio, o ad ogni successiva vacanza di
incarico, l'Amministrazione riattiva le procedure per il
conferimento dei nuovi incarichi ai sensi del presente
articolo.
9. L'accettazione degli incarichi di cui al presente articolo
da parte di coloro che ricoprano le cariche di cui all'articolo 17,
comma 6, è subordinata alle previe dimissioni dalle predette
cariche.".
Articolo 4
(Disposizioni di coordinamento)
1. All'alinea del comma 2 dell'articolo 16 della l.r.
45/1995, le parole "in possesso del diploma di laurea" sono
sostituite dalle parole "in possesso del diploma di laurea
quadriennale o di laurea specialistica".
2. La lettera c) del comma 2 dell'articolo 16 della l.r.
45/1995 è sostituita dalla seguente:
"c) ricercatori e professori universitari che abbiano svolto
almeno cinque anni di effettivo servizio, anche cumulativo, nei
ruoli di ricercatore e professore universitario;".
Articolo 5
(Abrogazione)
1. Il comma 5 dell'articolo 62 della l.r. 45/1995 è
abrogato.
Articolo 6
(Disposizioni transitorie e finali)
1. A decorrere dalla scadenza dei singoli incarichi
dirigenziali già conferiti alla data di entrata in vigore della
presente legge, gli incarichi dirigenziali sono conferiti ai sensi
degli articoli 17, 18 e 18bis della l.r. 45/1995, come modificati o
introdotti dalla presente legge.
2. I singoli incarichi dirigenziali già conferiti ai sensi
dell'articolo 62, comma 5, della l.r. 45/1995 alla data di entrata
in vigore della presente legge cessano alla data di
scadenza.
CAPO II
MODIFICAZIONI ALLA LEGGE REGIONALE 9 FEBBRAIO 1995, N.
4
Articolo 7
(Modificazioni all'articolo 9)
1. Dopo il comma 2 dell'articolo 9 della legge regionale 9
febbraio 1995, n. 4 (Elezione diretta del sindaco, del vice sindaco
e del consiglio comunale), è aggiunto il seguente:
"2bis. Non possono ricoprire le cariche di sindaco o di
vice-sindaco i dirigenti regionali appartenenti alla qualifica
unica dirigenziale o il personale esterno all'Amministrazione cui
sia stato conferito un incarico dirigenziale ai sensi della l.r.
45/1995.".
2. Dopo il comma 2bis dell'articolo 9 della l.r. 4/1995,
introdotto dalla presente legge, è aggiunto il seguente:
"2ter. La causa di incompatibilità di cui al comma 2bis non
ha effetto se l'interessato cessa dalle funzioni per dimissioni,
trasferimento, revoca dell'incarico, collocamento in aspettativa
non retribuita, non oltre il decimo giorno successivo alla data
delle elezioni.".
Articolo 8
(Inserimento dell'articolo 16bis)
1. Dopo l'articolo 16 della l.r. 4/1995 è inserito il
seguente:
"Art. 16bis
(Assessori in comuni con più di 15.000 abitanti)
1. Non possono ricoprire la carica di assessore in comuni con
più di 15.000 abitanti i dirigenti regionali appartenenti alla
qualifica unica dirigenziale o il personale esterno
all'Amministrazione cui sia stato conferito un incarico
dirigenziale ai sensi della l.r. 45/1995.
2. La causa di incompatibilità di cui al comma 1 non ha
effetto se l'interessato cessa dalle funzioni per dimissioni,
trasferimento, revoca dell'incarico, collocamento in aspettativa
non retribuita, non oltre il decimo giorno successivo alla
nomina.".
Articolo 9
(Disposizioni finali)
1. Le disposizioni di cui al presente Capo si applicano a
decorrere dalle prime elezioni generali comunali successive
all'entrata in vigore della presente legge.
Président - La parole au rapporteur, Conseiller Curtaz.
Curtaz (Arc-VA) - La relazione che mi accingo a leggere è stata
redatta in collaborazione con la collega Squarzino, quindi ci sarà
in riferimento alla proposta di legge n. 57 una sola relazione
sottoscritta da entrambi.
La proposta di legge n. 57, oggi sottoposta all'esame del
Consiglio regionale, affronta il tema della revisione della
normativa che disciplina le modalità di accesso alla dirigenza
regionale ed il conferimento degli incarichi dirigenziali; tale
revisione è oggi avvertita come un'esigenza imprescindibile per
migliorare il funzionamento dell'Amministrazione regionale. La
legge regionale n. 45/1995 ha recepito una spinta all'innovazione
che si era ormai consolidata a livello nazionale, ha avuto il
merito di togliere incrostazioni più che decennali, ha affidato
nuove responsabilità alla dirigenza, ha introdotto maggiori
elementi di apertura e di flessibilità. Dieci anni di applicazione
di tale normativa hanno tuttavia evidenziato aspetti negativi,
fatto emergere preoccupazioni e messo in luce alcuni rischi:
intanto un eccesso di "turn over" che disperde utili esperienze e
provoca discontinuità nell'operato dell'Amministrazione regionale;
meccanismi che subordinano eccessivamente le scelte tecniche alla
volontà politica; un disagio forte in gran parte della dirigenza;
un utilizzo eccessivo di figure dirigenziali di provenienza
esterna, con risultati non sempre brillanti.
Con le modificazioni di cui alla presente proposta di legge ci
si propone di introdurre nella normativa esistente dei correttivi,
in modo da rafforzare l'autonomia, la responsabilità e l'efficacia
della dirigenza regionale, senza nulla togliere al ruolo di
direzione e di guida dell'ambito politico. La proposta di legge
interviene principalmente su alcuni meccanismi della legge
regionale n. 45/1995, in particolare si propone di:
a) sganciare alcuni posti di dirigente, ad alto contenuto
tecnico, dal sistema vigente di "spoil system", introducendo un
particolare meccanismo per il conferimento di tali incarichi (bando
pubblico, esame delle domande da parte di un comitato di esperti) e
prevedendo una durata di dieci anni per tali incarichi (salvo che
non intervenga valutazione negativa).
Le figure dirigenziali per le quali è previsto questa
particolare normativa sono le seguenti:
- Soprintendente ai beni culturali ed ambientali;
- Sovraintendente agli studi;
- Responsabile prevenzione rischi idro-geologici;
- Comandante dei Vigili del fuoco;
- Comandante del Corpo forestale della Valle d'Aosta;
- Responsabile della Protezione civile;
b) introdurre una differenziazione nei requisiti previsti per il
conferimento degli incarichi dirigenziali di primo, secondo e terzo
livello dirigenziale, ora stabiliti in modo omogeneo per tutti e
tre i livelli, stabilendo:
- la necessità di un minimo di esperienza di esercizio di
funzioni dirigenziali, che si è stabilito in cinque anni, mentre
attualmente basta il solo possesso della qualifica unica
dirigenziale;
- che in assenza sia della qualifica unica dirigenziale sia
dell'esercizio di funzioni dirigenziali, come è nel caso del
personale dell'ottava qualifica funzionale, il conferimento di
incarichi dirigenziali deve essere limitato al terzo livello
dirigenziale;
c) stabilire requisiti più precisi per il personale esterno
all'Amministrazione regionale, in analogia, del resto, con quanto
previsto dall'analoga normativa dello Stato, con un'impostazione
che privilegi la professionalità dei candidati e limiti il
reclutamento esterno al primo e secondo livello;
d) introdurre correttivi che mitighino il "turn over", in
particolare quello "totale", che ora è possibile in occasione di un
cambiamento dell'esecutivo, introducendo per i posti di secondo e
terzo livello dirigenziale la regola del rinnovo, per un ulteriore
quinquennio, se non è intervenuta valutazione negativa.
Président - Je déclare ouvert le débat.
La parole au Conseiller Cesal.
Cesal (UV) - Devo dire di condividere alcuni punti di vista
espressi in questo disegno di legge, soprattutto perché interviene
su una materia datata: si tratta di un intervento sulla legge n.
45/1995. Sappiamo tutti che la situazione rispetto al 1995 è
cambiata, in particolare è cambiato l'approccio culturale verso
certe posizioni di privatizzazione del rapporto di pubblico impiego
così di moda in quegli anni.
Si parlava della privatizzazione del rapporto di pubblico
impiego, appunto, con l'introduzione di un sistema di "turn over",
che viene meglio definito come lo "spoil system". Tutto questo non
ha portato i benefici sperati, per cui ritengo necessario
intervenire sulla materia, per cercare di svolgere un
approfondimento a 360 gradi. La proposta di legge, ripeto, pur
condividendone alcuni principi, interviene soltanto per una parte
molto circoscritta dell'impianto di legge della "45". Ho poi
qualche difficoltà a capire il nesso che ci può essere fra il
Sovrintendente ai beni culturali ed ambientali che esprime delle
valutazioni di tipo soggettivo contro un responsabile della
Protezione civile o un comandante del Corpo forestale regionale, i
quali invece devono attenersi a delle normative ben definite.
Chiederei al gruppo "Arcobaleno", a nome dell'intera
maggioranza, di voler ritirare il disegno di legge, in quanto da
parte della Giunta si è avviata una riflessione sull'intero
complesso normativo riguardante il sistema del "turn over" regolato
dalla legge n. 45/1995. Un intervento organico che rivede la
filosofia di fondo di questa norma di legge così importante, che ha
regolato tutti i rapporti con il personale da parte
dell'Amministrazione regionale e degli enti locali della Regione,
perché ritengo che sia limitativo un suo esame parziale.
C'è un gruppo di lavoro che si sta occupando della materia e che
ha già prodotto una mole consistente di dati che dovranno essere
valutati dalla Giunta e poi dal Consiglio, per cui prego i
proponenti di ritirare la proposta di legge, con l'intendimento che
la discussione verrà portata nelle sedi competenti. Nel caso che
questo non avvenisse, annunciamo già il nostro voto di astensione
sulla proposta di legge, in attesa di una discussione più generale
in ordine a questa materia molto complessa e molto importante per
il buon funzionamento della "macchina amministrativa"
regionale.
Président - La parole à la Conseillère Squarzino Secondina.
Squarzino (Arc-VA) - Abbiamo ascoltato con attenzione
l'intervento del collega Cesal, che ha espresso la condivisione di
alcuni punti essenziali della nostra proposta di legge e che
condivide il fatto che bisogna intervenire su tale questione.
Proprio questo bisogno di intervenire sulla legge n. 45 ha
suggerito al nostro gruppo di presentare una proposta di legge e
noi, volutamente, abbiamo cercato di individuare uno dei punti di
snodo del funzionamento della "macchina organizzativa" della
Regione, perché ci sembra che questa volontà politica di dar mano
alla legge n. 45/1995 - che è ripetuta anche nel programma della
maggioranza, ma sono anni che si lavora in questo senso, e proprio
perché il tema è molto complesso bisogna raccogliere molti dati -,
questo tema viene rinviato "sine die".
Abbiamo tentato di individuare un punto che ci sembrava
essenziale per cominciare a smuovere qualcosa in questa "macchina
organizzativa"; fra l'altro, si dice sempre che nessuna legge è
definitiva, nessuna legge è fatta per l'eternità, quindi se è vero
che esiste questo problema e che il problema della dirigenza è uno
dei punti essenziali, perché - ci siamo detti - non si comincia ad
operare su questo segmento? Abbiamo visto che ci sono almeno due
punti fondamentali che vanno modificati e un punto è proprio quello
di diminuire l'effetto perverso dello "spoil system", che
accompagna ogni cambiamento di maggioranza, non solo, anche
all'interno del Governo ci sono questi cambiamenti. Noi vorremmo
che la dirigenza fosse libera, non fosse legata a doppio filo con
il politico per cui la sua carriera dirigenziale dipende dalla sua
disponibilità di dire "sì" al politico di turno! Questo è un
elemento che abbiamo visto essere negativo e continuiamo ancora a
vederlo e toccarlo con mano.
Riteniamo che in alcuni settori specifici dell'Amministrazione,
quelli che abbiamo indicato con chiarezza: Sovrintendente ai beni
culturali, Sovrintendente ambientale... ci vogliono delle
competenze specifiche e queste non vengono date dalla chiamata del
politico, qui non c'è la grazia di stato, non siamo in un ambito
religioso per cui il chiamato ha la grazia di Stato! Qui il
chiamato "è chiamato" per motivi politici e deve - con le
competenze che ha - ricoprire un incarico in cui sono richieste
competenze specifiche, competenze che ci vogliono anni per
costruirle! E noi lasciamo così che gangli importanti
dell'Amministrazione siano affidati di volta in volta a persone che
il singolo Assessore sceglie come più fidate! Poi ci lamentiamo che
questa "macchina" non funziona, che all'interno
dell'Amministrazione le cose non marciano come dovrebbero
marciare... lo stesso politico si lamenta! Questi - abbiamo detto -
sono gli obiettivi prioritari, per dare una sterzata alla "macchina
organizzativa". È vero, rispetto alla dirigenza ci sono altre
necessità, ma che non hanno neanche bisogno di una legge perché
siano realizzate, basterebbe la volontà politica: parlo della
necessità di valutare l'operato dei dirigenti con uno strumento che
sulla carta va bene, ma a cui si è data un'attuazione che non
funziona. Ancora: attivare conferenze fra dirigenti perché ciascuno
non vada per i fatti propri; insomma, siamo arrivati al punto che
dobbiamo mettere rappresentanti di 3 diversi assessorati in una
commissione tecnica perché gli assessorati non sono capaci di
dialogare fra di loro e allora devono essere tutti presenti in quel
momento decisionale, perché ciascuno porta le sue richieste
specifiche!
Per attivare una conferenza fra dirigenti, non abbiamo bisogno
di una legge specifica, è possibile farlo fin da subito se c'è la
volontà politica di farlo! È vero, questa legge non cambia l'intera
struttura della "45/1995", ma prende in esame solo un aspetto che a
noi sembra importante, e questa legge, proprio per la sua
specificità, non pregiudica ulteriori riflessioni sull'intera
questione dei dirigenti, anzi, comincerebbe ad introdurre alcuni
elementi che portano chiarezza e che porterebbero anche a
distinguere nettamente la funzione del dirigente dalla funzione
dell'amministratore pubblico in altro ente, tale per cui si vengono
a creare situazioni per cui chi partecipa all'azione di decisione
istruttoria come dirigente controllore è la stessa persona che, con
un'altra veste, diventa l'esecutore di quella direttiva e il
controllato! Questa simbiosi fra un amministratore con
responsabilità di amministrazione a livello comunale e con
responsabilità di dirigente a livello regionale, con tutte le
implicazioni che questo comporta, secondo noi andrebbe
eliminata.
Il collega Cesal chiedeva di ritirarla per discuterne nelle sedi
competenti. Sento sempre queste affermazioni, non è che non mi
fido, ma ogni volta che si dice così, poi, nella sede competente,
si dice: "sentite, la Giunta non ha ancora completato la sua
riflessione, c'è un gruppo di lavoro che ha una montagna di dati,
quando la Giunta li avrà esaminati torneremo a lavorare in
commissione". Colleghi di maggioranza, se effettivamente aveste
voluto una collaborazione nostra a questo disegno di legge avreste
detto: "vi chiediamo di ritirarla perché facciamo una riunione
domani o dopodomani con il gruppo di lavoro che presenta tutta
questa documentazione, ci siete anche voi, vediamo cosa fare"... ci
avreste coinvolto nel momento della decisione delle scelte. Per
dirci: "ritiratelo e aspettate che quando noi, maggioranza, abbiamo
deciso, potete intervenire per aggiungere eventualmente le vostre
osservazioni"...
(interruzione del Consigliere Cesal, fuori microfono)
... è il rispetto dei ruoli, appunto! E allora nel rispetto dei
ruoli manteniamo la nostra legge. La ringrazio per aver capito il
rispetto dei ruoli!
Président - La parole au Conseiller La Torre.
La Torre (FA) - Personalmente non sono d'accordo con la proposta
del Consigliere Cesal di portarla in commissione, e non sono
d'accordo neanche con la proposta di legge presentata dalla collega
Squarzino. Ho molto rispetto del pensiero della collega Squarzino,
perché conosco lo spirito e le intenzioni serene e soprattutto
utili al dibattito, nel senso che mai fa delle proposte faziose,
però non condivido proprio l'impostazione culturale e credo che me
lo possa consentire e apprezzi anche il mio intervento nel senso
che, facendo anch'io quello che suggeriva la collega, cioè il mio
lavoro di Consigliere, dico quello che penso: non apprezzo questa
impostazione di tipo culturale perché non credo che siano giuste le
motivazioni che lei porta a supporto della sua proposta di
legge.
Secondo me un'amministrazione ha un dovere: quello di assumersi
la responsabilità delle proposte e la conseguente operatività delle
proposte che porta nel suo insediarsi come amministrazione, quindi
credo che conseguentemente questa "cinghia di trasmissione" di
proposta richieda, nell'azione, anche una responsabilità da parte
degli esecutori di questa proposta che sono i dirigenti. E se la
proposta non è valida, evidentemente questa "cinghia di
trasmissione" che parte dal riferimento politico, deve coinvolgere
anche la fase dirigenziale e credo che sia giusto che quando viene
a cambiare un'amministrazione, per qualche verso vengono anche a
cambiare gli esecutori di quelle proposte politiche, che sono i
dirigenti. Perché questo? Perché se non ci fosse questo
riconoscimento fra la proposta politica e il dirigente che la
esegue, verremmo a creare una sorta di centri di potere o, meglio,
di contropotere, che molte volte potrebbero andare in contrasto con
l'espressione di tipo politico. Ecco che allora si creerebbe un
"mélange" che non permetterebbe mai di vedere quali sono le reali
differenze fra due impostazioni di filosofia politica. Se viene un
Assessore che ha una visione "verde", avrà la necessità di avere un
supporto di dirigenti che supportino la sua proposta, perché se ci
fosse una politica portata avanti da dirigenti che continuano ad
avere una linearità di comportamento semplicemente per il fatto che
si dice: "il politico passa, il dirigente no", vorrei vedere dov'è
la possibilità dell'Assessore Riccarand di dimostrargli il suo
apporto innovativo a quel tipo di intervento o in quel tipo di
politica che lui propone! Non si vedrebbe, oppure si vedrebbe in
maniera molto mitigata, oppure non avrebbe l'Assessore Riccarand di
poter agire su quei dirigenti in termini di vincolo alle sue
proposte, perché si potrebbe sentir rispondere: "caro Assessore,
lei è arrivato ieri"!
Credo che sia molto più serio, molto più difficile lasciare che
ci sia una responsabilità diretta, un po' all'americana; non sono
un ammiratore del sistema americano, ma in questo caso sono
d'accordo con gli Americani che un'amministrazione, quando si
insedia, porta con sé anche le persone che ritiene debbano essere
gli esecutori del loro pensiero politico.
Dov'è che può nascere il problema?... e qui sono d'accordo con
la collega Squarzino... quando il potere politico con i suoi
dirigenti, nel momento in cui quei dirigenti non sono capaci, li
difende; questo no, perché molte volte ci troviamo in situazioni in
cui il potere politico che si trascina dietro dei dirigenti, poi li
difende a tutti i costi anche quando questi sono incapaci: quello,
forse, è il passaggio in cui la collega parlava delle competenze.
Questa, al limite, dovrebbe essere un'attenzione che si pone, nel
senso che quando un dirigente dimostra di non avere quella capacità
operativa che in teoria dovrebbe avere, bisognerebbe avere l'onestà
intellettuale anche da parte di chi lo ha portato di riconoscerlo,
oppure quando il dirigente entrasse in contrasto per motivazioni di
vario genere con la parte politica che lo ha presentato, il
dirigente stesso dovrebbe avere la capacità di recedere dal ruolo
che ricopre, mentre questo non avviene. Ecco che molte volte,
purtroppo, in una filosofia che ritengo giusta - quindi non sono
d'accordo con la vostra proposta di legge - avvengono delle
aberrazioni dovute al fatto che si vuole difendere tutto e tutti.
Se ci fosse all'interno una visione chiara di una linea di
comportamento della parte amministrativa, che poi opera attraverso
dei dirigenti in cui si riconosce e a questi dirigenti chiede
un'operatività nella direzione politica che loro danno, credo che,
invece, non ci sarebbe niente di male.
Non condivido quindi la vostra impostazione culturale,
filosofica, che vuole creare una dicotomia fra la parte politica e
la parte dirigenziale. Non sono d'accordo neanche con il
Consigliere Cesal di portarla in commissione...
(interruzione del Consigliere Cesal, fuori microfono)
... non ne vedo la motivazione, qui bisognerebbe dire:
"condivido" o "non condivido", però sono due impostazioni di tipo
filosofico diverse, non si possono mediare. Il difetto di questa
epoca politica è che si vuole mediare sempre tutto, mentre si deve
anche avere la capacità di dire quello che si pensa, non c'è niente
di male! Ci sono dei valori e dei punti di riferimento, uno deve
attestarsi su dei valori e su dei punti di riferimento; su alcune
cose si può essere d'accordo, su altre non si può essere d'accordo,
è così che si discute, altrimenti è sempre un "mélange", dove si
cerca sempre di mediare quello che non si può mediare.
Su questa cosa non sono assolutamente d'accordo,
personalmente.
Président - La parole à la Conseillère Squarzino Secondina.
Squarzino (Arc-VA) - Noi voteremo a favore del primo articolo,
ne approfitto per rispondere con due battute alle osservazioni del
collega La Torre. Forse non ha avuto occasione di leggerla con
attenzione, ma con queste modifiche vogliamo mettere l'accento
sulla professionalità dei dirigenti, e proprio perché c'è questa
grande professionalità su cui vogliamo puntare, chiediamo che i
livelli dirigenziali 2° e 3° non siano soggetti a questo "spoil
system", ma continui questa struttura dirigenziale. Sono i
dirigenti quelli che hanno un rapporto di responsabilità diretta
con l'Assessore che hanno questo rapporto fiduciario - che rimane
-, ma vengono indicati alcuni criteri che garantiscono la
professionalità, quasi ad indicare all'Assessore: "tu vuoi
scegliere? D'accordo, però sappi che dovresti scegliere fra persone
competenti, la legge ti chiede di fare questo". Questo è il senso
della nostra proposta, collega La Torre.
Président - Je soumets au vote l'article 1er:
Conseillers présents: 25
Votants: 3
Pour: 3
Abstentions: 22 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, La Torre,
Marguerettaz, Nicco, Pastoret, Perrin, Perron, Praduroux, Rini,
Stacchetti, Viérin Adriana, Viérin Laurent)
Le Conseil n'approuve pas.
Président - Je rappelle que, aux termes de l'article 67 du
Règlement, le projet de loi dans son complexe est repoussé. Nous
terminons nos travaux.
La séance est levée.
---
La session se termine à 18 heures 26.
