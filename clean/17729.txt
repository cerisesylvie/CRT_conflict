Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 898 del 20 ottobre 1999 - Resoconto
OGGETTO N. 898/XI Notizie sull’innalzamento
delle risorse finanziarie concesse alla Viasystems S.r.l..
(Interrogazione)
Interrogazione Premesso che tra Regione Autonoma Valle
d’Aosta e Via Systems s.r.l. è in vigore una
convenzione che prevede la detrazione da parte di
quest’ultima, dai canoni di locazione degli immobili
produttivi di proprietà regionale, relativamente ai primi 6 anni,
del costo dei lavori di adeguamento eseguiti
dall’azienda sino ad un massimo di Lire 2.460
milioni al netto dei contributi a fondo perduto concessi
– tramite Finaosta – sino ad un
importo massimo di Lire 1.640 milioni;
Rilevato che la Giunta regionale con deliberazione del giugno
u.s. ha innalzato i tetti delle risorse finanziarie concedibili
alla Via Systems s.r.l. di quasi 2 miliardi motivati da maggiori
spese, non previsti in convenzione, per la realizzazione di
"impianti a servizio dell’attività produttiva";
i sottoscritti Consiglieri regionali
Interrogano
l’Assessore all’Industria,
Artigianato ed Energia per sapere:
1) quali sono gli interventi beneficiati dal finanziamento di
cui in premessa;
2) quali ricadute abbiano tali opere
sull’occupazione aziendale e se introducono
ulteriori produzioni;
3) se tali oneri non erano prevedibili alla stipula della
convenzione.
F.to: Frassy - Tibaldi - Lattanzi
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Premesso che quest'interrogazione
pone domande analoghe a quelle poste dai Consiglieri Lanièce e Comé
nella seduta del 15 luglio di quest'anno, mi scuso perché ripeterò
cose già note.
La prima domanda che viene posta è quali siano gli interventi
beneficiati dal finanziamento di cui in premessa. Gli interventi
previsti riguardano gli impianti fissi a servizio dell'immobile e
strettamente funzionali al corretto svolgimento dell'attività
produttiva, comprese le opere edili, le progettazioni e la
direzione dei lavori ad esse connessi.
A titolo esemplificativo rientrano fra gli interventi previsti:
l'impianto di depurazione acque, l'alimentazione e stoccaggio della
distribuzione idrica, le cisterne e le vasche di stoccaggio per
soluzioni di processo e "piping" alimentazione impianti, l'impianto
abbattimento fumi, "piping" e trattamenti, adeguamento
dell'impianto elettrico, opere edili di "relay out", impianti
fluido-meccanici. Questi sono i principali interventi di
adeguamento dello stabilimento.
Per quanto riguarda il punto 2, la risposta è la seguente: gli
interventi si sono resi necessari per il miglioramento
dell'efficienza dei processi produttivi svolti dall'azienda e per
evitare eventuali rallentamenti dell'attività produttiva. È lecito
tuttavia ritenere che, da tale miglioramento, possa indirettamente
scaturire un incremento della produttività e conseguentemente un
miglioramento del livello competitivo della società stessa.
Questi interventi consentono - come avevo già detto nella
passata seduta - l'implementazione del Progetto di ricerca
denominato "Chip carrier" volto a nuove produzioni di circuiti
stampati ad alta frequenza, circuiti che attualmente sono prodotti
solo negli Usa e in Giappone. La Via systems di Pont-Saint-Martin
risulta essere il primo stabilimento europeo a fare questo tipo di
produzione; ovviamente, per far fronte ad un incremento di ordini
che si è avuto nell'ultimo periodo (fra i quali anche un ordine
fatto da un cliente europeo di particolare importanza) l'azienda ha
incrementato gli addetti.
Per quanto riguarda l'occupazione, i dati sono questi: a luglio
del 1999, quando avevo risposto alla precedente interrogazione, gli
addetti erano 138, attualmente - intendo il 30 settembre 1999 - gli
addetti dello stabilimento sono 171 di cui 24 a tempo determinato,
quindi l'incremento di occupazione che avevo annunciato nella
sessione del Consiglio del 15 luglio di quest'anno si è al momento
realizzato.
Per quanto riguarda l'ultima domanda posta, credo che la
risposta sia ovvia: tranne l'intervento sugli impianti
fluido-meccanici, gli altri interventi erano stati previsti e
quantificati all'atto dell'insediamento della società, tenendo
conto che l'opificio e i relativi impianti fissi erano stati
realizzati sulla base delle specifiche tecniche derivanti dalle
esigenze produttive della Conner Peripherals Europe ed ovviamente
gli impianti erano dimensionati rispetto alle esigenze di questa
società.
In ogni caso gli interventi di adattamento per le produzioni
della Via systems in fase di realizzazione hanno dovuto riscontrare
un parziale incremento degli oneri a carico della società,
soprattutto per quanto riguarda l'impianto elettrico e l'esecuzione
delle opere edili. Non dimentichiamoci che questo stabilimento
sorge laddove c'erano gli impianti di fondazione dell'acciaieria
dell'Ilssa Viola e quindi nell'esecuzione dei lavori edili si è
dovuto rimuovere alcune parti di questa fondazione con incremento
dei costi. Questo è quanto avevo detto a luglio e quanto ripeto
oggi essendo l'interrogazione analoga.
Presidente
La parola al Consigliere Frassy.
Frassy (FI)
Sicuramente l'oggetto era analogo, ma essendo
quella un'interrogazione non ci lasciava spazio per fare delle
riflessioni che vogliamo invece fare oggi a margine della risposta
che l'Assessore ha dato. Premettiamo che abbiamo ascoltato la
risposta della volta scorsa e abbiamo letto la deliberazione del 21
giugno. La risposta della volta scorsa e la risposta di oggi ci
sembrano la sintesi di una deliberazione per certi versi già
sintetica che è la deliberazione sulla quale avevamo soffermato la
nostra attenzione.
Perciò rimaniamo perplessi per un motivo molto semplice:
quest'insediamento produttivo ha una lunga storia e non è tanto la
lunga storia della Viasystems, ma è la lunga storia dei siti in cui
ha trovato ora sistemazione la Viasystems. Diventa difficile capire
come, a fronte di quella che dovrebbe essere la programmazione di
un settore strategico come quello dell'industria, ci si possa
invece permettere di aggiornare le convenzioni per portare a
compimento gli impianti elettrici piuttosto che le opere murarie,
oppure si debbano aggiornare le convenzioni per un ordine - così è
stato definito - effettuato da un importante cliente europeo. Non
vorremmo che la lunga storia di quest'insediamento abbia poi delle
spiacevoli repliche nel futuro prossimo perché la programmazione in
questo settore è cosa quanto mai necessaria soprattutto quando si
parla di tecnologia. L'esempio sovviene con il caso della
produzione dei caschi virtuali, che ha finito per essere una
produzione virtuale in quanto è rimasta stoccata nei magazzini.
Ci sembra quanto meno curioso che l'Amministrazione rincorra
quelle che sono esigenze spicciole di un'azienda. Noi controlleremo
ciò che accadrà nei prossimi mesi, non vorremmo però che, esaurita
l'esigenza di adeguare lo stabilimento, esaurita la spinta
propulsiva di quest'importante cliente europeo, ci si trovi in una
situazione di crisi del settore con tutto ciò che ne consegue e con
tutto ciò che siamo abituati a vedere. Rimaniamo perciò un po'
perplessi da queste esigenze, che non ci sembrano esigenze nobili
nel senso della programmazione, ci sembrano esigenze di tipo
contingente; erogare miliardi su miliardi su esigenze contingenti
ci lascia appunto perplessi.
