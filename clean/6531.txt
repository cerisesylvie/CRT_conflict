Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1014 del 20 dicembre 1984 - Resoconto
OGGETTO N. 1014/VIII - POTENZIAMENTO DELLA FERROVIA E
MIGLIORAMENTO DEL SERVIZIO FERROVIARIO - PRESA D'ATTO DI PETIZIONE
- REIEZIONE DI MOZIONE.
PRESIDENTE:
Do lettura della mozione presentata dal
Consigliere Riccarand:
MOZIONE
PREMESSO che lo stato di degrado e di disservizio delle Ferrovie
in Valle d'Aosta è ormai giunto ad un punto di rottura, oltre il
quale c'è soltanto la definitiva liquidazione di questo mezzo di
trasporto;
RILEVATA la palese difficoltà della Giunta e
dell'Amministrazione regionale nell'affrontare con adeguata
tempestività ed energia questo fondamentale problema;
AL FINE
di avviare un'iniziativa che si riveli
finalmente puntuale ed incisiva;
IL CONSIGLIO REGIONALEDELLA VALLE D'AOSTA
DECIDE
di nominare con propria successiva deliberazione, un
Commissario straordinario per il coordinamento e la promozione
delle iniziative finalizzate al potenziamento della ferrovia in
Valle d'Aosta.
E' compito del Commissario delineare anzitutto un quadro
chiaro delle prospettive e delle possibilità operative per un
rilancio del ruolo
della ferrovia in Valle d'Aosta. Egli
dovrà inoltre, operando in accordo con la Giunta regionale, gli
Organi del Consiglio ed i Parlamentari valdostani, sollecitare le
iniziative, tessere i rapporti, vagliare le proposte per:
- un miglioramento immediato del servizio ferroviario in Valle
d'Aosta (orari, numero e composizione dei treni, ecc...);
- raddoppio, elettrificazione e smilitarizzazione della linea
Chivasso-Aosta;
- miglioramento del collegamento Aosta -Milano con la
realizzazione della nuova tratta ferroviaria fra Ivrea e
Santhià;
- adeguamento ed elettrificazione della Aosta-Pré-Saint-Didier,
con eventuale prosecuzione fino a Courmayeur;
-
studio di fattibilità per un tunnel ferroviario
Aosta-Martigny;
-
studio di fattibilità per un centra internodale ad
Aosta.
L'incarico avrà una durata di 24 mesi a partire dalla
deliberazione del Consiglio regionale. Il Commissario dovrà
riferire mensilmente alla
Giunta regionale ed alla
Commissione consiliare per lo
Sviluppo
Economico.
PRESIDENTE:
Per quanto attiene alla petizione vi è già
agli atti della Presidenza del Consiglio la relazione e la relativa
documentazione annessa.
Ha chiesto la parola il Consigliere Riccarand; ne ha
facoltà.
RICCARAND (N.S.):
Credo che la petizione e la proposta
contenute nella mozione abbiano dei contenuti analoghi. La mozione
che ho presentato, come Gruppo di Nuova Sinistra, chiede
l'istituzione di un commissario regionale straordinario per il
coordinamento e la promozione di iniziative finalizzate al
potenziamento della ferrovia. Io vorrei spie gare quali sono le
motivazioni di questa proposta che è stata presentata perchè,
nonostante numerose sollecitazioni e richieste che il nostro gruppo
ha fatto sulla questione della ferrovia, abbiamo notato che c'è una
paralisi totale d'iniziativa da parte della Giunta regionale e
dell'Assessorato competente in materia di politica ferroviaria: non
si fanno neanche le cose più elementari in questa direzione.
A questo punto, anche se non so se questa può essere la via
migliore, bisogna trovare uno strumento per porre fine a questo
stato di paralisi e fare in modo che l'Amministrazione regionale
sia dotata, quanto meno, di una struttura in grado di avviare una
iniziativa su questo terreno.
Vorrei ricordare alcuni particolari, tanto per inquadrare il
problema. Allegata alla petizione che ci è stata trasmessa, e che
risale al 24/5/1984, ci sono delle lettere e dei pareri della
Direzione Compartimentale delle Ferrovie dello Stato, una del
9/6/1984 e una del 18/5/1984. La relazione fa esplicito riferimento
al fatto che, da parte dell'Assessorato regionale competente, non è
giunta alcuna comunicazione in materia. Questo è un dato
significativo poichè ci troviamo a discutere una petizione che è
corredata da una certa documentazione da parte del Compartimento di
Torino delle Ferrovie dello Stato, ma non c'è nessuna
documentazione da parte dell'Assessorato regionale competente. Non
solo, ma delle due lettere delle Ferrovie dello Stato allegate alla
petizione, una del 24/5 e l'altra del 18/5, la seconda ha per
oggetto: "Interrogazione Consiliare". Si tratta cioè di una lettera
che il Compartimento di Torino aveva inviato all'Assessore
all'Industria, Commercio, Artigianato e Trasporti della Regione
Autonoma Valle d'Aosta in seguito ad una richiesta di informazione
derivante da un'interrogazione consiliare con risposta scritta che
io avevo presentato nel mese di aprile del 1984 e per la quale non
ho mai avuto risposta. Io mi sono stupito nel vedere, allegata a
questa petizione, la documentazione che a me non è mai giunta,
benché l'avessi chiesta. Dopodichè io ho presentato ulteriori
interpellanze, ho presentato anche una mozione per chiedere che,
quanto meno, si riferisse in Commissione, ma a tutt'oggi non è
stato fatto neppure questo dibattito in Commissione.
Vedo che quello che riguarda la Ferrovia non suscita molto
interesse in Consiglio! Eppure su questo argomento continuano ad
arrivare petizioni e lettere aperte. Nell'arco di un anno ci sono
almeno quattro o cinque documenti sottoscritti da centinaia di
utenti che pongono l'accento sul fatto che questo servizio non
funziona e che va migliorato. Eppure non si fa niente! Invece, per
quanto riguarda l'autostrada Aosta -Courmayeur non c'è nessuna
petizione, non c'è nessuna richiesta pressante, ma c'è una
frenetica attività dell'Amministrazione regionale e ci sono anche i
soldi, mentre su questo argomento il disinteresse e il disimpegno
sono totali. Da questa constatazione, che ormai sto facendo da più
di un anno, deriva la proposta della mozione.
Io mi riservo di intervenire, successivamente, nel dibattito,
dopo aver sentito se gli altri gruppi consiliari vorranno esprimere
il loro parere sulla proposta che, me ne rendo conto, può apparire
strana però, se non si è d'accordo su questo tipo di proposta, mi
si dica con quali altri strumenti l'Amministrazione regionale
intende affrontare il problema della ferrovia, perchè, fino ad
oggi,
nonostante le dichiarazioni programmatiche della
Giunta, non c'è stata da parte dell'Assessorato competente, forse
non per cattiva volontà ma per mancanza di personale o di
strutture, nessuna iniziativa all'altezza della situazione. La
proposta è quella di nominare un commissario straordinario che
segua tutta la materia, che riferisca costantemente alla
commissione consiliare competente e alla Giunta, in modo da vedere
se su questo argomento riusciamo a mettere in moto un qualcosa di
positivo.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Noi condividiamo quanto ha illustrato il
Consigliere Riccarand nel senso che, ancora una volta, dobbiamo
sottolineare il fatto che sul tema della ferrovia c'è una effettiva
disattenzione da parte della Giunta regionale e c'è anche una
mancanza di capacità propositiva e di inventiva rispetto al ruolo
non solo industriale ma anche turistico che può svolgere tutto il
sistema ferroviario per lo sviluppo della nostra Regione.
Alcuni dei punti indicati nella mozione si accavallano tra il
programma integrativo delle ferrovie dello Stato ed il programma
poliennale che è in fase di discussione, ed è importante che anche
la Regione Valle d'Aosta faccia le sue proposte.
Negli anni passati abbiamo assistito ad un dibattito molto
strano su questo argomento: si sono moltiplicate le riunioni fatte
a Torino con il Compartimento delle ferrovie dello Stato e, mentre
una volta si faceva la proposta dell'allungamento della ferrovia
fino a Courmayeur, la volta successiva sembrava che questo progetto
non fosse realizzabile per i costi, ecc..
Mi sembra evidente che in questa materia esista una effettiva
situazione di confusione. La proposta di nominare un commissario
straordinario fatta dal Consigliere Riccarand mi sembra un pò
provocatoria, tuttavia noi non ci formalizziamo sul nome. E'invece
importante individuare un organismo, una persona o un incaricato
che definisca una posizione ampia ed articolata che possa essere
discussa in questo Consiglio e che consenta di avere una
piattaforma su tutto questo argomento.
In questo senso noi approviamo lo spirito della mozione e anche
l'indicazione che questa dà nell'individuare con una certa
precisione un organismo che definisca con sollecitudine proposte
più chiare e concrete di quelle che oggi ci sono.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Con il Consigliere Torrione io sono
stato uno dei presentatori della petizione al Consiglio e voglio
ribadire le esigenze dei cittadini. Dopo questa petizione,
presentata nel mese di maggio, ce n'è stata una più recente che
muoveva anche alcune critiche, non infondate, al Consiglio
regionale, in cui si dice: "Parlate sovente di trasporti e di
progetti per il futuro, intanto noi continuiamo a metterci 4 ore da
Torino ad Aosta. Parlate di smilitarizzazione, però noi non
riusciamo a tornare in bassa Valle, la sera, perchè manca il
treno".
Io riporto l'attenzione del Consiglio sul dovere di dare una
risposta ai pendolari e ai cittadini che utilizzano il treno. Non è
corretto che l'Assessore non risponda neppure in modo formale ad
una petizione presentata sei mesi fa. Sarà paradossale la proposta
del Consigliere Riccarand del "commissario al binario", però lo è
altrettanto il fatto che non si diano risposte a petizioni per
problemi sentiti di vita quotidiana. Uno dei firmatari della
seconda petizione che fa il pendolare da vent'anni, afferma che
l'unico intervento è stato quello di cambiare i sedili quando era
Assessore Chabod: tuttavia, anche con i sedili nuovi, il tempo di
percorrenza non è mutato.
Io chiedo al Consiglio di invitare la Giunta ad impegnarsi a
rispettare le richieste degli utenti e ad interessarsi del
problema. Non possiamo solo accettare le giustificazioni delle
Ferrovie dello Stato che hanno certamente problemi di coincidenze,
precedenze o incroci da risolvere e che, se non sono sollecitate
dalla Regione, non prenderanno mai in considerazione i problemi del
tratto ferroviario valdostano. Occorre che nei confronti del
compartimento di Torino si facciano le dovute pressioni e credo che
questo sia compito dell'Assessore, altrimenti conviene nominare un
"commissario al binario".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Su questo argomento bisogna essere
abbastanza chiari e soprattutto bisogna osservare con molto
realismo la situazione, per non illudere e per non essere illusi.
Certamente ci saranno stati degli errori, in questo caso anche
miei, dovuti a inadempimenti o mancanza di puntualità nel dare
delle risposte, comunque non ne farei discendere l'affermazione che
l'Amministrazione regionale è rimasta inattiva o disattenta su
questo problema, che invece è stato ed è seguito con molta
attenzione ed interesse. Tra le altre cose, vorrei precisare che,
forse per un errore, è stata allegata alla petizione una risposta
del compartimento di Torino relativa non alla petizione, ma
all'interpellanza presentata al Consiglio regionale. In effetti,
alla petizione vi è la risposta del Direttore del compartimento di
Torino Ing. Ballatore, in data 9 giugno, mentre l'altro allegato,
quello che ha per oggetto l'interrogazione consiliare, si riferisce
alla risposta che, su richiesta dell'Amministrazione regionale, il
compartimento di Torino ha dato per fornire gli elementi per la
risposta all'interrogazione del Consigliere Riccarand: forse averle
messe insieme può avere generato un pò di confusione.
Una migliore informazione sarà data in un incontro che mi auguro
possa avvenire già nei primi giorni di gennaio, o addirittura entro
la fine dell'anno; per ora mi limito alle seguenti risposte. In
seguito alla petizione, presentata il 24 maggio, l'allora Assessore
Pollicini, in data 26 maggio, chiedeva al direttore del
compartimento di Torino di accogliere positivamente la richiesta
avanzata dai richiedenti. Il direttore compartimentale di Torino
forniva una risposta articolata, ma complessivamente negativa, il 9
giugno. Successivamente, sempre nel mese di giugno, l'Ing.
Ballatore veniva convocato dall'Assessore Pollicini, ad Aosta, per
cercare di modificare l'atteggiamento delle ferrovie dello Stato.
Anche in quell'occasione il direttore del compartimento di Torino
dava una risposta complessivamente negativa alle sollecitazioni
della Regione, anche se in quell'incontro assumeva degli impegni
relativi all'esecuzione di lavori per il miglioramento della linea
Chivasso - Aosta - Pré-Saint-Didier, alcuni dei quali sono in corso
di realizzazione e, a detta del direttore compartimentale, si
tratta di interventi indispensabili per migliorare il servizio
sull'unica linea ferroviaria che esiste in Valle d'Aosta.
Recentemente, abbiamo di nuovo sollecitato degli incontri con il
compartimento di Torino, anche perchè, entro la fine di gennaio,
dovranno essere definiti i nuovi orari 1985/1986. Dopo numerose
richieste, il compartimento di Torino ha fissato la data della
riunione del comitato permanente di coordinamento Ferrovie dello
Stato Regione, per il 27 dicembre alle ore 10 a Torino. A quella
riunione parteciperanno anche le organizzazioni sindacali, che
abbiamo già sentito e che abbiamo anche incaricato di predisporre
alcune contro-indicazioni alle motivazioni che il compartimento di
Torino ha sempre sostenuto per non modificare gli orari. Voglio
ribadire ancora che, accanto ad un'azione continua
dell'Amministrazione regionale, vi sono stati numerosi interventi,
anche a livello parlamentare, per sottolineare le esigenze della
Regione Valle d'Aosta in questa materia.
Devo fare altre due considerazioni perchè i Consiglieri
regionali abbiano tutti gli elementi per poter giungere ad una
valutazione obiettiva. In seguito alla legge istitutiva del piano
generale dei trasporti del 15/6/84, sono decaduti tutti i
precedenti piani, compreso quello integrativo e il programma
poliennale che, entro la fine di aprile, dovranno essere
riconsiderati all'interno del piano generale dei trasporti. In
questo momento, quindi, piani generali e programmi poliennali non
sono considerati; non solo, ma vi è da sottolineare che la Regione
si è inserita nel piano generale dei trasporti con quelle richieste
che il Consiglio regionale aveva già approvato.
Quindi, nella fase di formazione del piano generale dei
trasporti, l'Amministrazione regionale ed il Governo regionale
hanno già presentato e stanno sostenendo quelle indicazioni che il
Consiglio regionale ha approvato in precedenza e che sono in parte
elencate nella proposta del Consigliere Riccarand. E' stato
approvato un ordine del giorno del Consiglio regionale che ha
indicato delle priorità e degli indirizzi in questo specifico campo
e che sono: il raddoppio della linea Aosta-Chivasso, il
potenziamento della linea fino a Courmayeur, la realizzazione della
linea Aosta-Martigny, la smilitarizzazione, ecc.. Abbiamo sostenuto
questi punti e queste indicazioni che vogliamo fare inserire nel
piano generale dei trasporti.
Il 27 dicembre ci sarà la riunione al compartimento di Torino,
nella quale verranno presi in esame questi argomenti: lo stato di
avanzamento dei lavori, elencati nella lettera che il direttore del
compartimento ha inviato in data 4 giugno all'amministrazione
regionale, l'introduzione di nuovi treni, come richiesto nella
petizione, la modifica degli orari e alcuni problemi inerenti la
linea Aosta-Pré-Saint-Didier per evitare la soppressione dei treni
nel periodo estivo durante i lavori di sistemazione delle linee.
Devo inoltre fare presente che la Regione non ha competenza in
materia di trasporto ferroviario e che l'organizzazione ferroviaria
è affidata all'azienda autonoma delle ferrovie dello Stato, con la
quale la contrattazione e il confronto sono molto difficili perchè
avvengono con una azienda che ha numerose difficoltà, non ultima
quella del finanziamento.
Voglio ricordare che proprio ieri è stata segnalata l'esigenza
di affrontare il problema dello stato di crisi dei fornitori delle
ferrovie dello Stato. In questo momento l'azienda, malgrado
altisonanti dichiarazioni a livello nazionale, non ha neppure il
denaro per pagare in tempo utile i fornitori. E' di ieri la notizia
della dichiarazione dello stato di crisi dei fornitori dell'azienda
dello Stato. Questo non per cercare delle giustificazioni, ma per
far conoscere le difficoltà che si incontrano nelle trattative con
l'azienda ferroviaria.
Il 27 dicembre vi sarà quindi questo nuovo incontro, in cui
verranno affrontati questi problemi. Mi auguro di poter avere,
immediatamente dopo, un incontro con la Commissione competente, che
ritengo l'organo più idoneo per definire ulteriori iniziative sia
in sede parlamentare, attraverso i nostri parlamentari, che a
livello di ministero, per sottolineare l'importanza che il tratto
ferroviario Chivasso - Pré-Saint -Didier riveste per l'economia
regionale. Anche per evitare che possano essere fatte delle
affermazioni non coerenti o non rispondenti alla realtà dei fatti,
prometto che fornirò in quella occasione una informazione completa
sul costante rapporto che l'Amministrazione regionale ha con
l'azienda ferroviaria dello Stato.
PRESIDENTE:
Volevo solo comunicare che gli uffici della
Presidenza non hanno commesso nessun errore nell'allegare la
lettera perchè la stessa, datata 4 maggio, era allegata alla
lettera pervenuta a questa Presidenza in risposta alle richieste
avanzate dalla petizione.
Ha chiesto la parola il Consigliere Riccarand; ne ha
facoltà.
RICCARAND (N.S.):
Io ho ascoltato con attenzione le
parole dell'Assessore ai Trasporti che cercano di tranquillizzare
il Consiglio dicendo che l'Amministrazione regionale segue con
attenzione la questione. Io posso anche prenderne atto e pensare
che ci sia questa volontà, però la sensazione che si ha, stando da
questa parte del Consiglio, nei banchi che non sono quelli della
Giunta, è sicuramente quella di una iniziativa del tutto
insufficiente. Se non si riescono a rispettare neppure quei piccoli
adempimenti che mirano a dare un'informazione al Consiglio e quindi
rispondere a delle interrogazioni o convocare le commissioni su
richiesta unanime del Consiglio, mi chiedo come si possono
affrontare gli altri problemi.
Qui si tratta di fidarsi o meno di quello che dice l'Assessore:
io dico che noi, che sediamo nei banchi della minoranza, non
abbiamo avuto né l'informazione, né la sensazione che si stia
muovendo qualcosa di positivo in questa direzione. Anzi, la
sensazione è che su questo terreno ci sia una grande difficoltà
d'iniziativa da parte dell'Amministrazione, della Giunta regionale
e dell'Assessorato competente, difficoltà che non so come verrà
superata senza cercare di dare un impulso maggiore.
Io mantengo quindi la mozione che avevo presentato perchè, pur
non pensando che la nomina di un commissario straordinario sia una
soluzione miracolistica, la ritengo tuttavia una chiara indicazione
di una determinata volontà politica di muoversi in quella
direzione. Aspetto di vedere quale sarà l'esito della votazione in
questo senso. Spero anche che le riunioni della Commissione e degli
organismi competenti per discutere ed esaminare la questione si
facciano al più presto, per vedere a che punto sono effettivamente
le cose. Ripeto, però, che la nostra preoccupazione sulla
situazione della ferrovia rimane intatta anche dopo le affermazioni
dell'Assessore, che non ci tranquillizzano per niente.
PRESIDENTE:
Ha chiesto la parola, per dichiarazione di
voto, il Consigliere Maquignaz; ne ha facoltà.
MAQUIGNAZ (A.D.P.):
Solo per dire che noi voteremo contro
la mozione presentata dal Consigliere Riccarand per i motivi che
l'Assessore Lanivi ha ampiamente esposto. Voglio inoltre cogliere
l'occasione per esprimere la solidarietà del nostro gruppo nei
confronti dei firmatari della petizione perchè, in effetti, questo
disservizio esiste. Basta leggere su "La Repubblica" dell'altro
giorno l'articolo di Bocca che lamentava il disservizio ferroviario
sulla linea Milano-Aosta. Il giornalista diceva, addirittura, che
da Milano ad Aosta in treno ci vogliono cinque ore. Siamo d'accordo
nel ribadire quanto ha avuto modo di dire l'Assessore e cioè che
nell'incontro con il compartimento di Torino, che dovrebbe avvenire
al più presto, si deve insistere, in modo particolare, sulla
smilitarizzazione della linea ferroviaria, sul suo raddoppio e sul
suo potenziamento per eliminare i lamentati disservizi.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I):
Volevo dire che il recupero a fondo
campo tentato dall'Assessore Lanivi questa volta non gli è
riuscito: se le cose che ha detto oggi sulle iniziative della
Giunta le avesse fatte pervenire con una letterina al Presidente
del Consiglio, il quale, invece di scriverci che l'Assessore non
aveva dato alcuna comunicazione, avesse potuto allegare la sua
risposta, sarebbe stato più credibile.
Noi votiamo quindi la mozione del Consigliere Riccarand per
ribadire un'esigenza, anche se dobbiamo concordare sul fatto che la
nomina di un Commissario straordinario è un po' paradossale.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (U.V.):
Je veux préciser que Monsieur Maquignaz
a parlé au nom de toute la majorité. Nous votons contre la motion
présentée par le Conseiller Riccarand, non parce que les problèmes
qu'il a dénoncés ne sont pas suivi par la majorité; bien, au
contraire, ce sont tous des problèmes, d'ailleurs l'Assesseur
Lanivi l'a expliqué très bien, qui ont été pris en considération
depuis longtemps. D'ailleurs, dans toutes les occasions, soit pour
les rencontres au niveau italien, soit pour les rencontres en ce
qui concerne la COTRAO tous ces problèmes ont été annoncés et ont
été partagés.
On ne peut pas être contre une amélioration immédiate du service
ferroviaire: on est favorable au redoublement, à l'électrification
et à la démilitarisation de la ligne ferroviaire. Ce sont des
sujets dont le Conseil régional, depuis longtemps, s'est occupé, et
que ce gouvernement et cette majorité ont suivi depuis
longtemps.
De même, on est d'accord pour les autres problèmes qui font
partie de la motion de Monsieur Riccarand mais, bien sûr, nous
croyons que, en temps que majorité, c'est la compétence de
l'Assessorat d'affronter ces problèmes. C'est bien pour cela que
nous n'avons pas besoin d'un commissaire qui suive ces problèmes:
c'est le service de l'Assessorat qui s'occupe de ces problèmes.
D'ailleurs l'Assesseur, j e crois, il y a quelques semaines, à
l'occasion d'un Conseil régional, avait énoncé la préparation d'un
plan pour le problème de la viabilité, c'est-à-dire celle qui est
la proposition de la Vallée d'Aoste, qui bien sûr devra contenir à
l'intérieur toute une série de problèmes tels qu'ils ont été
énoncés aujourd'hui.
Mais évidemment nous ne sommes pas d'accord pour commissarier le
problème de la viabilité en Vallée d'Aoste, et surtout pour ce qui
est du problème ferroviaire.
PRESIDENTE:
Ha chiesto la parola, per dichiarazione di
voto, il Consigliere Torrione; ne ha facoltà.
TORRIONE (P.S.I.):
Noi, insieme al Gruppo Comunista,
abbiamo sollevato il problema della petizione, ma non ripeto quanto
ha già detto il Consigliere Mafrica.
Mi si consenta solo una battuta: non vorrei che, in seguito ad
una certa abbondanza di Commissari nella Casa da Gioco, il
Consigliere Riccarand abbia pensato di dirottarne uno all'interno
delle ferrovie. Riconosco, però, che, al di là del suo valore
provocatorio, questa soluzione non ci sembra la più idonea.
Condividiamo tutto quello che ha detto il Consigliere Riccarand,
anche se la soluzione proposta non è, a mio avviso, compatibile con
l'attuale struttura istituzionale della nostra regione, che ha già
un Assessore ai trasporti. Noi ci asterremo pertanto da questa
votazione.
PRESIDENTE:
Se nessuno chiede la parola, metto in
votazione la mozione presentata dal Consigliere Riccarand:
ESITO DELLA VOTAZIONE
Presenti: 29
Votanti: 26
Favorevoli: 7
Contrari: 19
Astenuti: 3 (Breuvé, Pascale e Torrione)
Il Consiglio non approva.
