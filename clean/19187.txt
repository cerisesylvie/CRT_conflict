Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 2336 del 4 dicembre 2001 - Resoconto
OBJET N° 2336/XI Loi de finance et loi de budget pour
l’année 2002. (Début de la discussion
générale)
Président Nous sommes en train de discuter les objets n° 8 bis
et n° 8 ter à l’ordre du jour, à savoir le budget
annuel et pluriannuel et la loi de finance.
La parole au Conseiller Curtaz.
Curtaz (PVA-cU)
Nell’avviare questo
dibattito sul bilancio e sulla legge finanziaria, che immagino
relativamente lungo, mi assale un certo senso di frustrazione
perché, come peraltro è accaduto anche negli anni scorsi, oggi il
Consiglio discute dei documenti preconfezionati, dei documenti
vincolanti su cui ogni singolo Consigliere esprimerà il proprio
dissenso o il proprio apprezzamento, ma senza poter contribuire
alla realizzazione dell’atto politico amministrativo
più importante dell’anno.
Ciò non ci impedisce tuttavia, soprattutto come consiglieri di
opposizione, di esprimere la nostra opinione su questi atti così
importanti, anche perché è per noi l’unica sede in
cui poter esprimere il nostro diritto di tribuna, quindi poter
esprimere il nostro pensiero sul bilancio.
Mi limiterò ad un'introduzione, ad una disamina soprattutto
delle cifre per fare alcuni ragionamenti che peraltro non saranno
troppo originali perché questo bilancio ricalca sostanzialmente i
bilanci che lo hanno preceduto, tanto che la Giunta nel proporlo ha
dovuto utilizzare uno slogan, quale quello del ritorno alla
normalità, uno slogan che per certi versi può essere condivisibile,
ma che racchiude anche una difficoltà di progettualità, una
mancanza di idee forti, un'assenza di suggestioni, di cose nuove e
caratterizzanti, in sostanza un bilancio che ci appare di ordinaria
amministrazione. Come già feci negli anni scorsi ritengo che alcune
osservazioni debbano essere riprese, a partire dalle cifre perché,
quando si parla di bilanci e di conti, ritengo che si debbano
rispettare più le cifre che le opinioni personali, che le varie
osservazioni di carattere politico sugli obiettivi, sulle scelte,
eccetera perché le cifre sono un dato certo che possono essere
oggetto di interpretazione, ma che contengono una loro
oggettività.
Abbiamo, e questo è normale per la Valle d’Aosta
degli ultimi lustri, un bilancio con delle entrate molto
consistenti, entrate complessive che sono al netto delle partite di
giro, dei mutui e prestiti, di circa 1.150 milioni di euro, circa
2.250 miliardi di lire e come per gli altri anni alcuni dati sono
particolarmente significativi. Intanto, la voce più alta, 270
milioni di euro, circa 520-530 miliardi di lire, è costituita dalla
quota sostitutiva dell’IVA da importazione ed è
curioso che sulla voce più alta delle entrate non ci sia stata una
parola né da parte del relatore né da parte
dell’Assessore alle finanze che in 45-46 pagine di
relazione non ha trovato neppure uno spunto per dire qualcosa su
questo regalo. Sono 270 milioni di euro che ci troviamo sul
bilancio senza aver prodotto ricchezza e che furono sostitutivi
dell’IVA da importazione sulla quale, come per
questa quota sostitutiva, non avevamo evidentemente meriti, ma che
acquisivamo perché i TIR sdoganavano in questa regione.
Sono in aumento, ed è anche un segnale positivo, i cosiddetti
"nove decimi", che ammonteranno nel 2002 a 409 milioni di euro. Il
dato è positivo, anche se ho qualche perplessità sulla stima di
questo dato, che rischia a mio avviso di essere un po'
sovrastimato, perché? Perché questo dato è in contraddizione con la
premessa che è stata fatta di una contrazione dell'economia
mondiale molto forte. Alcuni Stati sono già in recessione, le
previsioni economiche per l’Europa, per
l’Italia in particolare, sono molto inferiori a
quelle che erano le previsioni non dico di anni fa, ma di alcuni
mesi fa, quindi un aumento dei nove decimi quantificato nella
misura risultante dal bilancio di previsione potrebbe essere
sovrastimato.
Anche se ritengo che l’aumento sia determinato
essenzialmente dalla cosiddetta "operazione ENEL" che da quanto
emerge dai dati - ed è una cosa di cui do personalmente e
volentieri atto - sta dando i frutti sperati. Non è che 409 milioni
di euro relativi ai nove decimi nel complesso della cifra
complessiva delle entrate siano qualcosa di straordinario, fanno
sempre circa un terzo. Quella che viene contrabbandata come
l’autonomia finanziaria della nostra Regione, che si
finanzia attraverso il pagamento delle tasse pagate in Valle
d’Aosta, si dimostra alla luce delle cifre come una
falsa prospettazione della realtà. I nove decimi hanno sempre fatto
circa un terzo del bilancio regionale, anche per il prossimo anno i
nove decimi in aumento fanno circa un terzo, un po' di più di un
terzo del bilancio regionale ed è un dato che fa riflettere
soprattutto se lo andiamo a confrontare con le spese, in particolar
modo con le spese correnti che ammonteranno a circa 860 milioni di
euro, quindi le spese correnti per mandare avanti
l’Amministrazione, beninteso con tutti gli enti
collegati, sono più del doppio dei nove decimi.
Con i nove decimi ci paghiamo un po' meno della metà della spesa
corrente. Questo è un dato che deve far riflettere. È vero che
quest’anno l’Assessore al bilancio si
è premurato - con una formulazione che ho trovato curiosa - di
dividere le spese correnti fra spese correnti in generale, e sono
queste per 859 milioni di euro, da quelle strettamente regionali -
questa è una formulazione che non abbiamo mai visto in nessun
documento contabile o relazione al bilancio - per dire che ci
sarebbero delle spese che spettano alla Regione in via primaria e
spese che spetterebbero perché delegate. È uno strano concetto,
riesco con difficoltà ad afferrarlo. Qui parliamo spesso di
sussidiarietà, di federalismo, allora mettiamo che ci sono delle
spese nostre e altre "poco nostre", come se ci fossero delle
competenze di serie A e altre di serie B, competenze originarie e
derivate, non lo so come inquadrarle.
La cosa è talmente curiosa che mi sarei immaginato una cosa
analoga sulle entrate perché se ci sono delle spese strettamente
regionali e altre che non sono strettamente regionali, sulla voce
di entrata avremmo dovuto trovare le entrate strettamente regionali
e quelle invece non strettamente regionali. Ma non
c’è. Non c’è per le ragioni che ho
evidenziato. Anzi, ci sono dei dati che vengono appositamente
celati perché bisogna dare all'opinione pubblica
l’idea di una Valle d’Aosta che dal
punto di vista finanziario sta in piedi da sola, quando sappiamo
benissimo che dal punto di vista finanziario la nostra Regione non
sta in piedi da sola. Trovo questo dal punto di vista politico e
culturale un atteggiamento sbagliato.
Ricordo recentemente una trasmissione su RAI3 in cui venivano
intervistati i Presidenti delle Regioni a Statuto speciale, fu
intervistato anche il Presidente della Provincia autonoma di
Bolzano che di fronte ad una specifica domanda:
"Dal punto di
vista finanziario siete privilegiati?"
, ha risposto di sì e ha
chiarito le ragioni storiche e culturali che permettevano alla sua
Provincia di avere un regime di fiscalità privilegiato. Un'analoga
domanda rivolta a un esponente di Governo della nostra Regione, in
cui la situazione di privilegio è più grande in proporzione di
quella della Provincia di Bolzano, avrebbe trovato una risposta
diversa. Ci si sarebbe come al solito "arrampicati sui vetri" per
dire che no?, che anzi abbiamo tante competenze che spettano allo
Stato, che quindi non siamo in una situazione privilegiata, ma
siamo in una situazione di normale amministrazione finanziaria. E
questo fa parte di questo atteggiamento vittimista, a mio giudizio
poco onesto, poco chiaro, poco dignitoso che i Governi della Valle
d’Aosta, che si sono succeduti in questi anni, hanno
presentato all'opinione pubblica.
Di questo atteggiamento vittimista abbiamo avuto esempio anche
gli anni scorsi quando, a seguito della chiusura del tunnel e
successivamente dell'alluvione, in questa sala
c’erano state più che delle preoccupazioni degli
atteggiamenti appunto vittimistici che facevano prevedere dei
pesanti impatti negativi sui bilanci regionali da questi eventi. Il
tunnel purtroppo è ancora chiuso, l’alluvione
paradossalmente ha messo in piedi un volano economico facendo
lavorare le imprese, soprattutto quelle del settore edile, fatto
sta che non abbiamo traccia economico-finanziaria di difficoltà
significative e quindi quelle previsioni, che per certi versi
apparivano catastrofiche, si sono rivelate assolutamente
errate.
In definitiva io credo che il bilancio di
quest’anno sia sì un ritorno alla normalità, dopo i
bilanci condizionati del 2000 e del 2001, nei quali però le
situazioni contingenti, gli eventi gravi che si erano verificati
avevano comunque invogliato tutti a un dibattito su alcune idee
forti, ad esempio l’anno scorso il dibattito fu
caratterizzato dall'operazione ENEL, fu anche uno stimolo per
riflettere, per prestare il proprio assenso o il proprio dissenso a
un'operazione importante, a un'operazione anche coraggiosa, a
un'operazione che aveva un senso e un’anima. Io
credo che quest’anno non possiamo dire altrettanto
di questo bilancio. Se devo paragonare questo bilancio, lo paragono
a quello che discutemmo alla fine del 1998 in riferimento al
bilancio di previsione del 1999: era un bilancio di inizio
legislatura in cui non si vedevano grosse cose e anche le scelte e
gli obiettivi che la Giunta nel presentare il proprio bilancio ha
posto non sembrano di grande lungimiranza. Si cerca di far fronte,
certo, a dei problemi impellenti, ma senza che ci sia
quell’idea, quello scatto, quella tensione da cui
emergono scelte importanti.
Anche l’esigenza che viene messa in primo piano
nelle dichiarazioni di far fronte ai problemi finanziari in materia
di sanità secondo me esige un chiarimento perché è un punto questo
che rischia di essere un alibi. È vero che la Regione si trova a
pagare dei costi che non vengono decisi dalla Regione stessa, ci
sono stati aumenti contrattuali in ordine ai quali la Regione non
ha potuto dire niente, tutta la politica farmaceutica è in mano
allo Stato e quindi il punto viene trattato in maniera formalmente
corretta quando si dice che le difficoltà della Regione nascono
dalla necessità di far fronte a spese che vengono decise altrove.
Ripeto, dal punto di vista formale è un dato ineccepibile. Ma
perché rischia di essere un alibi? Perché se ciò è vero, dobbiamo
porci la domanda se la situazione sarebbe diversa nell'ipotesi in
cui fosse la Regione a decidere la politica farmaceutica e la
politica contrattuale?
(interruzione dell’Assessore Vicquéry, fuori
microfono)
? non interrompa, Assessore, per favore, anche perché mi fa
sorridere dicendo queste cose. Io non ho fatto domande, ho svolto
un'osservazione, poi lei, se vorrà, mi risponderà. Bisogna farsi
questa domanda: se la spesa farmaceutica fosse decisa in Valle
d’Aosta cosa succederebbe? Pagheremmo forse di meno
le medicine? Saremmo in grado, come mi suggerisce
l’Assessore, di imporre dei ticket maggiori di
quelli che vengono imposti o che vengono aboliti nelle altre
regioni? Crediamo che questo sia possibile?
L’Assessore lo farebbe? Gli stipendi del personale
sarebbero forse inferiori ad altrove? Questa è una bella domanda
perché vedo che, quando in un settore pubblico amministrativo ci
sono regionali e statali, mi risulta che i penalizzati siano sempre
gli statali.
Già sono in fuga medici, primari bravi, non si trovano
infermieri: qui li pagheremmo ancora di meno? Questo mi sembra un
modo di ragionare paradossale. Quando diciamo che le spese vengono
decise altrove e non è giusto, dobbiamo essere anche onesti nel
dire che se le spese venissero decise a livello locale, ben che
vada, ma proprio ben che vada la situazione sarebbe analoga, mal
che vada la situazione sarebbe peggio perché penso che, soprattutto
a livello sindacale, una contrattazione locale sarebbe più
difficilmente sostenibile da parte del Governo rispetto a una
contrattazione a livello nazionale, ma questa è solo una mia
impressione.
Credo che anche un altro obiettivo importante, che è quello del
riconoscimento del ruolo delle collettività locali attraverso un
trasferimento più ampio di fondi e senza vincolo di destinazione,
meriterà un approfondimento, voglio solo accennarlo perché anche i
miei colleghi si soffermeranno su questo punto.
Ieri l’Assessore Agnesod ad un certo punto della
relazione diceva più o meno che in Valle d’Aosta
sono difficilmente ottenibili economie di scala, ed è
un'osservazione vera, perché per una nostra conformazione
territoriale qui è più difficile rispetto ad altri luoghi, però
evidenzio una contraddizione perché, nel momento in cui, in
ottemperanza al principio di sussidiarietà concediamo più fondi ai
comuni senza vincolo di destinazione, poniamo le basi, io temo, per
una parcellizzazione dell’attività amministrativa,
per delle politiche a livello locale contraddittorie. Il rischio è
che una mancanza di intenti comuni a livello locale impedisca la
realizzazione di progetti intercomunali, a livello comunitario
eccetera, di più ampio respiro e quindi su questo è necessario fare
una riflessione. Probabilmente saranno i prossimi anni che ci
diranno se questa scelta porta oppure no i problemi che io temo
possa comportare. E anche gli altri obiettivi, io credo che siano
obiettivi per certi versi condivisibili ma, ripeto, talmente
generici nella loro indicazione da non consentire un giudizio
favorevole.
Dicevo, e concludo questo mio intervento introduttivo, che
questo bilancio di ritorno alla normalità mi ricorda il bilancio di
previsione del 1999, e riprendo una frase del mio intervento di
quel dibattito che si adatta totalmente al bilancio che andiamo a
commentare. Ho anche avuto un’idea ieri che poi non
ho avuto il coraggio di portare avanti: l’idea era
quella di prendere l’intervento che ho fatto il 1°
dicembre 1998 e di leggerlo, i dati li avrei omessi oppure li avrei
sostituiti con i dati di quest’anno per vedere se
qualcuno si sarebbe accorto che erano passati tre anni e si
trattava di un bilancio diverso.
Può darsi che abbia ragione l'Assessore Agnesod quando dice che
sono troppi anni che diciamo le stesse cose, però se le carte ci
consentono tutti gli anni di dire le stesse cose, significa che in
queste carte grandi progetti, grandi idee non ne troviamo. Il 1°
dicembre 1998 dicevo:
"? Ci troviamo di fronte a un bilancio di
ordinaria amministrazione che ci appare piatto e mediocre, un
bilancio privo di dinamismo, di idee nuove, di idee caratterizzanti
e suggestive. Da una Giunta nuova ci saremmo aspettati francamente
di più: iniziative originali, impegni di spesa coraggiosi. Non vi
abbiamo trovato invece nulla di accattivante?"
.
Ecco, la Giunta non è più "nuova", la Giunta è un po' più
"vecchia", ma di un bilancio più dinamico, nuovo, con idee
caratterizzanti e suggestive non abbiamo traccia neppure nel
bilancio che stiamo discutendo.
Président
La parole au Conseiller Praduroux.
Praduroux (UV)
Il bilancio regionale non può ridursi ad
un'arida serie di cifre, ma è anche uno strumento grazie al quale
si individuano le priorità e si selezionano le iniziative. Con il
bilancio regionale si traducono in fatti concreti gli obiettivi
fissati nel programma di legislatura. Insieme al bilancio di
previsione 2002 ci accingiamo ad esaminare e a votare il bilancio
pluriennale 2002-2004 che ci consente di allargare le prospettive
delle linee di indirizzo definite nel programma politico di questa
maggioranza per porre i fondamenti sui quali si basano lo sviluppo
e l’avvenire della nostra comunità. Questo secondo
strumento consente una programmazione formulata in un quadro di
coerenza fra azioni da porre in essere e risorse finanziarie
previste. Un anno fa, dopo poche settimane
dall’alluvione che ha colpito la nostra Regione, ci
accingevamo a varare un bilancio che ormai in corso
d’opera era stato modificato per affrontare
quell’evento catastrofico che mise in ginocchio
molti settori dell’economia locale. Era quello un
bilancio per affrontare la delicata fase
dell’emergenza e dei primi passi della
ricostruzione. Oggi abbiamo sotto gli occhi un bilancio che
stabilizza la prima fase di intervento e che porta
l’attenzione al consolidamento del tessuto
produttivo, logistico ed ambientale, per andare così in soli due
anni a "ricucire" quegli "strappi" verificatisi a metà ottobre
2000.
Scorrendo la posta in bilancio risulta con costanza
l’impegno forte e determinato a predisporre
strumenti efficaci per voltare pagina rapidamente e per programmare
interventi che in futuro sappiano tener conto dei danni del
passato. L’attenzione al recupero delle
infrastrutture danneggiate e all’assetto del
territorio è sottolineata a più riprese nelle varie
disposizioni:
- l’istituzione di un fondo per la ricostruzione,
che rappresenta la continuazione del primo fondo per interventi
conseguenti agli eventi alluvionali, con uno stanziamento di 130
milioni di euro nel 2002;
- il rifinanziamento per gli anni 2002 e 2003 della legge
regionale n. 54/1989.
È fortemente significativo che la legge finanziaria consacri la
priorità principale, quella della ricostruzione, fin dal suo primo
articolo con l’autorizzazione alla Giunta regionale
a contrarre prestiti per un ammontare massimo di 130 milioni di
euro da destinare al finanziamento di interventi di ripristino
delle infrastrutture danneggiate.
Sul versante delle entrate si segnala positivamente un
incremento del 15 percento rispetto al 2001, con ulteriori
indicatori positivi come l’atteso incremento di
gettito IRPEG, con effetti positivi dovuti sia all'imminente
riapertura del Tunnel del Monte Bianco, sia per una capacità
produttiva ed imprenditoriale che troppo spesso viene tinteggiata a
tinte fosche da frequenti "profeti di sventura". Il balzo previsto
per l’IRPEG di 33,78 percento e
dell’IVA al 40 percento sono indicatori anche di un
tessuto produttivo che segue una tendenza confortante, accompagnata
anche da un calo della disoccupazione. Le ricadute positive per
l’operazione ENEL si fanno già sentire per quanto
riguarda ad esempio l’impennata del 40 percento
prevista sulla voce di compartecipazione dei nove decimi
dell’IVA.
Sul versante della spesa emerge con evidenza la volontà di
rafforzare il livello di investimenti che si coniuga con la volontà
di accelerare il cammino per tornare in tempi brevi alla normalità
dopo i danni causati dall’alluvione.
L’assetto del territorio, la salvaguardia
dell’ambiente, grazie a robuste dotazioni
finanziarie, si coniugano in modo efficace con lo sviluppo delle
attività produttive industriali e artigianali, con lo sviluppo
rurale e agricolo, con il consolidamento della rete viaria e di
trasporto e con la qualificazione dell’offerta
turistica che trova nella garanzia di un ambiente montano ben
conservato uno degli atouts vincenti. Porre fra gli obiettivi
principali la valorizzazione e la salvaguardia del patrimonio
ambientale significa inoltre praticare politiche di prevenzione del
dissesto idrogeologico, di tutela del paesaggio e di contenimento
dell’inquinamento per garantire una piena
disponibilità delle preziose risorse ambientali. Per quanto
riguarda la bassa Valle, oltre alla disponibilità finanziaria a
copertura dei lavori di ripristino infrastrutturale post alluvione,
sono da segnalare:
- il completamento degli interventi di recupero e valorizzazione
del forte e del borgo medioevale di Bard;
- la progettazione e attuazione degli interventi per la
realizzazione del microsistema Pont-Saint-Martin/Bard/Donnas.
A ciò si accompagna, per quanto riguarda la finanza locale, una
tendenza costante in aumento per le risorse rese disponibili per
gli enti locali, un fatto importante che consolida il processo di
decentramento e di rafforzamento dell’autonomia
degli enti locali.
Président
La parole au Conseiller Tibaldi.
Tibaldi (FI)
Il bilancio regionale, come di consueto, si
caratterizza per i suoi numeri, numeri importanti per una Regione
come la Valle d’Aosta; un bilancio da 1.500 milioni
di euro, in rapporto a 120.000 abitanti, che contraddistingue anche
la Valle d’Aosta speciale, particolare, sotto il
profilo finanziario e sotto il profilo della disponibilità delle
risorse. Sono numeri questi che vengono ancora più in evidenza
quando ci si confronta con colleghi di altre regioni o di altre
realtà regionali, come mi è recentemente capitato, partecipando ad
un convegno in Val di Susa sulle autonomie.
Lì, quando ho enunciato alcuni dati delle disponibilità
finanziarie della nostra Regione, sono rimasti esterrefatti. A
raffronto posso citare quelli della Regione Rhône-Alpes con un
milione di abitanti per un miliardo di euro in bilancio nel 2002.
Noi abbiamo un miliardo e mezzo di euro di disponibilità per
centoventimila abitanti e questo possiamo dirlo con una nota di
orgoglio: la Valle d’Aosta ha i soldi per poter fare
qualcosa, quindi la specialità valdostana, prima che essere
normativa o amministrativa, è anzitutto finanziaria. Particolarità
questa che ci distingue non solo in rapporto alle altre regioni a
statuto ordinario e speciale, ma anche in rapporto ad altre realtà
regionali ed europee che sono di gran lunga indietro rispetto a
noi. Nonostante l'immensa disponibilità finanziaria, noi da tempo
continuiamo a sottolinearlo, c’è una dissipazione di
risorse che ha dell’incredibile visto che qui, in
Valle, non si è promosso quello sviluppo tanto auspicato.
In Valle si è solamente promosso il consolidamento di
un'oligarchia politica che ha rafforzato sé stessa e determinati
legami clientelari con una parte della popolazione valdostana. Non
possiamo certamente dire che i dati e le affermazioni fatte ieri
dall'Assessore Agnesod abbiano una totale corrispondenza nella
realtà dei fatti. A noi è sembrata più una relazione da cicala che
canta proprio perché ha queste disponibilità, ma è una relazione da
cicala che non trova veridicità negli eventi, che è smentita dai
fatti. Gli stessi indicatori economici che sono qui elencati non ci
pare che abbiano grande corrispondenza con quelle che sono le
situazioni dei singoli settori economici.
L’Assessore parla di Valle d’Aosta
moderna, dinamica e competitiva, a pagina 43, ma di quale Valle
d’Aosta sta parlando, Assessore? Di questa o di
un’altra Valle d’Aosta immaginaria,
virtuale che lei magari ha concepito utilizzando i moderni computer
di cui l’Amministrazione dispone? Prendiamo ad
esempio alcuni settori. L’industria segnala diversi
episodi che non possono essere disconosciuti: Akerlund, Viasystems,
Tecdis, Verrès S.p.A., cioè tutto un bacino produttivo della zona
della bassa Valle sta soffrendo profondamente di crisi settoriali o
congiunturali, producendo di conseguenza diminuzione di valore
aggiunto e soprattutto crisi occupazionale.
E questa è l’industria. Per non parlare
dell’agricoltura e della zootecnia, dove più volte
abbiamo sottolineato, ma l’Assessore ne è
consapevole, che c’è stata una diminuzione di
presenze di addetti nel settore che ha
dell’incredibile, nonostante le risorse impegnate
dalla Regione in questi anni, nonostante leggi tipo la legge n.
30/1984 che ha cessato i suoi effetti da quando sono entrate in
vigore le norme comunitarie, leggi che hanno sovralimentato un
settore come quello agricolo.
Sappiamo che l’agricoltura e la zootecnia di
montagna hanno bisogno di aiuti perché a fare
l’agricoltore o l’allevatore in
montagna si hanno dei problemi e poche disponibilità in termini di
terreni, quindi di materie prime o di capitali intesi anche come
bestiame. Che lo sviluppo non può avvenire secondo modelli da
pianura padana, per prendere un esempio a noi vicino, ma sappiamo
anche che, nonostante queste immense risorse, gli addetti nel
settore primario sono dimezzati nell’arco di pochi
anni e oggi ne contiamo poco meno di 3.000. Lo stesso possiamo dire
del turismo. L’ottimismo che profonde con estrema
regolarità l’Assessore Lavoyer ogni qualvolta si
solleva una problematica o una situazione afferente a questo
comparto, non trova corrispondenza negli operatori del settore
locale perché comunque il turismo stenta a collocarsi in situazione
di competitività con distretti turistici di altre realtà regionali
o provinciali e i dati ancora diffusi recentemente dal rapporto
ACI-CENSIS, di cui abbiamo fatto cenno ieri, ne sono una triste
testimonianza.
L’Assessore ieri, nella sua relazione, ha detto
che dobbiamo essere in grado di governare la sanità per passare dal
settore economico al sociale. Certo è un proclama al quale crediamo
anche noi, o meglio, speriamo anche noi che si trasformi da parole
in fatti perché i deficit di bilancio della sanità valdostana, che
magari si allineeranno a quelli che sono i deficit di bilancio di
altre regioni, hanno del clamoroso.
Assistiamo infatti nonostante ai deficit di bilancio, a fenomeni
paradossali tipo il premio riconosciuto alla triade
dell’USL valdostana per aver conseguito il 90
percento degli obiettivi. E così i tre manager della sanità
valdostana si portano a casa, nel rispettivo portafoglio, dei
compensi aggiuntivi per aver gestito bene la sanità valdostana.
In realtà hanno fatto un buco di bilancio di 24 miliardi lo
scorso anno e quest’anno vedremo quale sarà la
sorpresa che ci riservano. Questi sono dei fenomeni che le
opposizioni di questo Consiglio, e non solo, più volte hanno
portato alla vostra attenzione. Sembra però che in questa relazione
di bilancio non se ne voglia tenere assolutamente conto, anzi si
enunciano altri dati, altri parametri, per dare una visione
addomesticata di quella che è una realtà regionale che non è così
tutta rose e fiori come ci viene regolarmente proposta.
D’altronde lo vediamo anche a livello di Stato
italiano. Il Governo italiano deve fare i conti con una situazione
difficile, deve cercare di riportare ordine in un sistema
politico-economico che è stato fortemente modificato in peggio in
questi ultimi anni, con sprechi di risorse notevoli e la
finanziaria del 2002 deve intervenire con manovre correttive pur
senza apportare un aggravio fiscale alle tasche dei cittadini. La
stessa Europa si profila come un ente istituzionale che rischia di
diventare una gabbia nei confronti delle istituzioni
gerarchicamente e territorialmente inferiori, tipo lo Stato e le
stesse regioni.
L’Europa poi si contraddistingue per
proliferazione normativa e burocratica e gli stessi agricoltori e
allevatori valdostani sono i primi a patirne le conseguenze.
Lo stesso piano di sviluppo rurale, nonostante stanzi 1.200
miliardi in 7 anni, prevede dei vincoli non indifferenti nelle
erogazioni e, per una categoria produttiva come quella degli
agricoltori e allevatori valdostani che è stata abituata - lo
dicevo prima - ad essere sovralimentata, le tensioni si fanno
sentire e anche questo l’Assessore Perrin lo sa e lo
sta verificando.
Peraltro potreste apprendere una lezione di democrazia da Roma,
perché la finanziaria 2002, ma anche le altre finanziarie, senza
nulla togliere ai predecessori, hanno delle modalità procedurali
che sono comunque l’esempio della partecipazione
democratica di tutti alla composizione di questo importante
documento contabile che stabilisce la destinazione delle risorse.
Vediamo tranquillamente che nelle varie tappe di esame di
approvazione di questa finanziaria partecipano parlamentari della
maggioranza e dell'opposizione indistintamente. Mi piacerebbe
sapere quanti, anche solo consiglieri di maggioranza, non dico
quelli di opposizione, vengono coinvolti nella stesura del
documento contabile regionale.
A noi il documento contabile regionale viene regolarmente
proposto con il classico atto di imperio calato
dall’alto, confezionato magari fra poche persone,
forse nemmeno tutta la Giunta, e poi proposto prima alla stampa
perché naturalmente la stampa ha una dignità superiore a quella di
questa Assemblea, e può darne comunicazione preventiva e
anticipata; poi l’esame blindato, come si suol dire
in gergo, in quest’aula.
Questa è una differenza non di poco conto che si può verificare
da parte di tutti fra la vituperata Roma, che comunque prepara un
documento finanziario e poi lo esamina con un lungo iter,
difficoltoso, è vero, però partecipato, e la nostra realtà dove la
partecipazione è zero o meno di zero. Qui si partecipa facendo un
intervento critico se si è in opposizione, alzando il ditino se si
è in maggioranza o facendo al più qualche intervento di plauso
perché il documento promana dall’Ufficio della
Presidenza o di qualche assessore.
Ecco quindi che queste modalità procedurali profondamente
differenti, non possono essere sottaciute o disconosciute, in
quanto rappresentano il sintomo di una democrazia che in Valle
d’Aosta sta perdendo terreno e sta lasciando spazio
a questa oligarchia politica che si ingrassa e ingrassa le sue
clientele, grazie alle enormi disponibilità finanziarie di cui
dispone. Purtroppo noi più volte abbiamo detto, Presidente, che
avremmo bisogno che questi soldi fossero distribuiti più equamente,
secondo criteri diversi, a favore di quella che è la comunità
valdostana, non solo di nicchie della comunità valdostana.
Allora ci siamo posti questa domanda leggendo questo ennesimo
bilancio: ma quello valdostano è un modello da seguire? È veramente
un modello che deve essere preso ad esempio?
Secondo noi, a parte l’indubbio privilegio, che
comunque difendiamo, di avere tante risorse disponibili (ovvero un
miliardo e mezzo di euro), il modello valdostano si caratterizza
essenzialmente per avere sostituito lo Stato con la Regione, cioè
ad un ente pubblico, quale lo Stato, che di volta in volta ha perso
importanza e invadenza nell’ambito dei confini
regionali, si è sostituita con prepotenza e altrettanta invadenza
la Regione. Allora qual è il vantaggio concreto che ne hanno
conseguito i Valdostani? Che sono sotto la cappa di un ente
pubblico che è ancora più vicino a loro, che li controlla e rischia
di opprimerli di più, e questo lo sanno i Valdostani, e non ne
traggono come comunità quei benefici che potrebbero invece
aspettarsi viste le potenzialità finanziarie di cui la Regione
dispone.
Che modello ne è scaturito? Un modello federalista, autonomista?
Noi diremmo un modello localista, dove praticamente il localismo di
stampo feudale o post feudale la fa da padrone, dove agli Assessori
potrebbero corrispondere dei moderni vassalli e al Presidente un
moderno sovrano; moderno solo per quanto riguarda
l’aggiornamento dei tempi (sono passati sette o otto
secoli da quel periodo di oscurantismo che veniva chiamato
Medioevo).
Cosa è successo in questi dieci anni di "Giunta Viérin", di
Viérin I° e Viérin bis? La forte proliferazione amministrativa e
legislativa ha dimostrato che la Presidenza Viérin ha cancellato o
sta cancellando ogni traccia di libero mercato nella nostra
Regione. La Regione, ripeto, si è sostituita allo Stato,
appropriandosi di vaste nicchie o sacche dell'economia locale che
tradizionalmente in altre regioni vengono lasciate agli
imprenditori privati. Nel 2001 abbiamo assistito alla
regionalizzazione del comparto elettrico, nel 2002 assisteremo alla
regionalizzazione del comparto ludico, ovvero il Casinò di
Saint-Vincent.
Paradossalmente abbiamo un Presidente, come dicevamo a metà
novembre in occasione della discussione sull'istituenda "Casino de
la Vallée S.p.A.", che deterrà nominativamente il 99 percento di
queste azioni e, cumulando oltre alla funzione presidenziale anche
quella prefettizia, sarà il gestore dei tavoli verdi, delle
macchinette o, se preferite, in gergo, il biscazziere della Casa da
gioco.
È un paradosso: colui che è il vertice della tutela
dell’ordine pubblico e della pubblica sicurezza
diventerà il numero uno della gestione del gioco d'azzardo, gioco
d'azzardo che è deroga al Codice penale, gioco d'azzardo che
purtroppo, spesso e volentieri, (i casinò ne sono una
testimonianza), si intreccia casualmente con attività che sono o ai
margini del lecito o addirittura illeciti: riciclaggio, usura, e
fenomeni "extra legem" di questo tipo.
Si tratta di un’altra contraddizione della Valle
d’Aosta, dove tutto viene concentrato nelle mani di
un Esecutivo o ancor peggio di un Presidente. Qui stiamo già
vivendo un presidenzialismo di fatto, un presidenzialismo che ha
fatto sì che la figura del Presidente della Regione - non perché è
Dino Viérin, potrebbe essere anche qualcun altro - è diventata
quella di un monarca assoluto, una sorta di Re Sole della petite
patrie. Se un domani paradossalmente venissero legalizzate le case
chiuse, il nostro timore è che in Valle d’Aosta il
fenomeno della prostituzione sarebbe gestito
dall’Esecutivo, dallo stesso Presidente?
(interruzione da parte del Presidente della Regione, Viérin
Dino, fuori microfono)
? perché qui siamo arrivati al punto che tutto è nelle mani del
Primo cittadino regionale. È una provocazione, Presidente, però noi
ci troviamo di fronte ad una concentrazione di potere e di funzioni
che ha dell’incredibile, che non trova riscontro in
alcuna altra provincia o regione italiana e penso neppure europea.
In Italia d’altronde stiamo assistendo ad una
denazionalizzazione di molti settori, lo Stato lascia spazio ai
privati; privatizzazione che può essere accolta oppure confutata a
seconda delle diverse ideologie politiche.
In Valle d’Aosta è il privato che sta lasciando
clamorosamente spazio all’ente pubblico, a una
Regione che, ripeto, è oppressiva e soprattutto non sta più
mettendo le basi per creare quello sviluppo di cui essa stessa
avrebbe bisogno, sviluppo che servirebbe a rilanciare
l’economia, ma soprattutto ad incrementare quei
presupposti finanziari che consentono l'autosufficienza economica
che la Valle d’Aosta sta inseguendo invano da tempo.
La Regione è l’ente dove non solo si polarizzano
interessi politici e istituzionali, ma è anche l'ente dove si
polarizzano soprattutto interessi economici.
La Regione istituzionalmente non dovrebbe avere un ruolo di
questo tipo, non dovrebbe gestire attività, come per esempio il
gioco di azzardo che citavo prima, che tradizionalmente o
normalmente sono lasciate ai privati. Pensate che addirittura il
Ministro Matteoli ha previsto, per quanto concerne
l’acqua, bene essenziale per eccellenza, che la
gestione sia affidata attraverso gare per individuare il miglior
gestore privato. Noi siamo agli antipodi di questi ragionamenti;
non dico di arrivare a ragionamenti estremi forse tipo quello che
ha fatto il Ministro Matteoli, ma almeno troviamo una via di mezzo;
invece no, qui siamo agli antipodi, a testimonianza che la Valle
d’Aosta è l’ultima enclave comunista
che risiede nel mondo occidentale.
Sui dati si soffermerà il mio collega Lattanzi, pertanto
concludo richiamando la definizione che avete dato di questo
bilancio e cioè un bilancio di ritorno alla normalità. Per noi
questo è un bilancio che consolida un'anormalità; un'anormalità che
non ha più il diritto di continuare ad esistere stante queste
condizioni, un'anormalità che rifiutiamo profondamente e che
avverseremo. Non è un modello autonomista e federalista
autenticamente definibile quello valdostano, bensì un modello
localista, un modello di una lobby politica, di un'oligarchia
politico-affaristica che si è insediata in Valle e si è appropriata
di finanze e di economia. Sarà mica anormale, a nostro avviso,
stante queste condizioni, una Regione come la Valle
d’Aosta, no?
Président
La parole au Conseiller Nicco.
Nicco (GV-DS-PSE)
È un bilancio, quello che ci accingiamo
a votare, quello del 2000, come è stato ricordato ieri
dall’Assessore alle finanze, ancora pesantemente
condizionato dagli eventi dell'ottobre 2000.
"Achever les
travaux entrepris?"
diceva il collega Agnesod e dunque con un
conseguente e consistente incremento delle risorse indirizzate
verso il settore "Assetto del territorio". Eventi che hanno allora
sconvolto materialmente e psicologicamente la Valle
d’Aosta, ma una Valle che oggi, a poco più di un
anno da quei tragici giorni, si presenta con un aspetto dal quale
già largamente quelle ferite sono state cancellate.
Colgo perciò l’occasione per riaffermare un
giudizio positivo sull’azione messa in essere dal
Governo regionale sia nella fase dell’emergenza sia
in quella della ricostruzione, giudizio positivo per la rapidità,
l’incisività, l’estensione degli
interventi su tutto il territorio regionale ed anche per
l’efficace azione di direzione e di coordinamento
complessivo delle iniziative degli enti locali, enti che pure hanno
dato in genere buona prova di sé, così come numerosi consorzi che
già hanno ripristinato gran parte del territorio agricolo e che in
certi casi hanno anche saputo cogliere questa situazione
eccezionale per proporre e realizzare significative iniziative di
ricomposizione fondiaria, tutta la zona fra Bard e Arnad, nonché di
messa a coltura di aree incolte utilizzando proprio i detriti
alluvionali.
Si tratta ora di proseguire e di completare
quell’opera e di effettuare nel contempo
un'approfondita riflessione complessiva su quegli avvenimenti da
cui trarre tutte quelle indicazioni che ci consentano una gestione
più efficace del territorio, effettuando anche, laddove necessario,
un mutamento di rotta nelle politiche seguite nella seconda metà
del secolo scorso.
La discussione di bilancio è poi sempre occasione importante per
qualche riflessione sui differenti settori ed è su agricoltura e
trasporti che mi voglio soffermare.
A fianco dei temi connessi alla ricostruzione in questi ultimi
mesi il dibattito politico si è largamente incentrato sulla
questione dell’agricoltura in senso lato e, più
specificamente, sulla zootecnia che dell’agricoltura
è sicuramente in Valle parte essenziale. Agricoltura e zootecnia
che, lo ricordava anche ieri il relatore Cerise, nelle politiche di
bilancio hanno un peso certamente rilevante: 92 milioni di euro
l’agricoltura, di cui quasi 19 per la zootecnia.
Un’agricoltura la nostra con caratteristiche
proprie, specifiche, un'agricoltura di montagna, le cui peculiarità
almeno in questa sede è superfluo sottolineare ulteriormente, ma la
cui consapevolezza pare stia finalmente acquistando qualche spazio
anche in altre sedi ed in ciò, è giusto riconoscerlo, un ruolo ha
avuto anche l’iniziativa condotta da tempo sia dal
Governo regionale, sia dai rappresentanti della Valle
d’Aosta al Parlamento italiano e a quello
europeo.
Possiamo ricordare alcuni di questi passaggi importanti: dalla
Carta europea delle regioni di montagna del Consiglio
d’Europa, al protocollo attuativo agricoltura di
montagna della Convenzione delle Alpi, a qualche passaggio del
secondo "Rapport de cohésion dell’Unione europea",
alla stessa decisione delle Nazioni Unite di dichiarare il 2002
"Anno internazionale della montagna". Di particolare rilievo credo
che sia soprattutto la recente risoluzione del Parlamento europeo:
"25 ans d’application de la réglementation
communautaire en faveur de l’agriculture de
montagne", in cui si prospetta la necessità di definire una
strategia globale dell’Unione europea per le regioni
di montagna in cui un peso importante abbiano "la sauvegarde de
l’agriculture et - cosa che ci interessa
direttamente - la tutelle des races bovines typiques de
montagne".
Un'agricoltura quella valdostana che è stata nel passato
alquanto routinière, nella definizione che ne dava il Canonico
Orsières verso la metà dell’800, e che lo è tuttora
in parte, ma occorre dire che i segnali positivi di rinnovamento
non mancano: il trend positivo del settore vitivinicolo anche se
con situazioni differenziate, così come nel settore della zootecnia
l’importante azione svolta in questi anni
dall’Associazione allevatori di bovini di razza
valdostana per il miglioramento della razza con la fecondazione
artificiale, ora largamente diffusa, 70 percento del totale, alla
ricerca di quell’equilibrio ottimale fra, da un
lato, incremento della produzione del latte, terreno sul quale si
sono ottenuti risultati importanti e significativi, 3.500 litri
anno per la pezzata rossa, e, dall’altro,
mantenimento di quelle caratteristiche che sono essenziali per un
bovino che possa fruire dei nostri alpeggi.
Altri segnali ancora si potrebbero ricordare: una certa ripresa
della castanicoltura nella bassa Valle, eccetera. Certamente è
sulla zootecnica che il dibattito è stato più vivo, dibattito a
tratti aspro, fatto anche di contrapposizioni preconcette,
condizionato da aspettative che, già in sé forse poco motivate,
sono state ulteriormente alimentate. Mi pare che, complessivamente,
la direzione che abbiamo imboccato sia quella corretta. Il settore
agricolo nel suo complesso, e notoriamente quello zootecnico, è
stato soggetto in passato a distorsioni anche rilevanti, divenute,
alla luce soprattutto delle direttive comunitarie, insostenibili.
Parlo degli anni in cui la zootecnia ruotava largamente attorno al
risanamento, decennio 1980-1990, di cui ricordiamo tutti una serie
di vicende non propriamente edificanti ed in cui il 70 percento
delle somme disponibili finiva sui conti bancari di un limitato
numero di allevatori, un centinaio forse.
Parlo degli anni delle stalle indenni e di qualche animale con
una spalla indenne ed una positiva e parlo degli anni in cui la
zootecnica faceva perno sulla legge n. 15/91, ovvero sui capi
improduttivi, cosiddetti di "fine carriera", 5 percento del
patrimonio presente in stalla all’inizio, poi fino
al 15 percento, con tutti i problemi a cui anche tale meccanismo ha
dato luogo sia nella fase di autocertificazione, e sarebbe
interessante una casistica tratta dai relativi moduli, sia nella
fase affidata al controllo dei veterinari, con situazioni anomale
da zona a zona e percentuali di attestazioni veterinarie di
abbattimento che variavano da 5 ad oltre il 20 percento. Sono anni
sui quali ognuno di noi ha potuto raccogliere, direttamente o
indirettamente testimonianze sui generis ed anche aneddoti
"curiosi".
Penso che all’interesse generale della comunità
valdostana, che qui rappresentiamo, non siano servite le grandi
stalle, dimensionate senza un rapporto diretto con il territorio,
come purtroppo è stato per lungo tempo, perché più erano i capi in
stalla, più era elevata la somma dei contributi percepiti, in
particolare maggiore era il numero dei capi da poter classificare,
a seconda delle convenienze del momento, come ammalati,
completamente sani o improduttivi.
Quantità, invece che qualità. Che poi il fieno per mantenere
tale quantità provenisse largamente da fuori Valle, quando non
dall’estero, e che, nel contempo, le aree foraggiere
della Valle d’Aosta si riducessero, era questione
che pareva allora irrilevante. Con il risultato che oggi ci
troviamo con un patrimonio bovino di 42.000 capi che è largamente
superiore a quello ottimale stimato invece in 37.000.
E dunque occorreva un mutamento di rotta, occorreva maggiore
trasparenza, occorreva maggiore legalità, occorreva tracciare un
quadro in cui chi volesse operare onestamente potesse farlo, senza
trovarsi di fronte o in mezzo ad ingranaggi dai quali era poi
difficile sottrarsi e mi pare che, anche se lentamente e
faticosamente, noi questa strada la stiamo seguendo e stiamo
voltando pagina.
Credo che con coraggio e con determinazione occorra proseguire
su questa strada, una strada che è stata imboccata con le normative
che hanno introdotto i requisiti di razionalità per alpeggi e
fabbricati rurali, i requisiti di buona pratica agricola, di
benessere animale e che hanno definito un corretto rapporto unità
bovina adulta/ettaro, aspetto fondamentale
quest’ultimo e che è stato opportunamente richiamato
anche nella relazione al disegno di legge che stiamo discutendo,
laddove si indica fra le finalità del settore agricolo "la ricerca
della qualità globale all’interno delle filiere
produttive, con particolare riguardo all’equilibrio
inalterabile e fondamentale che deve esistere fra azienda e
territorio".
Ora inalterabile forse è eccessivo, ma il resto
dell’affermazione è certamente condivisibile ed è
una strada ampiamente ed organicamente delineata nel Piano di
sviluppo rurale sulla base di "Agenda 2000", una strada che ha
consentito fra l’altro di incrementare
l’indennità compensativa, un'indennità più
controllata oggi, giustamente, ma più consistente, che dai cinque
miliardi annui circa di anni non troppo lontani è passata ai 19,7
miliardi del 2000 e che, per quanto concerne la zootecnia, la legge
n. 21/2001 e le successive deliberazioni di Giunta degli ultimi
mesi stanno cercando di tradurre operativamente. Tutto questo,
tuttavia, in un quadro in cui non mancano nuove pressioni per
ritornare all’ancien régime.
Io credo che occorrerà quindi impedire che normative in sé
positive, quali quella dell’acquisto di bestiame di
accertata qualità, possano essere utilizzate in modo improprio o
che si cerchi di reintrodurre surrettiziamente meccanismi non
troppo dissimili dal fine carriera, come forse qualcuno pensa
nell’applicazione della tutela assicurativa: lotto
due. È vero, occorre riportare il patrimonio bovino in equilibrio
con il territorio, ma questo si fa una tantum e comunque non è
pensabile che in un quadro di tutela assicurativa ci si possa
esimere dagli interventi veterinari prima di sancire
l’abbattimento.
Dunque occorre voltare completamente quella pagina del passato
che ha fatto, come dicevo, la fortuna di taluni, ma ha fatto anche
non pochi danni all'agricoltura valdostana nel suo complesso, danni
nella mentalità dell’agricoltore valdostano,
coltivatore ed allevatore, al suo modo di intendere la propria
funzione e soprattutto il suo rapportarsi con
l’Amministrazione regionale.
Abbiamo bisogno di formare un ceto di imprenditori agricoli che
non considerino come referente unico
l’Amministrazione regionale, ma le cui aziende
abbiano un proprio bilancio economico in cui
l’intervento regionale costituisca la necessaria
integrazione, ma non il fine dell’azienda
stessa.
Questo obiettivo va perseguito responsabilmente, tutti assieme;
non vi può essere chi, inseguendo un qualche particolare tornaconto
elettorale immediato, prema in direzione diversa: è troppo grande
la posta in gioco. Occorre in particolare prestare grande
attenzione a quelle medie e piccole aziende, in genere a conduzione
familiare, che costituiscono la vera e insostituibile struttura
portante della zootecnia valdostana, aziende la cui attività va
sostenuta non solo sul piano economico, ma anche con una
sostanziale azione di sburocratizzazione.
Ancora trop de papier, fastidiosi sempre in tutti i settori, ma
forse ancora di più in questo mondo immerso, per il tipo di lavoro
quotidiano, in una dimensione differente, troppo stridente lì è il
contrasto. Un conduttore di alpeggio che, in piena stagione estiva,
magari in un alpeggio a 2000 metri non servito da pista, riceve
comunicazione di qualche adempimento urgente e per il quale deve
scendere a valle, non può che inveire e sentire come estranea la
struttura amministrativa della Regione.
Così come rischia di cedere allo sconforto e di maturare
propositi di abbandono quel giovane allevatore - si potrebbero fare
nomi e cognomi - che, svolgendo con passione e dedizione la propria
attività, vorrebbe ammodernare la propria azienda, costruire una
nuova e più razionale struttura rispondente a quei criteri
igienico-sanitari che le normative comunitarie impongono, ma si
trova di fronte un groviglio tale di norme che di fatto glielo
impediscono. L’Assessore conosce anche questi casi.
Un groviglio di norme e, aggiungo, talvolta, qualche funzionario
che, incapace di vedere molto oltre la soglia del proprio ufficio,
invece di contribuire alla ricerca di una soluzione, si limita
burocraticamente a richiamare norme e codicilli ostativi.
Sono casi isolati, per fortuna, questi, e va dato atto che in
genere la struttura amministrativa, anche a livello apicale, si è
rinnovata positivamente e si caratterizza per impegno, serietà e
competenza. Lo ricordava giustamente ieri il relatore Cerise quando
diceva che esiste un buon livello di efficienza degli apparati e su
questo, complessivamente, concordo anch'io.
Occorre poi proseguire nelle politiche agroambientali. La
relazione illustrativa del Piano territoriale paesistico, nel
tracciare le linee generali di uno "sviluppo sostenibile", pone in
rilievo
"l’insostituibile ruolo ambientale
dell’agricoltura"
e sottolinea ulteriormente
"l’importanza cruciale delle attività e delle
risorse agricole forestali ai fini della tutela e della
valorizzazione del patrimonio regionale in tutte le sue
implicazioni, paesistiche, ambientali e culturali"
. Dal canto
suo, il Piano di sviluppo rurale afferma in termini perentori, e
giustamente, che
"gli attuali allevamenti rappresentano
avamposti difensivi nella difesa del suolo"
. Politiche
agroambientali, dunque, che in una Regione come la Valle
d’Aosta diventano per molti aspetti decisive,
pensiamo all’alpicoltura, e politiche che nel 2000
hanno fatto affluire anch’esse tramite AGEA,
consistenti risorse, oltre 9 miliardi, alle aziende
interessate.
Ed è proprio in questo intreccio fra agricoltura ed ambiente che
si collocano anche alcune specifiche iniziative e situazioni che
voglio richiamare brevemente.
A partire dal Piano di sviluppo rurale del Vallone di San Grato,
recentemente approvato dal Comune di Issime. Già in occasione di
un’altra discussione di bilancio sono state
ricordate le peculiarità di tale area, caratterizzata
dall’intreccio inscindibile fra aspetti
storico-culturali Walser e caratteristiche paesaggistiche e
naturalistiche, che ne fanno un patrimonio di assoluto interesse su
di un piano che non è sicuramente solo quello locale. Il Piano di
sviluppo rurale - lo ricordo - è stato redatto con il contributo
scientifico della Scuola di specializzazione in storia, analisi e
valutazione dei beni architettonici del Politecnico di Torino.
Questo piano ha cercato di individuare il difficile punto di
equilibrio fra le esigenze, inderogabili, di adeguamento delle
strutture e infrastrutture agricole, pena
l’abbandono dell’attività stessa che
ora si svolge, come sanno molti colleghi, in condizioni talvolta
non dissimili da quelle del Medioevo, e la salvaguardia di quelle
peculiarità a cui ho fatto cenno.
È un piano a cui si è giunti dopo un lungo percorso, dopo che
sono state in passato vagliate anche altre strade, e sul quale vi è
oggi il sostanziale consenso di tutta
l’amministrazione comunale che lo ha votato
all'unanimità, vi è il consenso dei cittadini che ne hanno discusso
in pubblica assemblea e vi è il consenso dei conduttori di
alpeggio, senza la cui convinta partecipazione ogni iniziativa
rischierebbe di rimanere, qui come altrove, una pura esercitazione
retorica. Proprio per queste ragioni ritengo che quel piano possa e
debba trovare il convinto appoggio
dell’Amministrazione regionale in tutte le sedi,
amministrative e finanziarie, quale tassello di quel quadro
generale di cui si è detto.
Nel corso dell’estate il dibattito si è
sviluppato anche attorno ad un’altra area di
particolare interesse: la Valle dell'Alleigne. È un dibattito che,
purtroppo, alimentato subito da quello che definisco il palco
massmediatico, invece di imboccare la strada di un confronto pacato
fra tutti i soggetti interessati, ha visto subito radicalizzarsi le
posizioni in contrapposizioni di principio assai poco produttive.
Una valle, quella dell'Alleigne che sarà un ulteriore banco di
prova della nostra capacità o meno di realizzare politiche di
sviluppo sostenibile e durevole.
Io penso, e il ragionamento non vale solo per quella valle, che
il nostro obiettivo primario sia di mantenere e per quanto
possibile sviluppare in tali siti l’alpicoltura,
questa è la "conditio sine qua non" per ogni progetto di
salvaguardia del territorio.
La valle dell'Alleigne, così come il Vallone di San Grato, così
come infinite altre località della Valle d’Aosta,
senza quel tipo di attività economica muterebbe irreversibilmente
le proprie caratteristiche, proprio quelle caratteristiche,
quell’intreccio fra uomo e natura che è la sostanza
della loro attrattiva e dell’interesse che proviamo
per quei territori. Ma allora, se così è, e lo dico anche agli
amici Verdi, dovrebbe essere obiettivo comune, ed a maggior ragione
di chi dichiara con più forza di volere la salvaguardia di quella
valle, quello di favorire quegli interventi senza i quali
l’abbandono dell’alpicoltura diventa
una realtà certa, irreversibile e prossima, il che non significa
necessariamente costruire ovunque strade.
Ciò che certamente occorre è abbandonare la linea degli
interventi a spizzichi e bocconi e passare a quella di interventi
organici per aree, interventi che devono prendere in considerazione
le differenti opzioni, anche le strade, che non devono essere né
demonizzate, né considerate l’unica chiave per
contrastare l’abbandono.
Fra l’altro credo che gli stessi arpians di
Peroisa
-
si tratta di uno degli alpeggi situati oltre i
2000 metri - più che ad una strada, che giungerebbe comunque lassù
quando ormai l’alpeggio sarebbe abbandonato da non
so quanto tempo, sono oggi interessati ad un rapido ed efficace
ripristino, restauro, dei fabbricati rurali e magari ad un servizio
di trasporto con elicottero che offra maggiori opportunità e
garanzia di continuità di quello attuale. Certo è comunque che il
giorno in cui quegli arpians non dovessero più salire nella valle
dell'Alleigne a sparire sarebbe anche una parte significativa
proprio di quel patrimonio naturalistico che giustamente viene
citato tra i tratti distintivi di quella valle.
In questa ottica di specifiche iniziative di intervento organico
su determinate aree di interesse ad un tempo agricolo ed
ambientale, in cui può innestarsi proficuamente quel turismo che
viene comunemente definito "dolce", rientra certo a pieno titolo
anche l’azione da tempo intrapresa dal Comune di
Fontainemore e dalla Regione attorno alla riserva naturale del Mont
Mars in una prospettiva che può fornire alla comunità locale una
nuova ragion d’essere. Abbiamo oggi un accogliente
centro visita che funge da struttura anche per altre iniziative del
comune.
E' un tassello visibile e concreto di un progetto che comporta
la realizzazione di una pista di fondo, la sistemazione della rete
viaria e sentieristica, la ristrutturazione e il riutilizzo di
alpeggi, la costruzione di un rifugio in quota, altre iniziative
ancora. Il piano di gestione della riserva costituirà un nuovo
passo in tale direzione ed aprirà presumibilmente anche prospettive
occupazionali per una già istituita cooperativa di giovani di
Fontainemore. Si tratta ora, e mi rivolgo direttamente
all’Assessore, di coordinare e definire
organicamente tutto ciò con uno strumento che potrebbe
opportunamente essere un disegno di legge ad hoc.
Vallone di San Grato, Valle dell'Alleigne, Mont Mars. Sono tre
situazioni nelle quali sperimentare concretamente le nostre
politiche per uno sviluppo sostenibile e durevole. Tre fra i tanti
siti di cui la Valle d’Aosta è ancora fortunatamente
ricca, Cheneil per esempio, su cui pure la discussione e il
dibattito non sono certo mancati. Politiche che devono ovviamente
trovare i necessari riscontri di bilancio e dunque, in riferimento
a questi casi citati, non posso che esprimere pieno e forte
apprezzamento per l’inserimento nei fondi globali
per gli anni 2002-2003-2004 di risorse importanti per il Mont Mars
e per Cheneil. Sono queste risorse che contribuiscono a dare
credibilità alla politica di questa Amministrazione e di questa
maggioranza in tale fondamentale direzione.
Per concludere sull’agricoltura voglio fare
ancora un breve cenno ad uno specifico settore
dell’allevamento, quello degli ovicaprini, un
settore che a lungo ha caratterizzato la vita delle comunità rurali
della Valle d’Aosta: 82.000 capi nel censimento del
1782, quando le capre erano considerate "une des ressources
essentielles des habitants du Val d’Aoste". Ebbene,
dopo una fase di pressoché totale marginalizzazione, in questi
ultimi anni, in alcune zone perlomeno, si sta manifestando un
rinnovato interesse per questo tipo di attività. Mi pare una
positiva tendenza che debba essere seguita ed incoraggiata. Oggi,
parti sempre più ampie del territorio specie della bassa Valle, la
cui morfologia, ben nota, è largamente caratterizzata da versanti
dirupati, sono pressoché interamente abbandonate, ricoperte da
boscaglia e sempre più luogo ideale per il proliferare dei
cinghiali.
Certamente positivo sarebbe riuscire a riutilizzare parte di
questi territori per l’allevamento di ovini, in
particolare di caprini, attività che già trova in occasione delle
"batailles des chèvres" un ampio e crescente consenso, e che
potrebbe consentire un'importante diversificazione nella produzione
casearia valdostana. Credo che si tratti anche qui di seguire il
percorso già positivamente sperimentato con
l’allevamento bovino, ovvero non di sostituire la
specie autoctona, come qualcuno forse pensa, con capi che
consentono un rendimento maggiore, ma unicamente sul piano
quantitativo, quanto piuttosto di operare per un suo miglioramento
che porti ad un incremento di produzione lattifera sì, ma
mantenendone nel contempo le caratteristiche essenziali.
L’Assessore è a conoscenza di qualche iniziativa nel
settore assunta da alcune amministrazioni comunali che più si
sentono vocate per storia e territorio ad operare in tale direzione
e credo che anche in questo campo non mancherà il nostro
sostegno.
Passando ad altro, tra i punti critici continua a rimanere in
tutta evidenza la situazione del trasporto ferroviario. Abbiamo
letto ultimamente ed accolto positivamente le notizie sul futuro
dell'Aosta/Pré-Saint-Didier, sulla sua trasformazione in un
servizio ferroviario di tipo metropolitano con
l’aumento del numero di fermate e con un consistente
investimento per il rinnovo dell’armamento.
Un più moderno ed efficace uso dell'Aosta/Pré-Saint-Didier è un
obiettivo che ci siamo posti da tempo. Di un "piano per la
valorizzazione" della linea si cominciò a parlare
nell’ormai lontano 1992. Vennero poi le indicazioni
dei piani di bacino di traffico, quelle del PTP, forse perfino
troppe indicazioni e talvolta contrastanti. Dunque, se oggi,
infine, si passa dalla fase delle elaborazioni progettuali alla
fase di realizzazione, non possiamo che esprimere la nostra
soddisfazione, in attesa sempre di quel conferimento di funzioni in
materia di trasporto pubblico locale, nonché trasferimento dei
relativi beni e risorse, che dovrà essere attuato in applicazione
del già altre volte richiamato articolo 1, comma 3, del decreto
legislativo 19 novembre 1997 n. 422, in cui credo
l’Aosta/Pré-Saint-Didier dovrebbe rientrare
pienamente.
Altra è, purtroppo, la situazione dell'Aosta-Chivasso. Non
voglio qui ripetere quanto già detto altre volte sul ruolo che
attribuiamo a questo collegamento ferroviario fra la Valle
d’Aosta e la rete nazionale ed internazionale. Nel
programma di legislatura abbiamo scritto:
"potenziamento e
riqualificazione della linea"
, nel piano di bacino di traffico
si è insistito sulla
"velocizzazione"
. Sono termini che si
sono via via sostanziati in indicazioni precise, operative:
raddoppio di alcuni tratti di binario finalizzato agli incroci
dinamici, rettifiche di tracciato per consentire una velocità di
almeno 95 chilometri orari su tutta la linea, adeguamento
dell’armamento, sottopassi a Châtillon, Verrès,
Pont-Saint-Martin. Una linea questa che, voglio ricordarlo,
l’azione coordinata di differenti soggetti ha
consentito infine di fare inserire a pieno titolo nel Sistema
nazionale integrato dei trasporti, del Nuovo piano generale dei
trasporti e della logistica, DPR 14 marzo 2001, il che non era
affatto scontato come ben sa il Presidente, anzi.
Le vicende dell’ottobre 2000 hanno poi fatto
porre in primo piano la necessità del ripristino della linea, i cui
tempi, per le note vicende giudiziarie, si stanno dilatando oltre
ogni ragionevole misura. Ora, è una vicenda
quest’ultima che si presterebbe a più di una
considerazione sulle relazioni fra l’interesse
generale di tutta una comunità e le pur dovute e necessarie
iniziative giudiziarie, sull’effetto obiettivamente
perverso che si è determinato e sulla necessità in tali casi,
specie in una situazione eccezionale quale il post alluvione, di un
efficace coordinamento fra i differenti poteri dello Stato.
Sono temi questi certo di grande rilevanza e delicatezza, ma
temi che se non affrontati, rischiano di produrre ciò a cui stiamo
da troppo tempo assistendo, ovvero a gravi e prolungati disagi per
i cittadini e per gli utenti.
Sull'Aosta-Chivasso il Consiglio a maggioranza si era
pronunciato con una risoluzione nella seduta del 3 novembre 2000,
risoluzione in cui, su proposta del gruppo di Forza Italia, era
stato inserito l’impegno ad operare per
"predisporre in tempi brevissimi, con provvedimenti
d’urgenza di intesa con l’Azienda
Ferrovie dello Stato, uno studio preliminare di massima comparativo
dei tempi e dei costi fra il ripristino del vecchio tracciato e
l’ammodernamento di tale tratta prevedendone la
rettificazione, l’elettrificazione e il raddoppio
dei binari"
.
Questa iniziativa si era tradotta in un emendamento al decreto
legge 12 ottobre 2000 n. 279, diventato articolo 4 ter: "Studio
preliminare agli interventi sul collegamento ferroviario
Aosta-Chivasso", della legge di conversione, la n. 365/2000, legge
che stabiliva in 30 giorni dalla data di entrata in vigore della
stessa, ovvero il 12 dicembre 2000, il tempo limite entro il quale
tale studio doveva essere redatto a cura del Ministero dei
trasporti.
Ora, a quasi un anno di distanza sarebbe interessante sapere dal
Ministero o dalla Rete ferroviaria italiana a che punto è
l’elaborazione di quello studio, ovvero se quei 30
giorni sono già passati o non ancora.
Quella stessa risoluzione approvata dal Consiglio poneva poi
l’obiettivo della compatibilità, questo il termine
allora usato, fra gli interventi sull'Aosta-Chivasso e la nuova
direttrice transalpina Santhià-Aosta-Martigny, compatibilità su cui
ho espresso allora tutto il mio scetticismo. Invero il tema è stato
poi sviluppato nel convegno di Saint-Vincent del gennaio 2001 nella
relazione dell’Ing. Challis: "Le linee ferroviarie
interessate dal progetto ferroviario del Gran San Bernardo", in cui
si ipotizza un intervento di potenziamento in occasione del
ripristino, comprensivo
"della ricostruzione parziale in
galleria, fra le stazioni di Chambave e la galleria di Montjovet e
della tratta fra Pont-Saint-Martin e Arnad che deve in ogni caso
essere spostata sulla destra orografica del fiume Dora Baltea per
essere messa in sicurezza"
.
Tutto questo per giungere ad
"un sistema a tre binari con
interconnessioni fra la vecchia e la nuova linea".
Non sono in grado di valutare l’attendibilità
tecnico-scientifica di queste indicazioni, ma ciò che mi pare
comunque di tutta evidenza e su cui voglio richiamare
l’attenzione dei colleghi è il fatto che,
quand’anche fosse dimostrata su questo piano, ovvero
sul piano tecnico-scientifico, una compatibilità fra Chivasso-Aosta
e direttrice internazionale su un'unica struttura o comunque in un
unico sistema interconnesso, i tempi di realizzazione in quella
ottica si prospettano comunque lunghi, lunghissimi, se non biblici.
Le difficoltà e gli ostacoli esistenti sulla via della
Santhià-Aosta-Martigny sono ben noti a tutti e non mi pare che di
grande aiuto siano a noi le indicazioni contenute nel recente Libro
bianco della Commissione europea: "La politique européenne des
transports à l’horizon 2010, l’heure
des choix", così come le proposte che vi sono enunciate di
integrazione delle decisioni del Consiglio di Essen in materia di
progetti prioritari per il trasporto europeo. E allora, se così è,
mi pare che legare il destino dell'Aosta-Chivasso a quello della
direttrice transalpina possa diventare esiziale nel breve e medio
periodo per l’attuale linea ferroviaria.
Noi dobbiamo invece fornire risposte adeguate anche, non solo,
ma anche alle aspettative del tempo presente. A chi oggi, studente
o lavoratore pendolare, tutti i giorni ha bisogno di una rete
ferroviaria che gli fornisca un servizio adeguato in termini di
rapidità, puntualità ed efficienza. Continuiamo giustamente ad
operare in ogni sede per la promozione della nuova direttrice
transalpina, come è stato opportunamente fatto ed anche con qualche
risultato, quale il riferimento diretto a tale linea contenuto
anch’esso nel citato nuovo Piano generale dei
trasporti e della logistica.
Anche il Ministro Lunardi pochi giorni fa, il 29 novembre, al
Senato, rispondendo ad interrogazioni a risposta immediata, ha
definito quella linea "un’opera ferroviaria
importante per gli anni futuri". Un'opera per i cui studi sono
stati inseriti a bilancio sia nella finanziaria dello Stato, sia
nel bilancio che stiamo per approvare, importanti risorse.
Ma, e questo è il punto fondamentale sul quale vorrei richiamare
l’attenzione dell’Esecutivo, nel
contempo poniamoci come obiettivo, poniamo come uno dei punti
focali della iniziativa del Governo regionale nel 2002, della parte
conclusiva della legislatura, la trasformazione dell'Aosta-Chivasso
in una moderna ed efficiente linea di collegamento fra la Valle
d’Aosta e la rete ferroviaria nazionale ed
internazionale e facciamolo, se necessario, con uno specifico
accordo di programma tra le Regioni Valle d’Aosta e
Piemonte, lo Stato e la Rete ferroviaria italiana, che definisca in
modo organico e con tempi certi l’azione complessiva
in questa direzione.
Président
La parole au Conseiller Beneforti.
Beneforti (PVA-cU)
Un anno è trascorso da quando fu
approvato in questa sede il bilancio di previsione per
l’anno in corso, ma niente è cambiato
– almeno, io non me non sono accorto - rispetto al
passato: anche per il 2002 si sta ripetendo la stessa litania di
sempre. Ormai i contenuti di questo bilancio sono noti. La Giunta
nel suo insieme, nelle conferenze stampa organizzate, ha già detto
ciò che riteneva di dire per dimostrare la validità del suo modo di
essere e di governare e quindi di spendere le risorse della
comunità valdostana ma, nonostante gli sforzi e tutto
l’appoggio ricevuto dagli organi di informazione più
vicini alla Giunta, non ci ha convinto.
Non ci hanno convinto neppure le relazioni e le spiegazioni che
abbiamo ascoltato a livello di II Commissione, anche se sono state
utili per comprendere più da vicino i presupposti su cui si basa
questo bilancio di previsione, presupposti che, purtroppo, non sono
cambiati rispetto al passato. Qualche diversivo è avvenuto a
seguito di qualche calamità che disgraziatamente ha colpito la
Valle d’Aosta, come la tragedia del Monte Bianco e
l’alluvione di un anno fa. E siamo costretti a dire
che anche con questo bilancio la Giunta ha dimostrato di voler
seguire la politica di sempre, di voler seguire il proprio
programma di legislatura, facendosi anche forte del rafforzamento
della maggioranza che la sostiene, con l’ingresso
degli "Autonomisti" nella "Stella Alpina" (che vedo assenti in
questa sede, e non è certo la prima volta: non so con quale spirito
politico seguono la vita politica e anche la vita del Consiglio
regionale).
Se sbaglio, se c’è qualcosa di cambiato
nell’indirizzo politico dato al provvedimento, alla
luce anche della puntualizzazione avvenuta a febbraio, ce lo
diranno gli attori che parleranno in questa sede e che hanno
sottoscritto l’accordo di maggioranza. Non
c’è stata nemmeno una modifica al metodo di
elaborazione e di presentazione e tanto meno nel rapporto con le
forze sociali, enti ed istituzioni su cui le scelte di bilancio
possono ricadere. Del resto non poteva essere diversamente, dal
momento che il 2002 è l’anno precedente alle
elezioni regionali del 2003; questo infatti è l’anno
di preparazione agli esami finali, per cui, per non sbagliare, è
meglio lasciare le cose come stanno e quindi non fare scelte per
non togliere niente a nessuno. Forse noi siamo stati degli ingenui
a pensare che, visto che sono previste maggiori entrate, la Giunta,
la maggioranza, si ponesse nell’ottica di una
riconsiderazione del bilancio per quanto riguarda
l’impostazione almeno della spesa, ma così non è
stato.
Non si è tenuto conto di una e più richieste, avanzate anche da
noi da tempo, non si è tenuto conto neppure del progetto che una
forza politica che sostiene la maggioranza ha presentato alla
comunità valdostana proprio in questi ultimi tempi, al suo primo
congresso. Del resto, per riempire di contenuti un progetto
politico, quale migliore occasione poteva esserci se non quella di
un bilancio di previsione? Ma così non è stato. Non si è compreso
che per realizzare certi obiettivi occorre cambiare, occorre uscire
da quella politica assistenziale che alla lunga non pagherà più,
nemmeno sul piano clientelare ed elettorale.
Non si è compreso che occorre rilanciare la nostra autonomia su
presupposti diversi, se vogliamo il federalismo nella sussidiarietà
e solidarietà; se vogliamo contribuire a realizzare quella Europa
delle regioni e dei popoli, che le minoranze, come la nostra,
auspicano e sostengono da tempo; se vogliamo essere liberi e
contare di più; se vogliamo essere ascoltati anche quando
rivendichiamo a tutti i livelli che si tenga conto del disagio e
dei bisogni delle popolazioni di montagna; se vogliamo essere
ascoltati quando si parla di riapertura del Traforo, di trasporti
su ferrovia e su gomma, di transito dei TIR, perché fino ad oggi è
stato dimostrato tutto il contrario.
Se vogliamo impedire che gli altri prendano le decisioni sulla
nostra testa, come sta avvenendo negli ultimi tempi, dobbiamo
tenere presente che siamo una piccola "cosa", sia a livello europeo
che a livello di Parlamento italiano, e dobbiamo tenere presente
che con il nostro voto in quelle sedi non condizioniamo più
nessuno, se non ci caratterizziamo come Regione e non ci facciamo
forti della nostra autonomia.
L’amore verso le Regioni a Statuto speciale del
Centro Destra non è lo stesso di quello dimostrato dal Centro
Sinistra! Ricordiamocelo, e soprattutto ricordatevelo voi della
maggioranza! In commissione consiliare, come nella conferenza
stampa, il Presidente della Regione ha evidenziato, anche con molta
enfasi, gli obiettivi che secondo la maggioranza hanno ispirato il
bilancio.
Essi sono:
- la volontà di accelerare il processo di ritorno alla normalità
dopo l’alluvione;
- il potenziamento del ruolo delle autonomie locali;
- la salvaguardia dei livelli essenziali di assistenza sanitaria
sia sul piano qualitativo che quantitativo;
- il mantenimento del livello degli investimenti per quanto
riguarda i settori produttivi, con particolare riferimento
all'industria, e quindi il sostegno alla ricerca;
- l’attuazione del Piano di sviluppo rurale,
anche come strumento per il mantenimento
dell’ambiente;
- il sostegno al turismo quale settore trainante
dell’economia della Regione.
Giusto, Presidente, sono obiettivi e scelte importanti che
devono essere realizzate ma, affinché non rimangano delle pure e
semplici indicazioni, occorre anche determinare come si giunge alla
loro realizzazione: si deve darne notizia, se volete essere
credibili, come occorre la partecipazione di coloro che le scelte
le devono sostenere e nello stesso tempo subire. Il mio discorso è
più politico che contabile, anche se le risorse economiche sono
indispensabili per realizzare certi obiettivi.
Non si può comunque disgiungere il rapporto che sussiste fra
l'impostazione politica del bilancio e quella data alle entrate e
soprattutto alla spesa. Mi si permetta quindi una premessa: oggi
stiamo assistendo ad una conduzione della gestione politica della
Regione che è tutta di parte e personale del Presidente della
Regione, nonché condizionata dalle elezioni regionali del 2003, ne
è prova la considerazione che viene riservata ai tradizionali punti
di riferimento. Sono evidenti:
- l’invasione e quindi la mortificazione e lo
svuotamento del Consiglio regionale da parte della Giunta;
- l’occupazione spregiudicata di ogni spazio di
potere e l’indifferenza assoluta verso qualsiasi
processo di partecipazione, specialmente delle minoranze che sono
in questo Consiglio;
- la debolezza politica di alcuni assessorati, come quello delle
finanze - ridotto ad un semplice ufficio di contabilità, che non ha
più alcun ruolo politico -, come quello
dell’industria e dell’artigianato
che, con la legge di riordino dei servizi camerali, sarà
ulteriormente svuotato per quanto concerne i compiti previsti dallo
Statuto;
- la valorizzazione della Finaosta, che è diventata lo strumento
di fiducia a disposizione della Giunta e del Presidente per tutte
le operazioni ordinarie e straordinarie, di studio, di ricerca, di
gestione. C’ero anch'io quando la Finaosta fu
istituita, tanti anni fa, ma nessuno di noi allora avrebbe
immaginato che avrebbe assunto potenza e che sarebbe arrivata ad
amministrare tanti miliardi, mentre l’invenzione
dell’Istituto di credito valdostano è sempre lì,
ferma, in attesa di decollare e di svolgere il ruolo che le compete
anche per conto della Regione: eppure l’Assessore
parla sempre di questo istituto con molta enfasi!
Voi avete dichiarato di voler mantenere fede a ciò che avete
promesso con il vostro programma elettorale, ed è umano che sia
così: ma come, a che prezzo, i vostri impegni vengono mantenuti!
Riteniamo che sia venuto il tempo per una verifica dei fatti e il
bilancio di previsione è l’occasione da non perdere
per farla. Questo vale per noi dell'opposizione, ma anche per voi
della maggioranza. Oggi si possono avere maggiori entrate e quindi
si può far fronte alle maggiori spese ma, se approfondite i dati di
bilancio, il nostro ormai è un bilancio blindato, per cui è
necessario che vi poniate il problema di una riconsiderazione dello
stesso! Presidente mi rivolgo a lei perché è il capo della Regione
-, non può essere tutto dovuto anche quando è superfluo o
sprecato.
Certo, è bello poter offrire l’aperitivo in
musica, ma poi non si devono andare ad accendere i mutui come
quello della sanità! Non si può ospitare l’Inter, la
Juve, il Torino per far divertire gli sportivi, fare gemellaggi e
manifestazioni, e poi non far fronte alle richieste di coloro che
hanno bisogno e che vivono nella povertà!
Non si possono erogare tante altre elargizioni e poi non coprire
le spese più importanti! Per questo doveva - e deve - essere fatto
un ripensamento per quanto riguarda il bilancio in questione, le
scelte, anche in relazione agli obiettivi principali che, secondo
voi, sono stati individuati con questo bilancio di previsione. Per
quanto riguarda gli stanziamenti per la riparazione dei danni
causati dall'alluvione, devo dire che sono opportuni, perché è
necessario tornare alla normalità.
Non sarebbe giusto far aspettare gli interessati in attesa che
il Governo centrale mantenga fede alle promesse fatte, a noi come
alle altre regioni. Le attività economiche e produttive, i privati
cittadini, l’agricoltura, secondo le priorità
stabilite, devono ricevere l’ammontare dei danni
subiti, come è necessario che sia completata l’opera
per quanto riguarda la difesa del territorio e del suolo,
l’assetto idrogeologico e la difesa
dell’ambiente, per rendere la Valle
d’Aosta più sicura e vivibile, per prevenire, per
quanto possibile, certe calamità che hanno causato tanti danni, per
potenziare i servizi della Protezione civile e del Corpo
forestale.
Anche per quanto riguarda la sanità, vista la controriforma che
il Governo si prefigge di mettere in atto, che cambia le intese a
suo tempo raggiunte per quanto riguarda i finanziamenti,
concordiamo che si apra un tavolo diretto Governo-Valle
d’Aosta per poter godere degli stessi diritti delle
altre regioni. Ma, a parte questo rapporto, che riveste anche
carattere politico e che investe anche la Conferenza Stato-Regioni,
ciò che auspichiamo in particolare è:
- che si dia il via al Piano sociosanitario regionale, affinché
questo piano non rimanga il libro dei sogni;
- che la spesa messa a bilancio non venga più sottostimata;
- che si eviti di creare certe situazioni più volte denunciate
in questa sede.
In più occasioni, infatti, abbiamo evidenziato ciò che accade in
un servizio importante come quello sanitario, ma a tutto è sempre
stata trovata una giustificazione. Noi abbiamo sempre sostenuto che
non si può risparmiare sulla pelle sugli assistiti, come tenta di
fare l’USL. Si continua a dare
all’esterno servizi senza una giustificazione e
senza tener conto che si tratta di curare degli ammalati.
Posso capire, anche se non lo condivido,
l’appalto della lavanderia, l’appalto
del servizio pulizie, l’appalto della mensa, anche
se tutto o in parte lascia a desiderare, ma ci fa inorridire che si
giunga - almeno così si dice - ad appaltare il servizio di
trasporto ammalati all’interno
dell’Ospedale.
Noi consideriamo inaudito che si sostituisca il personale
amministrativo dell’USL con il personale
dell'IN.VA., mettendo in atto un tipo di caporalato con lo
sfruttamento di disoccupati in cerca di lavoro, che si concedano
poi tutte le possibilità per l’esercizio della
libera professione a pagamento all’interno
dell’Ospedale, in certi casi rasenta la vergogna,
come è accaduto nel Reparto di Radiologia.
L’obiettivo da raggiungere era giusto, quello di
ridurre le liste di attesa, ma come si è raggiunto
quell’obiettivo? È altrettanto vergognoso che si
elargiscano, per meriti politici e non professionali, come è
avvenuto e sta avvenendo, nomine che comportano dei costi non
indifferenti, a persone non in possesso dei requisiti e dei titoli
richiesti; che si deliberino convenzioni e consulenze più a
carattere politico che professionale; inoltre che si permetta
l’arroganza che oggi alberga
nell’ambiente ospedaliero è dannoso: non per niente
tanti operatori lasciano Aosta e vanno a lavorare altrove, e quelli
che se ne vanno sono sempre i migliori.
Cari amici, in un Ospedale come si fa a far circolare personale
di società esterne per il trasporto degli ammalati nei reparti
ospedalieri, senza sapere chi sono, chi li controlla, da dove
provengono? Per di più un personale che cambia continuamente, che è
privo di un minimo di preparazione sanitaria per stare vicino
all’ammalato, e tutto questo per non assumere e
addestrare del personale che già da tempo è in forza a tempo
determinato.
Questo personale, dopo anni di servizio, rischia di essere
lasciato a casa senza un minimo di considerazione e di riconoscenza
perché oggi è su queste persone che l’USL cerca di
risparmiare, non eliminando gli sprechi e gli abusi che ci sono. Il
personale dell’IN.VA., comandato a sostituire il
personale amministrativo dell’USL, ci ha dichiarato
di percepire un milione o poco più di lire al mese!
È chiaro che costa molto meno di un impiegato
dell’USL. Addirittura viene loro applicato un
contratto di lavoro che non rientra nell’attività
ospedaliera, ma nelle attività produttive, come per i
metalmeccanici, secondo l’attività istituzionale
dell’IN.VA.! Bisogna risparmiare, ma non è pensabile
far ricadere le conseguenze sugli assistiti e su chi è costretto ad
accettare certe condizioni di lavoro per non restare disoccupato,
sperando o illudendosi di passare un giorno nel comparto
ospedaliero.
La Dirigenza dell’USL a chi è più forte concede
tutto, mentre nei confronti dei più deboli "mostra i muscoli",
ricatta e minaccia se cercano di opporsi: una dirigenza così non è
all’altezza dei compiti che le sono stati affidati!
Io a volte mi metto a riflettere e mi sembra quasi impossibile che
succedano certi fatti all’interno
dell’USL.
Ho - almeno mi nasce - il dubbio che ci sia una forza superiore
che impone a certi dirigenti di agire in un certo modo - non penso
certamente all’Assessore, perché non lo giudico in
quella maniera -, mi auguro però che non ci sia e che si tratti
solo di debolezza nei confronti del più forte, ma sarebbe grave se
si verificasse che esiste una "forza superiore", che non sto qui a
nominare, che serpeggia all’interno
dell’Ospedale e all’interno
dell’USL.
Alla sanità si accompagnano altri problemi sociali, a sostegno
dei quali occorre operare delle scelte onde affrontare e risolvere
i problemi che assillano le famiglie, gli anziani, i giovani, le
vecchie e nuove povertà. Sono dieci anni che si sente parlare di
RSA, senza che ancora siano aperte - mi auguro che abbia maggior
successo quella di Antey -, che si sente parlare di centri per
malati di mente che non sono ancora operativi, della politica della
casa che non viene affrontata nel modo in cui
l’emergenza richiede. La situazione sociale impone
delle scelte precise in occasione dell’approvazione
del bilancio, queste scelte non sono rinviabili perché gli anni
passano e i problemi restano. Occorre colmare certi ritardi perché
ce lo impone la realtà che abbiamo di fronte. Per questo chiedo
alla Giunta, come alle forze di maggioranza, se ritengono oggi più
urgente investire nel sociale o in altri settori meno importanti.
Oggi che aumentano le entrate vogliamo porci questo problema
sociale che tocca la gente più debole, i meno abbienti, coloro che
hanno più bisogno? Vogliamo farla questa scelta?
Un altro punto che la Giunta ha detto di sostenere è il
mantenimento degli investimenti nel settore dell'industria, e chi
può non essere d’accordo con questa volontà
politica? Ma non si può non tenere presente che gli investimenti
previsti non sono altro che la continuità di
quell’assistenzialismo che non crea ricchezza, che
non fa crescere l'imprenditoria locale di cui abbiamo bisogno agli
effetti produttivi, sociali ed occupazionali. Investimenti che,
invece, dovrebbero essere collegati al Patto per lo sviluppo, che
non decolla perché:
- non c’è concertazione a nessun livello, tanto
meno con le organizzazioni sindacali,
- mancano le linee guida;
- così com’è non è affidabile e non ci crede
nessuno, serve solo come copertura alle vostre iniziative, al
vostro modo di essere e di operare.
Fino a ieri c’era il CREL a coprire e ad avallare
le vostre iniziative, oggi il confronto non avviene nemmeno più a
quel livello, anche se era inconsistente e aleatorio. Con il vostro
modo di sentire le parti, vi assumete tutta la responsabilità delle
decisioni prese unilateralmente, su questo non ci sono dubbi.
Riteniamo indispensabili - abbiamo dato il nostro consenso
all’ultimo momento - le iniziative prese a favore
degli artigiani e delle piccole imprese perché dobbiamo favorire la
crescita di ciò che è nostro, di ciò che rimarrà in Valle che
quindi può dare il contributo all'economia e all'occupazione di cui
abbiamo bisogno. L’importante è creare le condizioni
perché questo obiettivo si realizzi e le condizioni sono
rappresentate:
- dalle aree attrezzate, dove gli artigiani possano inserirsi,
operare e ingrandirsi;
- dal potenziamento dei finanziamenti, tramite anche la
Confidi;
- dalle agevolazioni che devono essere concesse nel consumo
delle energie. "L'operazione metano" all’inizio
aveva questo scopo, come dovrà averlo anche quella
dell’ENEL, oltre a quello di aumentare gli introiti
per la nostra Regione.
Detto questo, devo precisare che non condividiamo certe prese di
posizione nei confronti dell’area Cogne. Non abbiamo
dubbi, non condividiamo che si rimetta in discussione ciò che è
stato deciso. Si può migliorare, certo, ma tenendo presente che i
ritardi sono sempre controproducenti, per cui noi chiediamo che si
debbano accelerare i tempi della realizzazione.
Si deve tenere presente che Aosta ha bisogno di attività
industriali, ne ha bisogno la nostra economia perché ancora non si
vive di solo turismo e uffici. Chi ci crede è un illuso. Mi
dispiace che nella relazione del Consigliere Cerise non ci sia
alcun riferimento all’area Cogne, mi auguro solo che
sia stata una dimenticanza.
Per quanto riguarda il turismo, auspichiamo che si realizzino
quei grossi risultati annunciati in più occasioni
dall’Assessore competente e che quanto previsto dal
bilancio serva a questo obiettivo, serva a superare la crisi che il
settore attraversa, anche per cause indipendenti dalla nostra
volontà. Però, come ho detto nel precedente Consiglio, occorre
uscire dallo stato confusionale esistente, dal coro di lamentele
che siamo costretti ad ascoltare, anche per le risposte che non
vengono date. I presupposti essenziali su cui si basa la riforma
attuata con la legge n. 13, che sono la promozione, la
commercializzazione e l’accoglienza, devono essere
messi in pratica.
Occorre stabilire e chiarire chi ha questo compito; occorre
mettere le AIAT in condizioni di svolgere il compito che assegna
loro la legge, non vivere alla giornata e rinnovarsi nel modo di
essere e di operare; occorre definire i confini delle AIAT, come è
avvenuto del resto ultimamente per La Thuile. Le leggi di
finanziamento, per le quali la Valle d’Aosta non è
seconda a nessuno, devono essere:
- accompagnate da iniziative che facciano funzionare una
macchina importante come quella del turismo;
- applicate da persone capaci che abbiano volontà di fare e di
lavorare, in possesso della professionalità che il settore
richiede.
Il turismo per funzionare esige risorse economiche,
organizzazione e professionalità. Il resto, per via della nostra
collocazione geografica, lo abbiamo, non ci manca niente. Come
dicevo, sia per l’artigianato, sia per
l’industria, sia per il commercio, sia per il
turismo occorre personale preparato. È richiesta una
professionalità di cui le aziende non possono fare a meno e che per
quanto possibile devono trovare nella nostra regione, non portarla
da fuori.
In tal senso occorre che da parte delle imprese, come delle
forze sociali, enti ed istituzioni, si programmino e si sviluppino
quelle iniziative capaci di creare professionalità. Certamente la
preparazione non deve essere fine a sé stessa, occorre che sia
sviluppata secondo le esigenze e le richieste esistenti, che sia
collegata a progetti ben definiti. In tal senso occorre convincere
i giovani e le loro famiglie che l’apprendimento di
un mestiere può costare sacrificio, ma che una volta appreso non si
resta disoccupati perché favorisce l’inserimento in
Valle di aziende industriali ad alta professionalità, con
produzioni ad alto valore aggiunto e attente
all’ambiente in cui operano.
Per quanto riguarda ciò che è previsto per gli enti locali,
concordiamo che si rafforzi la loro autonomia, che avvenga il
decentramento delle funzioni e quindi l’erogazione
dei finanziamenti loro necessari. Per quanto riguarda i
finanziamenti, occorre mantenere il principio della sussidiarietà
verso i piccoli comuni, che non devono essere sacrificati. Con ciò
si realizza anche quel federalismo che assegna ai comuni il ruolo
che loro compete e che è previsto dalla riforma del titolo V della
seconda parte della Costituzione, almeno da questa parte politica
voluta e sostenuta.
Per quanto riguarda l’agricoltura, occorre un
impegno forte al fine di proseguire nell’opera di
ricostruzione dopo i danni causati dall'alluvione. Inoltre in
questo settore, a cui è legato l’ambiente e il
turismo, occorre portare avanti l’attuazione del
Piano di sviluppo rurale e gli obiettivi che lo stesso
contiene:
- per il riordino fondiario, cercare di colmare i ritardi che in
questo campo si possono registrare;
- occorre potenziare l’attività
lattiero-casearia, migliorando la qualità dei prodotti e la
presentazione dei prodotti alla vendita, razionalizzando sul piano
organizzativo il mercato del settore;
- occorre potenziare il settore dell’agriturismo,
realizzare i programmi di irrigazione e
dell’agricoltura biologica, affinché questo campo si
possa sviluppare occorre informare e anche formare chi deve
sostenere questo tipo di agricoltura;
- vigilare se, nonostante quanto viene fatto e speso, ci siano
terreni che rimangono incolti o alpeggi abbandonati.
Infine è necessario risolvere il problema della zootecnia, che
si trova in difficoltà sia per la tragedia della "mucca pazza", sia
perché fino a ieri aveva ricevuto in misura superiore ad ogni
aspettativa, anche dei diretti interessati. Le due leggi regionali,
relative al risanamento e all’indennizzo previsto
per i bovini a fine carriera, sono state un punto di riferimento
economico non indifferente per il settore per oltre dieci anni,
settore che oggi si trova a fare i conti con una realtà diversa e
anche con l’Europa, ma che non deve sentirsi
abbandonato. Pertanto dobbiamo fare quanto è possibile per
affrontare certi problemi che qui non riprendo perché condivido
l’analisi fatta dal collega Nicco a questo
proposito.
Il Presidente della Regione e gli Assessori hanno dichiarato che
l’obiettivo è quello di tornare alla normalità.
Siamo d’accordo, ma noi aggiungiamo non solo
riparando i danni causati dall’alluvione o con la
riapertura del Traforo del Monte Bianco, che è
l’aspirazione di tutti - almeno per quanto riguarda
il passaggio delle auto e dei pullman -! Riteniamo che si debba
tornare alla normalità anche per cose più semplici e di natura
diversa. Occorre tornare a quella etica politica che ha
contraddistinto la nostra Regione rispetto al resto del Paese sul
piano della vita politica e sul modo di governare.
Una volta eravamo indicati come una Regione modello, oggi non lo
siamo più e le cause le conosciamo tutti. Per quanto concerne i
rapporti fra le parti interessate, ritengo che la concertazione non
debba essere eliminata e non possa essere sostituita dal cosiddetto
"dialogo sociale" o dal verbo "sentire", perché oggi si dice "si è
sentito" quando deve essere presa una decisione che riguarda
problemi importanti, grandi o piccoli che siano. La concertazione
deve essere ripresa, deve essere una ricerca seria di convergenze
con l’obiettivo di trovare un accordo e non una
formalità che copra decisioni unilaterali prese da enti ed
istituzioni come la Giunta.
Le parti sociali oggi rivendicano questo confronto, vogliono
dire la loro su tutto ciò che riguarda i loro rappresentati. Per
tornare poi alla "normalità" occorre almeno colmare i ritardi che
si registrano in Regione nell’applicazione delle
leggi e delle delibere di Giunta, si deve tener conto delle
lamentele che si ricevono nei confronti della "burocrazia"
regionale.
Non si comprende perché occorra oltre un anno per percepire il
mutuo per la prima casa, perché venga corrisposto non regolarmente
il sussidio concernente il fondo sociale costituito per venire
incontro a chi non può pagare l’affitto di casa, non
si capisce il motivo per il quale si debbano anche in questo campo
registrare enormi ritardi. In alcune occasioni i capitoli di
bilancio saranno stati vuoti, non voglio pensare che si tratti di
negligenza da parte di chi si occupa di queste problematiche.
Del resto non mi meraviglio più di nulla, visto che abbiamo
alcuni dirigenti che per non compromettersi o perché non vogliono
essere loro a decidere o perché non sono capaci di giudicare chi
sono i più meritevoli fra i loro collaboratori, sorteggiano le
persone alle quali deve essere erogato il premio legato a certi
elementi obiettivi: così facendo snaturano il principio per il
quale il provvedimento è stato preso perché i migliori possono
essere fregati dai peggiori! È una spesa per
l’Amministrazione regionale: o si premia chi merita
o non si premia! Abbiamo una dirigenza che tira a sorte per non
decidere o perché non sa decidere, come ritengo io.
Ieri sera, dopo la seduta consiliare, ho riletto la relazione
del Consigliere Cerise e quella dell’Assessore
Agnesod. Lette con gli "occhi della maggioranza" non fanno una
grinza: sono ben scritte e presentate con il "vestito della festa".
La prima relazione però si limita a riprendere e ad illustrare gli
articoli del disegno di legge senza dare alcuna valutazione o poche
valutazioni; la seconda, con grande enfasi, espone, alla luce
dell'esperienza vissuta quest’anno, ciò che si vuole
realizzare in futuro tenendo sempre conto delle elezioni regionali
del 2003. Entrambe le relazioni non hanno messo in evidenza le
difficoltà incontrate, gli ostacoli superati e da superare, anche
se ci sono; non hanno fatto trasparire nessuna differenza di
valutazione sul bilancio da parte delle forze che compongono la
maggioranza o all'interno delle singole forze. Io non so se questa
unità sia reale, se tutti condividano i contenuti del bilancio, se
politicamente tutti concordino sugli obiettivi da raggiungere.
In questi giorni mi auguro di non ascoltare da parte della
maggioranza solo interventi così appiattiti. Secondo
l’Assessore Agnesod va tutto bene, ma voglio
ricordare, a me stesso come a tutti voi, che molte cose dette e
scritte nella relazione dell’Assessore sono anni che
vengono ripetute.
Ieri sera sono andato a rivedermi, per quanto concerne i
capitoli di bilancio, cosa è stato detto lo scorso anno e più o
meno sulle varie tematiche anche quest’anno si
ripetono le stesse argomentazioni. Assessore, il bilancio di
previsione non può essere fatto di slogan, ma di obiettivi che
devono essere realizzati nel corso dell’anno,
tenendo anche conto dei cambiamenti che avvengono durante il
cammino nei 365 giorni che ci stanno di fronte.
Mi auguro che sia il Presidente della Regione, sia i colleghi
della maggioranza, esprimano il loro parere e dicano cosa pensano
della gestione della politica sanitaria portata avanti
dall’USL, delle liste di attesa, della
privatizzazione della salute; se condividono quello che avviene, e
oggi lo abbiamo ribadito con qualche esempio, in questa sede, per
quanto riguarda una parte del personale. Nella sanità, oltre a
certe rivendicazioni del Governo centrale, c’è anche
il problema dei servizi resi alla collettività valdostana. Pertanto
chiedo ai colleghi della maggioranza di esprimersi: non vivono a
Torino o a Milano, vivono in Valle d’Aosta e
conoscono l’andamento della situazione sanitaria in
Valle, per cui vorrei sapere da loro se ritengono opportuno fare
qualche autocritica.
Non penso che, nell’ambito della politica della
casa, della famiglia, dell’assistenza agli anziani,
delle donne, dei giovani, dei malati di mente, vada tutto bene.
Vorrei sapere se ritengono soddisfacente, se sia di loro
gradimento, la vigilanza sui luoghi di lavoro da parte
dell’USL, dell’ARPA, dato che sono
servizi che pesano sul bilancio; se ritengono di dover uscire
dall’appiattimento in cui siamo precipitati e se
sono soddisfatti, considerato che per realizzare alcune iniziative
occorrono decine di anni, come è accaduto per il centro
handicappati di Ollignan, per l’installazione
dell’apparecchiatura della risonanza magnetica in
Ospedale o per la realizzazione delle RSA.
Vorrei sapere dal Presidente della Regione, Viérin, quali sono i
rapporti con l’attuale Governo centrale, viste le
prese di posizione in materia di trasporti avvenute negli ultimi
mesi. La domanda mi sorge in quanto non mi accorgo che sussista la
stessa conflittualità permanente che c’era nei
confronti dei Governi precedenti. Sono domande che mi auguro
abbiano una risposta dal momento che abbiamo sul "tappeto" problemi
alquanto importanti come:
- quello del finanziamento della politica sanitaria;
- quello dei trasporti su gomma delle merci attraverso il
Traforo del Monte Bianco;
- la riapertura della ferrovia Chivasso-Aosta e il suo
potenziamento;
- la finanziaria per quanto riguarda il rimborso per
l’alluvione, la certezza delle entrate a
bilancio;
- l’attuazione della riforma costituzionale sul
federalismo.
Cari amici, nel concludere, devo dire che, per tutti i motivi
che ho richiamato, ma anche per quelli che ha ricordato il collega
Curtaz e che presenterà la collega Squarzino, non voteremo questo
bilancio, come del resto non abbiamo votato quelli degli anni
precedenti. Avete anche i giornalisti dalla vostra parte, magari
qualcuno sta anche alla vostra greppia?.
(proteste vivaci dalla tribuna)
? non ho detto chi?
Président
? Monsieur le Conseiller, adressez-vous à cette
Assemblée?
Beneforti (PVA-cU)
? la stampa non si deve permettere
certe esclamazioni, Presidente. Se non vuole delle reazioni, deve
anche richiamare i giornalisti e chiedere loro di fare fuori da
questa sede certe esclamazioni, altrimenti sono costretto a dire
quello che penso.
Tornando al bilancio, non c’è stato nessun
cambiamento rispetto al passato. Ho cercato di dimostrarlo,
discutendo di parte dei problemi esistenti; ritengo che per noi sia
sempre emergenza in un settore o nell’altro.
È un bilancio ancora una volta clientelare ed elettoralistico,
preparato per non scontentare nessuno e, come ripeto per l'ennesima
volta, in vista e in preparazione delle elezioni regionali che si
terranno nel 2003, ma questa è anche la dimostrazione che volete
mantenere il vostro dominio politico-amministrativo, il vostro modo
di far politica che guarda più al potere che alla partecipazione
della nostra gente alle scelte che vengono operate sul piano
economico, sociale, amministrativo ed istituzionale.
E tutto questo, a nostro avviso, senza tener conto che, così
facendo, Presidente, con il potere a senso unico, chi resta battuta
è la politica, è la democrazia, è la nostra autonomia, è il
federalismo, che non deve essere gerarchia o egemonia o
subordinazione, ma relazione, confronto, solidarietà e
sussidiarietà. Da anni continuate ad imporre il vostro progetto
politico senza pensare che occorre:
- rilanciare i punti cardine della nostra autonomia;
- rinvigorire quell’ispirazione regionalista che
deve rimanere il punto di riferimento di tutti i Valdostani;
- avere una concezione organica della società valdostana e del
riformismo coraggioso, inteso come cammino per giungere ad una
democrazia matura;
- riaprire con tutte le forze politiche quella "dialettica
democratica" che non può non essere propria di una Regione come la
nostra;
- infine, permettetemi di dirvelo: saper scegliere fra Centro
Destra e Centro Sinistra: oggi non si può essere equidistanti,
occorre saper scegliere.
Non voglio insegnare a nessuno, non mi sento depositario della
verità, ma per me è la strada da seguire
nell’interesse della Valle
d’Aosta.
Président
La parole à l’Assesseur au
budget, aux finances et à la programmation, Agnesod pour
présentation d’amendements.
Agnesod (UV)
Volevo annunciare la presentazione di cinque
emendamenti al disegno di legge n. 145.
Il primo, dopo l’articolo 10 è inserito
l’articolo 10 bis, poi c’è
l’articolo 10 ter e l’articolo 10
quater. Concernono la legge n. 54, ci sono due proroghe di termini,
indennità ai componenti delle commissioni e proroga dei termini per
l’approvazione dei bilanci degli enti locali.
Entreremo nel merito successivamente in sede di discussione e di
votazione.
Secondo emendamento: all’articolo 31, dopo il
comma 1, è inserito un nuovo comma che prevede la possibilità di
utilizzare la dotazione del fondo regionale per
l’abitazione per finanziare le domande presentate
sul fondo nazionale, quindi consente l’utilizzo
delle risorse dei due fondi in modo reciproco, a seconda delle
necessità.
Il terzo emendamento: dopo l’articolo 37 è
inserito l’articolo 37 bis che è riferito agli
interventi regionali per lo sviluppo di impianti a fune, prevede la
proroga di un anno dai termini di scadenza delle revisioni tecniche
e delle revisioni dei livelli di sicurezza degli impianti a
fune.
Il quarto e il quinto sono due emendamenti tecnici,
rispettivamente: viene sostituito il titolo II con la seguente
dicitura:
"Disposizioni in materia di spesa e modificazioni di
leggi regionali"
; le tabelle dell’allegato B
vengono sostituite perché ci sono stati degli errori di
battitura.
Président
La parole au Conseiller Martin.
Martin (SA)
Fin dalla sua presentazione, sia nelle
commissioni consiliari prima che in quest’aula poi,
questo bilancio è stato indicato come "il bilancio del ritorno alla
normalità", ritorno alla normalità dopo i tragici eventi del Tunnel
del Monte Bianco e ritorno alla normalità dopo i tragici eventi
dell’alluvione dell’ottobre 2000,
ritorno alla normalità per una comunità che ha saputo reagire molto
bene, anche grazie alla solidarietà esterna, ad un momento
particolarmente doloroso della propria esistenza, che, dopo aver
pianto e ricordato le vittime di quei tristi avvenimenti, si è
impegnata nell’opera di ricostruzione.
Il Tunnel del Monte Bianco dovrebbe, o avrebbe dovuto,
finalmente riaprire entro Natale. Uso questi due tempi perché
alcune notizie di stampa, non so se confermate o meno, danno delle
notizie contraddittorie, ma io penso che a questo punto il problema
non sia più tecnico, ma esclusivamente politico e di rapporto fra i
Governi italiano e francese.
Le ferite dell’alluvione sul territorio
valdostano in parte sono state rimarginate ed in parte si stanno
rimarginando.
Penso di poter dire che ognuno ha fatto la sua parte; anche
questa Assemblea ha fatto e sta ancora facendo, con il bilancio che
si appresta ad approvare, la sua parte, una parte importante,
destinando cospicue risorse alla ricostruzione per un reale ritorno
alla normalità. In questo contesto noi abbiamo apprezzato
l’impostazione generale del documento finanziario
che ha cercato, nel limite del possibile, di contenere il superfluo
e, per far fronte alle esigenze finanziarie della ricostruzione,
non sapendo ancora se e per quanto coperte da interventi statali,
ha preferito ricorrere all’indebitamento con
l’emissione di BOR, piuttosto che far leva sulla
pressione fiscale con l’introduzione di nuove
tasse.
Non sarebbe certamente stato quest’ultimo un
intervento positivo né verso i cittadini né verso il settore
economico, che viceversa hanno bisogno di sostegno dopo i danni
dell’alluvione e dopo i segni di recessione mondiale
accentuatisi con l’attacco terroristico
dell’11 settembre a New York.
La nostra Regione registra un aumento del PIL regionale
superiore a quello nazionale e ha saputo reagire positivamente
anche nel mercato del lavoro attestandosi, come risulta dal
rapporto sul mercato del lavoro in Valle d’Aosta nel
2000-2001, su un tasso di disoccupazione del 5,3 percento, indice
allineato al valore medio delle regioni nord-occidentali e pari
alla metà di quello nazionale. Ebbene, per mantenere questi
importanti risultati, che sono messi in forse da una recessione
mondiale attivata dagli ultimi tragici eventi americani - basti
pensare alla crescente domanda di cassa integrazione guadagni
nell’ultimo periodo di fabbriche della bassa Valle
-, bisogna continuare a sostenere il settore economico e
produttivo, così come previsto nel bilancio per il 2002.
Particolare attenzione va però indirizzata anche agli aspetti
qualitativi del mercato del lavoro valdostano. È questa una giusta
considerazione che il Presidente della Regione ha evidenziato nella
sua presentazione riguardante il rapporto sul mercato del lavoro in
Valle d’Aosta nel 2000-2001, e che condivido, ed è
una considerazione che hanno fatto anche gli imprenditori ed i
sindacati in sede di audizione in commissione consiliare,
trovandosi entrambi d’accordo nel riconoscere la
debolezza qualitativa, salvo alcune eccezioni,
dell’industria valdostana che da un lato la rende
più facilmente vulnerabile di fronte alle crisi di mercato e
dall’altra costringe le aziende a ricercare fuori
Valle le professionalità più qualificate.
È quindi del tutto evidente che è necessario da un lato una
sempre maggiore sinergia con il mondo della scuola e
dall’altro l’esigenza di promuovere
un qualcosa che ritorni a fare quello che una volta faceva molto
bene la scuola di fabbrica della Cogne, ossia la preparazione di
tornitori, fresatori, saldatori, elettricisti, meccanici, eccetera,
di cui si sente sempre più l’esigenza e che i corsi
di formazione professionale non sono stati in grado di
produrre.
Per rimanere nel settore industriale abbiamo appreso con
soddisfazione, in sede di audizione, che i primi effetti positivi
dell’operazione ENEL si sono già fatti sentire.
Oltre un cospicuo aumento delle entrate regionali per effetto dei
ritorni fiscali e delle plusvalenze, abbiamo preso atto con piacere
che tramite il Consorzio Idroenergia le imprese valdostane ed
alcune società di impianti a fune hanno avuto la possibilità di
usufruire di sconti nella fornitura di energia elettrica di circa
il 15 percento. Evidentemente confidiamo molto nella politica di
privatizzazione dell'ENEL che questo Governo nazionale dovrebbe
favorire per poter nel giro di qualche anno raggiungere altre
categorie economiche e le famiglie valdostane. Questo primo passo è
comunque significativo e dovrebbe indurre coloro, che erano
piuttosto scettici sull’intera operazione ENEL, ad
una rivalutazione dell’intera problematica.
Un confronto continuo - ce lo ha comunicato il Presidente della
Regione - si è tenuto tra i rappresentanti degli enti locali e la
Giunta regionale per l’attuazione della legge n. 54
e per esaminare le possibili modifiche derivanti
dall’esperienza maturata in questa prima fase di
applicazione della legge. In questo contesto è stata rivendicata la
valorizzazione, la responsabilizzazione e
l’attuazione dei principi federalisti delle
autonomie locali. È stata anche formalizzata una proposta che la
Giunta regionale ha accolto, tendente a limitare il più possibile i
trasferimenti finanziari con vincolo di destinazione.
È una proposta che in linea di principio ci vede favorevoli
perché va a rendere autonoma una gestione, quella degli enti
locali, che autonoma deve essere. La preoccupazione, o meglio la
perplessità, che peraltro abbiamo già avuto modo di esprimere in
commissione, è dovuta al fatto che alcune importanti leggi di
settore non verranno più finanziate e il nostro timore è che a
farne le spese saranno i comuni più piccoli, i più deboli
finanziariamente, che potrebbero non essere sufficientemente
compensati da una ridefinizione dei parametri di ripartizione dei
fondi tra i comuni, attualmente all’esame del CELVA.
Mi rendo comunque conto che è una proposta nata in sede di
Consiglio permanente degli enti locali e che pertanto andava
accolta; auguriamoci che siano state fatte tutte le dovute
riflessioni e che la nostra perplessità non abbia motivo di
esserci. Una riflessione che invece mi pare corretta e che si sta
sviluppando tra enti locali e Regione riguarda il ruolo della
Comunità montana nel nuovo contesto politico-amministrativo.
Mi pare corretto affermare che la Comunità montana è ente di
servizio dei comuni e quindi il rapporto non può essere
Regione-Comunità montana, bensì Comune-Comunità montana. Questo
nuovo rapporto, a mio avviso, comporterà una maggiore
responsabilizzazione dell’ente Comunità montana che
sulla base della sua funzionalità si vedrà riconoscere o meno dai
comuni una serie di servizi e di conseguenza una serie di
trasferimenti finanziari.
Uno dei settori più impegnativi dal punto di vista finanziario è
certamente quello della sanità. È un settore che anche nelle altre
regioni assorbe una parte consistente delle risorse. È un comparto
nel quale periodicamente si fanno accordi nazionali e si fissano
obiettivi che non vengono quasi mai raggiunti. In Valle
d’Aosta da qualche anno vige un sistema anomalo,
ossia la Regione paga interamente la spesa sanitaria in cambio di
una partecipazione sulle imposte - da ultimo avrebbe dovuto far
fronte alla spesa sanitaria con i proventi dell’IRAP
-, gode di una gestione autonoma, ma è sottoposta ad alcuni vincoli
stabiliti dallo Stato centrale per quanto riguarda la spesa
farmaceutica ed i contratti di lavoro.
Così, mentre l’IRAP non ha dato i risultati
preventivati, la spesa sanitaria, specie per volontà manifestatesi
altrove, è cresciuta oltremodo e la Regione ha dovuto fare fronte
alla forte differenza tra entrate ed uscite con fondi del proprio
bilancio. Sembrava finalmente che con il nuovo Governo si
addivenisse ad un accordo serio e duraturo che stabilisse una spesa
definita da cui partire e poi giustamente ogni regione interveniva
se sforava quella spesa: il famoso concetto del "chi rompe, paga".
Tutto ciò al momento non è ancora avvenuto e pertanto anche nel
bilancio del 2002 troviamo una sostanziale differenza tra le
entrate (IRAP per l’appunto) e le uscite.
Ci auguriamo che quanto prima riprenda la trattativa con lo
Stato e si arrivi finalmente ad un accordo serio per tutte quante
le regioni e soprattutto ci auguriamo che la "partita sanità" non
sia soltanto governata dal Ministro dell’economia,
ma anche da quello della sanità. Troppo importante è questo settore
nella società italiana per ridurlo solo e semplicemente ad un puro
confronto economico.
Venendo alla problematica della nostra Regione, vorrei esprimere
tre riflessioni di carattere generale.
La prima riflessione che mi sento di fare è che condivido
l’impostazione generale del bilancio della sanità
per quanto riguarda i trasferimenti all’azienda USL.
Intendo dire che mi sembra corretto, come ha detto
l’Assessore alla sanità, aver dato maggiore
copertura iniziale, ben sapendo che altrimenti si sarebbe dovuto
intervenire successivamente non per ripianare dei disavanzi, come
impropriamente sono sempre stati chiamati, ma per correggere delle
stime che erano sottovalutate. Certo, si tratta ancora di stime e
con molte incognite, specie quella farmaceutica, ma se sono stime
più attendibili, sarà anche più facile capire se la gestione
dell’azienda USL risponde a dei sani criteri di
efficienza.
Il secondo punto riguarda il rapporto costi/servizi. In
commissione l’Assessore Vicquéry ha fatto una buona
analisi su questo argomento; ci ha detto che la Giunta regionale
dovrà prendere delle decisioni, dei provvedimenti per contenere i
costi, probabilmente però a scapito dei servizi.
Ci ha chiesto di riflettere su questo argomento perché non è una
questione di poco conto. La suggestione che mi sento di dare, non
solo all’Assessore ma all’intera
Giunta, è che, pur condividendo la necessità di razionalizzare il
più possibile i servizi, di contenere il più possibile le spese, di
evitare tutti gli sprechi possibili - ma queste sono tutte cose
ovvie che le persone di buon senso e la Giunta in questo caso sanno
fare benissimo -, io porrei molta attenzione alla riduzione dei
servizi. Non dimentichiamo che se vogliamo, ed in questo senso ci
siamo sempre espressi, mantenere la gente sul territorio, se non
vogliamo abbandonare i paesi di montagna, se ci teniamo che nei
piccoli centri si debbano avere servizi di prima necessità, se
vogliamo dare accoglienza e sicurezza ai turisti, ebbene non
possiamo ridurre taluni servizi.
Saremo obbligati, per la conformazione del territorio, per
l’attenzione al sociale che la nostra Regione ha
sempre dimostrato, per l’economia turistica e così
via, a fare scelte che comporteranno delle spese, ma ritengo che,
nel caso si dovesse veramente arrivare a scelte drastiche tra il
mantenimento del sociale e altre iniziative di carattere sportivo o
folcloristico, dovrebbero essere queste ultime a segnare il
passo.
La terza considerazione che volevo fare riguarda la
realizzazione della terza fase del Presidio ospedaliero. Ritengo
interessante l’iniziativa che state promuovendo e
che dovrebbe permettere di costruire l’ala nuova
dell’Ospedale di via Ginevra tramite il "project
financing".
Mi pare che i tempi siano maturi per percorrere questa strada
del finanziamento pubblico/privato, soprattutto alla luce delle
intenzioni dell’Amministrazione che lei, Assessore,
ci ha esternato e che prevedono la gestione da parte del privato di
tutti i servizi di carattere generale, del parcheggio, delle
pulizie, eccetera, ossia di quei servizi che notoriamente al
pubblico costano molto e che il pubblico non riesce a far
funzionare a dovere.
Interessante mi pare anche l’idea di affidare al
privato la gestione del Beauregard inteso come struttura per la
riabilitazione e la lunga degenza. Mi pare che si tratti di uno dei
primi casi di "project financing" ospedaliero in Italia,
auguriamoci di vederlo realizzato e funzionante al più presto.
Non risponderò al Consigliere Beneforti per le accuse del tutto
gratuite al vertice dell’USL. La risposta al vertice
dell’USL la stanno dando i fatti e i fatti ci dicono
che importanti iniziative sono state messe in atto e hanno già dato
importanti frutti, come la riduzione dei tempi di attesa,
l’aumento del numero di interventi,
l’attivazione della guardia chirurgica e della
guardia tecnica nel laboratorio di analisi. Sono dati incoraggianti
e che andrebbero valutati seriamente e non visti sempre e soltanto
in un'ottica personale di contrarietà prevenuta nei confronti della
Dirigenza dell’USL.
Il 2002 è stato proclamato dall’Assemblea
generale delle Nazioni unite "Anno internazionale della montagna".
Si tratta certamente di un evento importante per affrontare
problemi, che se sono particolari della montagna, sono però di
interesse generale del pianeta per le ripercussioni che possono
avere nella vita stessa del pianeta. Basti pensare a quello che di
più prezioso posseggono e che nel mondo sta diventando sempre più
raro: l’acqua. Si può dire che il 2002 è
l’anno della Valle d’Aosta in quanto
regione di montagna.
La cosa non è così paradossale come potrebbe sembrare in un
primo momento, anzi noi dovremmo approfittare
dell’attenzione che a tutti i livelli verrà data
alla montagna per cercare di far capire a tutti, ed in particolare
all’Unione europea, che in questo momento è il
nostro interlocutore più difficile, la differenza tra la montagna e
quindi la Valle d’Aosta e le altre regioni. I
problemi con l’Unione europea riguardano tutti i
settori economici, dagli interventi per l’industria
a quelli del turismo, a quelli del territorio e
dell’agricoltura.
In questo momento i punti caldi sono soprattutto nel settore
agricolo. Io non voglio qui rifare dibattiti che abbiamo già fatto
e che ancora faremo su interventi specifici, mi pare però di poter
dire che il problema è di carattere generale ossia, fino a quando
non saremo riusciti tutti quanti, quindi tutte le zone di montagna
dell’Unione europea, a far capire che è necessario
un approccio diverso ai problemi delle zone di montagna rispetto
alle zone di pianura, la battaglia sarà una battaglia persa e
questo vale per l’agricoltura, per
l’artigianato, per l’industria e per
il turismo. Produrre in montagna, produrre in Valle
d’Aosta costa di più che altrove, per cui viene meno
la competitività se non ci sono dei correttivi.
L’Eurodeputato Caveri ha ragione quando sostiene
che bisogna
"ribadire al Parlamento europeo la necessità che la
politica della concorrenza con i limiti agli aiuti pubblici
nell’economia deve essere "tarata" in montagna alle
particolari esigenze che si manifestano e non solo nel settore
agricolo, ma anche nel settore turistico, artigianale e
industriale"
.
Alcuni primi timidi passi si stanno facendo. Abbiamo appreso con
soddisfazione che il Ministro La Loggia tre giorni fa, a
Saint-Vincent, ha affermato che presenterà
all’Unione europea una piattaforma programmatica per
mettere nell’agenda dell’Unione una
specialissima e particolarissima attenzione ai problemi della
montagna e lo stesso farà nei confronti del Governo italiano per
rilanciare il "sistema montagna".
Un’altra iniziativa è stata presa - la ricordava
poc’anzi il collega Nicco - nel mese di settembre
dal Parlamento europeo che ha approvato una risoluzione su "25 anni
di applicazione del regime comunitario a favore
dell’agricoltura nelle regioni montane", nella quale
si afferma che è assolutamente necessario controbilanciare gli
svantaggi naturali permanenti con pagamenti compensativi in quanto
l’agricoltura svolge una funzione di conservazione
dell’ambiente e del paesaggio.
Sono cose che sosteniamo da sempre in Valle
d’Aosta e che, finché è stato possibile, sono state
attuate. Ecco perché ritengo che approfittare di questo evento,
quello del 2002 quale "Anno internazionale della montagna", possa
servire per sostenere con forza quelle problematiche che
interessano la Valle d’Aosta e che a Bruxelles
stanno affrontando timidamente. Non conosco i progetti della Giunta
in questo senso, ma ritengo che alcune iniziative, se già non
programmate, andrebbero probabilmente valutate e programmate
tenendo presente le altre numerose iniziative che
l’Assessorato del turismo ogni anno mette in
cantiere per promuovere un settore che si dimostra sempre più
importante per l’economia valdostana, un settore
che, salvo imprevisti climatologici - mancanza di neve e
temperature alte come in questi giorni - preannuncia una buona
stagione invernale.
La riapertura del Tunnel del Monte Bianco, speriamo al più
presto, il ritorno completo alla normalità post alluvione,
soprattutto i fatti di New York, dovrebbero indirizzare verso le
nostre stazioni invernali quei turisti che negli anni scorsi
preferivano una vacanza ai Tropici.
Ci pare opportuno ripetere la giornata della Festa
dell’inverno che lo scorso anno si rivelò
un'iniziativa molto valida anche se fatta in un contesto un po'
diverso. Ecco, il recupero di una clientela, che probabilmente già
frequentava in passato la montagna o che potrebbe frequentarla
quest’anno per la prima volta, deve, a mio avviso,
rappresentare il punto di forza del principale settore economico
della Regione.
La riforma dell’organizzazione turistica con
l’individuazione precisa di chi fa la promozione, di
chi fa la vendita del "prodotto Valle d’Aosta", di
chi si occupa dell’accoglienza del turista, dovrebbe
fin da quest’anno dare i suoi frutti. Poi ci pare
importante che anche gli operatori abbiano capito che non si può
più fare turismo solo con la neve in inverno e con
l’ambiente e il territorio in estate.
Le possibilità che la Valle d’Aosta offre e che
finalmente gli operatori, anche su stimolo della Regione, stanno
attuando, fanno sì che il turismo culturale, quello gastronomico, e
speriamo presto anche quello termale, si stiano affermando, andando
a completare l’offerta turistica tradizionale
dell’estate e dell’inverno.
Ci paiono interessanti a questo proposito le iniziative
promozionali previste in Italia ed all’estero per
far conoscere il "prodotto Valle d’Aosta", un
prodotto proposto nella sua interezza con la valorizzazione di
tutte le sue componenti: ambientali, artistiche, architettoniche,
culturali, folcloristiche, gastronomiche.
Nel 2002, la recente legge n. 19, inerente gli interventi
regionali a sostegno delle attività turistico-ricettive e
commerciali, sarà pienamente operativa sia per quanto riguarda la
concessione di contributi in conto capitale, sia per quanto
riguarda la concessione di mutui a tasso agevolato a valere sui
fondi di rotazione regionale.
È una legge che ha giustamente creato grandi aspettative nel
mondo imprenditoriale turistico-alberghiero ed extra alberghiero e
nel settore del commercio. La grande richiesta di informazioni e di
chiarimenti, a cui si trovano sottoposti giornalmente gli uffici
competenti, costituisce un buon segnale del fatto che il
provvedimento era atteso fra gli operatori turistici e commerciali,
e potrà dare una risposta concreta all'intero settore.
Così come andranno ad arricchire l’offerta
turistica altri tre importanti provvedimenti:
- il primo riguarda gli investimenti nel settore degli impianti
a fune, non solo nelle infrastrutture, ma anche nel settore del
servizio di soccorso sulle piste di sci;
- il secondo si riferisce al piano di interventi per la
realizzazione di infrastrutture ricreativo-sportive a livello
regionale;
- il terzo intervento tende a valorizzare
l’importante patrimonio alpinistico costituito dai
sentieri di montagna, dai rifugi e dai bivacchi, beni
indispensabili per un turismo di montagna in continua crescita.
Colleghi consiglieri, come altre volte durante la discussione
del bilancio di previsione non ho citato cifre, non ho analizzato
percentuali, non mi sono posto il problema del rapporto spese
correnti/spese di investimento, che fra l’altro -
permettetemi di dirlo - è un falso problema, e forse non
l’ho fatto perché per diversi anni, nella mia
qualità di Assessore alle finanze, ho dovuto cimentarmi con quelle
cifre; forse non l’ho fatto perché altri (il
relatore, il Consigliere Cerise, l’Assessore
Agnesod) lo hanno fatto e lo hanno fatto molto bene; sicuramente
non l’ho fatto perché penso che
l’impostazione di un bilancio di previsione della
Regione può essere molto chiara al di là delle cifre contenute.
In questo bilancio mi interessava trovare la volontà della
maggioranza e quindi della Giunta di:
- intervenire per risolvere i problemi
dell’alluvione e degli alluvionati;
- sostenere il mondo produttivo per continuare a creare
ricchezza e lavoro per la comunità valdostana;
- favorire il sociale in tutte le sue forme;
- portare a termine le varie opere in cantiere nei diversi
settori dell’Amministrazione;
- non utilizzare la pressione fiscale per realizzare tutto
questo.
Queste sono le "cose" che, al di là delle cifre, io cercavo in
questo bilancio e, poiché le ho trovate, il mio giudizio su questo
bilancio è positivo.
Depuis 12 heures 8, c'est M. le Vice-président Lattanzi qui
remplit les fonctions de Président de la séance.
Presidente
La parola al Consigliere Aloisi.
Aloisi (GM1)
Non essendo stato Assessore alle finanze
anch'io non tratterò di cifre, anche perché ritengo che
l’impostazione, le riflessioni e gli interventi
debbano andare per forza verso quella che è una direzione politica.
Credo che sia l’Assessore Agnesod che il relatore
Cerise siano stati molto esaustivi nelle loro relazioni.
La pausa di riflessione è servita anche al mio gruppo per fare
alcune considerazioni, ognuno voleva intervenire tirandomi la
giacca più a destra che a sinistra, alla fine sono dovuto
intervenire io in qualità di gruppo misto!
Stamani per certi aspetti in discussione generale mi è sembrato
di assistere al Truman Show, alcuni Consiglieri hanno dato al loro
intervento un taglio forte e a "tinte fosche" prefigurando un
contesto per nostra fortuna virtuale e non reale.
Partirò dal titolo: "ritorno alla normalità" per dire che questo
bilancio non rappresenta solo un ritorno alla normalità, ma lo
possiamo considerare un documento contabile onesto, realistico,
sobrio e in armonia con le esigenze della nostra comunità e, se lo
rapportiamo soprattutto alle difficoltà che abbiamo dovuto
incontrare, in particolare all'incertezza di alcune "cose" che
davamo scontate in passato per quanto riguarda le entrate dello
Stato - su questo abbiamo dovuto aprire un'altra riflessione -, le
iniziative che sono state previste quanto meno ci mettono nelle
condizioni di poter affrontare con serenità il futuro.
Questo bilancio rappresenta anche con semplicità il lavoro
svolto in équipe dalla Giunta nel rispetto degli accordi di
programma e delinea in modo chiaro gli interventi prioritari per la
ricostruzione, e nel contempo mantiene i livelli di investimento
con segnali fortemente positivi per una ripresa economica che può
delineare un futuro significativo per la nostra economia, quindi
non solo un bilancio di consolidamento, ma l’inizio
di una nuova fase di sviluppo che dovrà portare benefici a tutti,
in particolare al mondo del lavoro.
Credo che il tanto vituperato Assessorato dell'industria e
dell’artigianato, che spesso, secondo alcune
considerazioni sentite anche stamani in quest’aula,
avrebbe poco peso politico, sia stato uno degli elementi trainanti
per gli introiti, basti pensare solamente al dato IRPEG che ci
permette di "portare" a termine una serie di investimenti proprio
per l’aumento delle entrate e allora questo
Assessorato, che per certi aspetti, insieme a tutta
l’impostazione filosofica del bilancio, ha dato
dimostrazione di efficienza, anche in prospettiva di quello che può
essere tutto lo sviluppo di una ripresa economica, necessita di
alcune raccomandazioni o di alcune riflessioni.
La prima è che bisogna cercare di coniugare al meglio la
formazione professionale con la programmazione, questo è un
elemento che si rende indispensabile, utile e prioritario perché in
questo modo possiamo garantire quella manodopera, quelle maestranze
e quelle professionalità che il mercato richiede e che a volte non
siamo stati in grado di reperire in loco, si è dovuti ricorrere
spesso ad un mercato del lavoro fuori dai confini della nostra
Regione.
La seconda considerazione è che, sempre
nell’ottica dell'industrializzazione, la bassa Valle
per tutti questi anni è stata oggetto di attenzione, e giustamente
perché non ci dobbiamo dimenticare la crisi che è venuta fuori a
seguito dell'Olivetti, a seguito di tutta una serie di certezze che
sono venute a mancare, ed è arrivata quasi ad un livello di
saturazione, pertanto credo che la stessa attenzione, che è stata
riservata a questa parte della regione, oggi debba essere riservata
alla città di Aosta sia per creare nuove occasioni di lavoro, anche
perché qui i tassi di disoccupazione sono decisamente più elevati
rispetto al contesto regionale, sia perché con questa attenzione
nell'ambito del Capoluogo regionale possiamo ritornare ad un
equilibrio fra i vari settori produttivi.
Questo significa utilizzare al meglio le potenzialità e le
opportunità che ci vengono dall’area Cogne, questo
significa che in questo tipo di filosofia di nuovi insediamenti
anche industriali non solo garantiamo l’occupazione,
ma aumentiamo decisamente il gettito finanziario.
Aosta merita di più anche come città che va rilanciata sotto
l’aspetto turistico, se è vero che la maggior parte
dei beni culturali significativi sono situati nel Capoluogo.
Qui proporrò una mia riflessione senza con questo andare a
scompigliare programmi, iniziative e prospettive: perché Aosta non
può essere dotata di una dipendenza della Casa da gioco? Questo non
significa bloccare la costruzione di una nuova Casa da gioco in
Saint-Vincent, però questa soluzione, alla luce di quanto è
successo a Venezia, può metterci nelle condizioni di poter
costruire o utilizzare o comunque andare alla ricerca di una
dipendenza della Casa da gioco nella città.
Quello che è stato fatto altrove potrebbe essere fatto anche da
noi e significherebbe molto per la città, per l'iniziativa
turistica, per il rilancio di questa città che per certi aspetti è
spenta o si sta lentamente spegnendo, significherebbe andare a
completare tutti gli sforzi che sono stati fatti per Aosta
Capoluogo.
Ho iniziato il mio intervento dicendo che avrebbe avuto un
taglio politico, anche perché credo che questo sia un bilancio
onesto, sereno, tranquillo che ci mette nelle condizioni di poter
affrontare il futuro. Come lo immagino questo futuro? Mi richiamo
in parte alle mie origini marinare ed immagino la Valle
d’Aosta come un veliero che, dopo aver superato i
mari tempestosi della natura, può, con qualche vela sgualcita, ma
con tutti gli alberi maestri intatti, affrontare con tranquillità
il mare aperto; di solito si dice "buon vento", quando si affronta
il mare aperto ed io dirò "buon vento" a questo bilancio
dichiarando il voto favorevole del gruppo misto.
Presidente
La parola all’Assessore al
bilancio, finanze e programmazione, Agnesod per la presentazione di
un emendamento.
Agnesod (UV)
Voglio annunciare la presentazione di un
altro emendamento all’articolo 7 sempre del disegno
di legge n. 145, dopo il comma 3 è inserito un comma 3 bis che
consiste nel regolamentare la determinazione dei trasferimenti in
base alla legge n. 48 spettanti al Comune di Aosta.
L’articolo in questione prevede una delibera
della Giunta regionale, sentito il CELVA in accordo con il comune
stesso, anziché l’applicazione della formula per la
determinazione dei trasferimenti contenuta
nell’allegato A della legge regionale n. 48.
Presidente
La parola al Consigliere Borre.
Borre (UV)
La Regione con la sua presenza
nell'imprenditoria valdostana, tramite Finaosta, svolge un ruolo di
rilancio, di sostegno, incentivante e di garanzia. La critica, che
si sente fare non solo in quest’aula, ma anche
all’esterno, è che la Regione con la sua presenza
soffoca l’iniziativa privata: troppi i settori che
direttamente o indirettamente hanno il "cordone ombelicale" legato
alla Regione. Può darsi che tanta presenza pubblica non favorisca
il settore privato, ma se non ci fosse stata e se non ci fosse
questa ingerenza, quante di queste aziende sarebbero sopravvissute
o sarebbero rimaste in mano ad imprenditori valdostani? Quale
sarebbe l’indotto economico e sociale per la nostra
Regione se non si fosse intrapresa questa strada? Quale il livello
di autonomia, quale il ruolo dell’uomo se tutto il
potere economico fosse in mano alla nuova imprenditoria del
globale?
È vero che si dovrà lavorare per arrivare all'obiettivo
risultante dal seguente schema:
- Regione: momento programmatorio, di indirizzo, sostegno e
controllo dell'economia regionale;
- Imprenditori: momento di produzione; quindi autonomia,
capacità professionale e ampi spazi di concorrenzialità.
Questi due momenti devono trovare concertazione e
collaborazione, non solo per produrre ricchezza, ma anche e
soprattutto per mettere al centro di tutte le operazioni
l’uomo, la sua dignità, le sue esigenze. Oggi la
Regione con la sua azione permette entrate che troviamo nel
bilancio, domani le basi ci sono, la volontà anche, ma "à chaque
jour sa peine", la frase non è mia, ma il pensiero è anche il mio.
La DEVAL, la GEVAL, il Casino sono società compartecipate, che sono
già momento di risposta per le entrate sia per la Regione che per
consorzi e società, ma sono anche e soprattutto garanzia per una
qualificata occupazione e di una gestione valdostana di una
ricchezza valdostana. Detto questo, che ritengo uno dei punti
qualificanti di questa Giunta e di questa maggioranza, voglio fare
alcune riflessioni sul bilancio.
È un bilancio fortemente caratterizzato da due punti: il dopo
alluvione e la volontà politica per un decentramento
amministrativo. Questi due momenti, che sono dimostrazione di
impegno e coerenza, non hanno però distratto
l’attenzione dai problemi contingenti o dai
programmi in itinere.
La sanità che, malgrado debba far fronte esclusivamente con
risorse della Regione alle spese e seguire invece gli indirizzi
dettati dal Governo, sta veramente lavorando per dare una risposta
a misura d’uomo. Questo bilancio continua a dare
strumenti di supporto ai diversi settori economici, mantiene e
rafforza le scelte nel quadro dei servizi sociali.
Non vi sono riduzioni né di soldi, né di attenzione nel settore
universitario, nel sostegno allo studio, viene rafforzata
l’autonomia scolastica.
Un capitolo su cui porre forte attenzione non solo per
l’impegno economico, ma per una svolta culturale, è
la delocalizzazione degli edifici esposti a rischio idrogeologico.
Nel settore dell’abitazione alcuni articoli
prevedono modifiche al sistema di erogazione di mutui prima casa e
di fondi per finanziare l’edilizia agevolata. Forse
questo è un settore che dovrà essere approfondito affrontando il
tema della politica dell’abitazione.
Questo è un bilancio quindi che non ha come solo obiettivo la
previsione di far quadrare i conti, è un bilancio che articola la
strategia finanziaria al fine di attuare interventi che abbiano un
ritorno nel medio termine e che non si riducano a semplici
correttivi per una condizione contingente.
È utile dire che non si aumenta la pressione fiscale, è doveroso
dire che questo bilancio, tenendo ben presente i punti fermi:
Traforo Monte Bianco, alluvione, sanità, quadro di riferimento
economico non solo statale dopo l’11 settembre, è un
buon indicatore del lavoro della Giunta. Penso che in questa fase
di applicazione della legge regionale n. 54 "Sistema delle
autonomie in Valle d’Aosta" e della legge n. 45/1995
"Riforma dell’Amministrazione regionale" sia
necessaria una riflessione:
- da una parte vi è la necessità di interventi di carattere
regionale per le infrastrutture e per migliorare la qualità di vita
e dare servizi sempre più necessari al cittadino (scuola, sanità,
trasporti, abitazione);
- dall’altra vi è il rischio che il continuo
aumento delle spese obbligatorie e incomprimibili (personale, costi
di gestione delle infrastrutture pubbliche) possa provocare
drastiche riduzioni ai programmi degli interventi di cui dicevo
prima.
È necessario fare un attento esame insieme al CELVA e verificare
quali possibili correttivi possono essere attuati affinché
l’attuazione degli articoli legati ai trasferimenti
di competenze e finanziamenti non costituisca un problema per i
bilanci del futuro, non solo regionali, ma anche comunali, ben
consci che il federalismo ha i suoi costi.
Voglio dedicare alcune mie riflessioni a due settori:
agricoltura e turismo.
L’agricoltura è un settore che sta subendo un
cambiamento non solo dovuto alla politica comunitaria, ma anche
alle esigenze della nostra politica economica agricola, del nostro
territorio. In questa direzione va il Piano rurale 2000-2006, una
pianificazione che rivoluziona in positivo tutto il mondo agricolo
e che imposta in maniera non più teorica il principio che
agricoltura, commercio e turismo sono gli elementi trainanti
dell’economia valdostana nel rispetto di tradizioni,
cultura e ambiente.
Vi sono infatti nel piano concrete possibilità di sostegni alla
rivitalizzazione di siti rurali, di villaggi; sostegni
all’economia rurale con agriturismo; sostegni alla
produzione di prodotti tipici sia alimentari che artigianali;
sostegni all'agricoltura biologica che non è poi altro che il
nostro vecchio sistema di produrre; sostegni alla zootecnia al fine
di avere non solo stalle indenni, ma allevamenti autoctoni sempre
più di qualità.
Con questo piano si va verso un'agricoltura giustamente
sostenuta vista la nostra realtà, si va verso una formazione e
informazione nel mondo agricolo che porta alla consapevolezza di
essere imprenditori.
I sostegni in agricoltura non possono essere semplicemente
contributi assistenziali, devono al contrario essere sostegno ad un
lavoro mirato alla redditività, tenendo ben presente quali sono le
incombenze che gravano sull’agricoltore per operare
bene nell’azienda, contribuendo al mantenimento se
non al miglioramento dell’ambiente. Va di pari passo
combattuta una battaglia con l’Unione europea per un
giusto riconoscimento della diversità e delle difficoltà
dell’agricoltura di montagna. Per quanto riguarda
l’alluvione, chi gira sul territorio può rendersi
conto della felice scelta fatta dall’Assessorato di
avvalersi del contributo dei consorzi di miglioramento
fondiario.
Il settore del turismo è un settore oggi più che mai vitale. In
questo settore si è fatto tanto e per fare tanto si è dovuto anche
lavorare tanto, credo però che si debba andare oltre:
c’è bisogno di una fotografia sincera, coraggiosa
dei settori strettamente legati fra loro: agricoltura, turismo,
commercio, artigianato. Una volontà non solo politica, ma anche dei
responsabili dei vari settori di lavorare insieme, lavorare senza
"orti" e senza "steccati" da difendere.
Si deve lavorare su un piano simile al Piano di sviluppo rurale
con i vari programmi di intervento capaci di integrare le varie
iniziative e capaci di interpretare le varie realtà nelle diverse
località. Attenzione al modello di turismo solamente al servizio
del turista, alla ricerca della massa, cerchiamo di abbandonare un
modello imposto dalla domanda che vede come elemento unico le
bellezze e le ricchezze ambientali e ha come "offerta" la nostra
cultura, le nostre tradizioni semplicemente come folclore.
La nostra Regione deve e può offrire un ambiente familiare,
buona cucina, un mondo agricolo sano e custode di un patrimonio
eccezionale: il territorio; offre un mondo artigianale ricco di
proposte, un mondo industriale dimensionato alla nostra realtà e
rispettoso dell’ambiente, comuni e villaggi
dimensionati ai villeggianti in cerca di serenità e tranquillità,
un domaine sciistico invidiabile. Non sciupiamo tutto questo con un
turismo del "mordi e fuggi".
Concludo con un appello agli Assessori e alla Giunta: è questo
uno strumento che dal punto di vista politico deve trovare momenti
di partecipazione assai diversi dagli attuali. È vero che la troppa
democrazia frena e non giova forse all'esigenza del fare, è vero
che associazioni, cooperative, consorzi hanno a volte una visione
egoistica dei problemi, è vero che i consiglieri potrebbero, forse,
avere più conoscenza della materia, ma è altrettanto vero che la
partecipazione a volte porta alla condivisione e che dieci, cento,
mille teste possono vedere, pensare qualcosa che magari può
sfuggire a un ristretto comité o groupe de travail.
Sono necessarie misure di partecipazione non solo a questo atto,
ma ad altri atti altrettanto importanti per la vita economica e
sociale della nostra Regione, misure che non siano formali prese
d’atto dell’ultimo momento, ma siano
espressione di confronto e scontro avendo ben presente ognuno il
proprio ruolo.
È necessario un ruolo diverso del Consiglio regionale, una legge
elettorale che modifichi e separi il ruolo della Giunta da quello
del Consiglio. Nessuna ingerenza nella guida
dell’autobus, ma che almeno il passeggero a bordo
sappia dove va e cosa va a fare, forse non ha potuto chiederlo
prima di salire, altrettanto vale per coloro che vogliono salire
visto che è il mezzo di trasporto dei Valdostani che vogliono
partecipare alla vita pubblica del loro Paese.
Président
C’était la dernière intervention
de la matinée, la séance est levée et reprendra en début
d’après-midi, à 16 heures.
