Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3556 del 8 luglio 1992 - Resoconto
OGGETTO N. 3556/IX Acquisto di due dopler analogici da
assegnare in dotazione ai poliambulatori di Donnas e Morgex.
(Interpellanza)
Presidente
Do lettura dell'interpellanza presentate dal
Consigliere Beneforti:
Interpellanza A conoscenza delle delibere di Giunta n. 9.049
del 27/09/91 e n. 10.606 dell'8 novembre 1991 nonché della delibera
del 25/03/1992, riguardanti l'acquisto di n. 2 "Dopler" analogici
con laser da assegnare in dotazione ai poliambulatori di Donnas e
di Morgex, per una spesa complessiva di lire 99.960.000 =
(novantanovemilioninovecentosessantamila) I.V.A compresa;
il sottoscritto Consigliere regionale
interpella
l'Assessore competente per conoscere:
- se, dato il tempo trascorso, le due attrezzature sono state
acquistate definitivamente e collocate nei rispettivi
poliambulatori come previsto dalla delibera di Giunta, in premessa
richiamate;
- se, in caso affermativo, da quando il servizio ha avuto inizio
e con quale personale;
- se, in caso negativo, i motivi che hanno ostacolato la messa
in servizio delle nuove attrezzature, data l'urgenza di dare,
nell'interesse dell'utenza, una migliore funzionalità del servizio
di chirurgia vascolare presso i due poliambulatori localizzati in
alta e bassa Valle.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Da tempo è in corso un'azione di
decentramento dei servizi verso gli ambulatori di Morgex, Châtillon
o Donnas.
Questa azione non è iniziata certamente nel periodo in cui chi
parla era in Giunta, è iniziata prima, è stata continuata e sarà
continuata.
Come è stata portata avanti un'azione di potenziamento delle
strutture stesse, perché per dare delle strutture decentrate
occorre avere servizi adeguati.
Morgex è stato inaugurato lo scorso anno, Châtillon è in via di
ristrutturazione, a Donnas il progetto di ristrutturazione è stato
definito e rientra nei finanziamenti statali previsti per il
triennio 93/96 in quanto tutto è slittato.
Il decentramento dei servizi sul territorio si rende necessario
per due motivi fondamentali: per eliminare l'afflusso su Aosta, per
ridurre i tempi di attesa da parte degli utenti e per dare agli
utenti servizi sempre più efficienti e sempre più vicini alle loro
residenze.
Questo principio è stato considerato anche per quanto riguarda
la funzionalità del servizio di chirurgia vascolare.
Infatti, d'accordo con il primario dell'unità operativa di
chirurgia vascolare è stata presa la decisione di acquistare due
apparecchi "Dopler" analogici, da assegnare in dotazione ai
poliambulatori di Donnas e di Morgex.
Con la presente interpellanza si chiede, alla luce delle
delibere che nell'interpellanza stessa sono citate, se le
apparecchiature sono state acquistate ed installate, se il servizio
ha avuto inizio ed i motivi eventuali che hanno impedito
l'assegnazione e la funzionalità delle apparecchiature.
Si dà atto che dalle ore 11,03 presiede il Vicepresidente
Trione
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
In riferimento anche alle ultime
affermazioni del Consigliere Beneforti e rispetto all'interpellanza
precedente, è vero che abbiamo avuto in eredità i beni ed anche i
mali della sanità e che stiamo cercando in tutti i modi di far sì
che il servizio pubblico funzioni, aldilà di quelli che possono
essere gli interessi privati delle persone. Non abbia dubbio il
Consigliere Beneforti che sulla questione in oggetto l'Assessorato
intende andare fino in fondo.
I "Dopler", citati dal Consigliere, sono stati acquistati e sono
a carico dell'unità operativa di chirurgia vascolare e sono già
stati collocati nelle sedi di Donnas e di Morgex, allo scopo
proprio di decentrare l'attività diagnostica dell'unità operativa
citata. Sempre allo scopo di incrementare e decentrare tale
attività, negli ultimi due anni sono stati formati ed assunti dei
tecnici di fisiopatologia vascolare, il cui compito è quello di
eseguire materialmente gli esami.
Resta da risolvere il compito del medico che ha la supervisione
nell'esecuzione dell'esame e la sua interpretazione e refertazione.
L'unità operativa di chirurgia vascolare ha attualmente in organico
8 persone, tra assistenti, aiuti-primari e il primario. Un posto è
vacante e non è ancora stato coperto, penso che il Consigliere
Beneforti conosca la situazione del concorso che doveva essere
espletato, che ha avuto delle traversie e che è in fase di
espletamento.
Bisogna aggiungere che un posto si renderà vacante dal 1° agosto
1992, per il trasferimento di un assistente in altro ospedale. Il
primario aveva a suo tempo richiesto, nella futura pianta organica
dell'U.S.L., l'inserimento di due medici, proprio per incrementare
l'attività dei poliambulatori e per andare nel senso ricordato, di
decentrare sul territorio. Quindi esiste al momento una indubbia
situazione di carenza medica.
Ci sono sei medici in servizio, sugli otto che sono previsti
nell'attuale pianta organica, la quale, a parere del primario,
rende impossibile l'utilizzo dei "Dopler" acquistati. Il primario
si è comunque detto disponibile ad iniziare l'attività del
poliambulatorio di Donnas, a partire dal 1° settembre 1992, quindi
dopo le ferie.
Stiamo verificando con il primario come risolvere la questione
del personale, per potere al più presto cominciare l'attività
nell'altro poliambulatorio di Morgex.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Prendo atto di quanto l'Assessore Cout
ha riferito.
Devo dire che quando furono acquistati questi "Dopler", essi
furono acquistati di comune accordo con il primario dell'unità
operativa interessata, proprio perché fosse garantito il personale.
Infatti, fu portato avanti il corso dei cinque tecnici nei due anni
precedenti, proprio per avere i tecnici a disposizione per
effettuare questi servizi.
E' vero anche che la pianta organica non è stata portata avanti,
anche se c'era una proposta di pianta organica, discussa a livello
di organizzazioni sindacali ed altri livelli, ed era previsto anche
l'aumento del personale nell'unità operativa.
Ritengo che si possa ugualmente affrontare e risolvere il
problema con l'articolo 13 di quella famosa legge, che prevede la
possibilità di assegnare ai medici delle ore nei poliambulatori.
Sono a conoscenza che ci sono dei medici di chirurgia vascolare che
possono benissimo assumere tale incarico.
Se lei Presidente, quando presiederà la commissione, e lei
Assessore, assegnerete in base all'articolo 13 le ore che sono
dovute e che si possono assegnare, ci sono medici che possono
coprire queste ore. Quindi, se ci sono i tecnici della chirurgia
vascolare, ci sarà anche il medico che legge i referti che vengono
presentati.
Quello che ci dispiace è di vedere che questi macchinari, che
costano cento milioni, debbano restare fermi. Nell'interesse
dell'utenza, mi rendo conto della situazione, chiedo che si cerchi
di fare quanto è possibile perché i macchinari vengano messi in
funzione.
