Classificazione
CONSIGLIO REGIONALE
Attività consiliare d'aula



Oggetto del Consiglio n. 3104 del 21 novembre 2007 - Resoconto
OBJET N° 3104/XII - Communications du Président du Conseil
régional.
Presidente
- Comunico che il Presidente Perron è assente
per motivi personali. Informo i colleghi dell'attività della
Presidenza e degli organi del Consiglio dopo l'ultima adunanza
dell'Assemblea:
Réunions:
Bureau de Présidence: 1
Conférence des Chefs de groupe: 1
I
e
Commission: 1
II
e
Commission: 3
III
e
Commission: 2
IV
e
Commission: 2
V
e
Commission: 1
I
e
et IV
e
Commission: 1
Con lettera in data 20 novembre 2007 i Consiglieri regionali
Carmela Fontana e Giovanni Sandri hanno comunicato di formare un
nuovo gruppo consiliare denominato "Partito Democratico", di cui
Giovanni Sandri è il Capogruppo e Carmela Fontana il
Vicecapogruppo.
È scomparso nei giorni scorsi all'età di 63 anni il dr. Umberto
Parini, figura di alto profilo della medicina in Valle d'Aosta,
responsabile da 27 anni del Reparto di Chirurgia generale
dell'Ospedale di Aosta. Umberto Parini, laureato in medicina e
chirurgia all'Università di Torino, nel 1980 è stato nominato
Direttore della Divisione di Chirurgia generale dell'Ospedale
regionale, mentre nel 1984 aveva fondato la "Società valdostana di
chirurgia". Nel 1990 aveva iniziato l'attività di docente nella
specializzazione di chirurgia d'urgenza dell'Università di Genova,
diventando nel 2003 Direttore della Scuola speciale "ACOI" di
chirurgia dell'obesità, senza tralasciare l'impegno come docente
nella Scuola nazionale "ACOI" di chirurgia laparoscopica e numerosi
corsi di chirurgia laparoscopica avanzata nei centri di
insegnamento europeo di Parigi-Elancourt, Strasburgo e Amburgo. La
sua attività di chirurgo dell'obesità lo aveva fatto conoscere ed
apprezzare a livello nazionale ed internazionale facendo diventare
Aosta il centro di riferimento nazionale del settore, nonché
l'Unità di Chirurgia un punto di eccellenza della sanità
valdostana.
Lo ricordiamo anche come dirigente sportivo di altissimo profilo
poiché, appena smessa l'attività agonistica di sci alpino, ha
ricoperto la carica di Presidente del Comitato ASIVA dal 1980 al
1984 e dal 1984 al 1996 ha fatto parte del Consiglio FISI. È stato
inoltre referente dello sci alpino femminile dal 1991 al 1993,
mentre dal 1993 al 1996 è stato membro delle Commissioni medica,
giovani e della Giunta esecutiva dello sci alpino.
La scomparsa del chirurgo dott. Umberto Parini lascia un grande
vuoto nella Comunità valdostana, quella stessa Comunità che ha
servito in lunghi anni di professione, dedicando la propria vita
agli altri, concependo la sua professione non solo come
un'autentica passione, ma anche come chiara espressione di
solidarietà nei confronti delle persone più bisognose. Di questo
l'intera Comunità dovrà essergli per sempre grata, non per nulla
nel settembre scorso era stato insignito per la sua attività
scientifica del titolo di "Chevalier de l'autonomie", la più
importante onorificenza conferita dalla Regione autonoma Valle
d'Aosta.
Prima di cedere la parola all'Assessore alla sanità per la
commemorazione ufficiale, penso di interpretare i sentimenti di
questa Assemblea nell'esprimere, a nome del Consiglio alla
famiglia, il nostro cordoglio e la nostra più profonda
partecipazione al grave lutto che l'ha colpita.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Non è certo facile per me oggi ricordare un
amico, un maestro, una persona che lascia un grande vuoto nella sua
famiglia, nella sanità valdostana, nella gente della Valle d'Aosta
e in tutti quelli che lavoravano con lui. Umberto Parini era uno
che faceva tutto bene e che non ha mai disperso i suoi talenti.
Prima studente e atleta in un periodo in cui scuola e sport
sembravano inconciliabili, otteneva grandi risultati nello sci
agonistico, gare internazionali, universiadi, più volte campione
del mondo dei medici, intanto diventava medico e poi chirurgo
generale e poi specialista in chirurgia pediatrica, ufficiale degli
alpini, giovane sposo con Paola e presto padre.
Era fatto per grandi responsabilità in tutti i settori in cui si
applicava, nello sport Presidente dello "Sci club Aosta",
Presidente dell'ASIVA, Consigliere federale della FISI,
Responsabile della nazionale femminile, erano i tempi di Deborah
Compagnoni.
Medico chirurgo serio e coraggioso, nel 1980, quando il prof.
Spagliardi si trasferì a Genova, diventò Primario della divisione
di Chirurgia dell'Ospedale di Aosta; lancia da allora il nostro
Ospedale e la sua giovane "équipe" in un'avventura nazionale ed
internazionale. Capisce per primo l'importanza delle suturatrici
meccaniche in chirurgia e poi i vantaggi della chirurgia
mininvasiva e Aosta diventa un centro di riferimento. Intraprende
fra i primi in Italia la chirurgia dell'obesità: una chirurgia
difficile e pericolosa, ma i risultati ottenuti lo portano ai
vertici scientifici italiani. Entra nel Direttivo della "Società
italiana di chirurgia", poi diventa Direttore della Scuola "ACOI"
di chirurgia mininvasiva, tante le pubblicazioni e i congressi in
Aosta e nel mondo, i libri scritti. Doveva proprio svolgersi
martedì e mercoledì a Saint-Vincent il Congresso su diabete e
chirurgia dell'obesità; si è scoperto che alcuni interventi per la
correzione dell'obesità che lui eseguiva guariscono il diabete.
Infaticabile, il suo fisico da atleta gli permetteva ritmi di
lavoro non comuni, capace di sacrificarsi fino agli ultimi giorni,
un mese fa ancora ha portato a termine interventi chirurgici che
pochi sanno realizzare. Era un generoso, era un grande nella
professione di medico ed era un riferimento. Per tutti noi era
facile lavorare sapendo che, se non sapevamo fare qualcosa, c'era
comunque lui, lui risolveva sempre tutti i problemi. Molti da
diverse Regioni d'Italia e dall'estero vengono e venivano nelle
sale operatorie di Aosta ad imparare. Amava la Valle d'Aosta, le
nostre montagne, la sua casa di Aymavilles-Ozein. Aveva ricevuto
molte offerte economicamente vantaggiose per andare a lavorare in
altre Regioni, in cliniche private famose, ma era sempre rimasto
qui. Era stato molto contento, lui che aveva ricevuto
riconoscimenti di tutti i tipi, di essere stato insignito del
titolo di "Chevalier de l'autonomie" nel mese di settembre.
Non si era arreso neppure quando la condanna era evidente e lui
lo sapeva. Si è congedato lavorando fino all'ultimo, l'ho visto un
mese fa che faceva delle fleboclisi nel suo studio contro il dolore
e poi scendeva in sala operatoria a dare consigli e ad eseguire i
passaggi difficili. Ci ha insegnato così anche ad affrontare la
morte, come ci ha insegnato a lavorare e ad affrontare i problemi e
non aver paura delle difficoltà. Merci, le chef, à bientôt!
Presidente
- La parola al Consigliere Ottoz.
Ottoz (GM)
- Tutto è stato detto, ed è molto doloroso
parlare di un amico che se ne va. Vorrei solo aggiungere che, se il
dolore degli amici è immenso e se quello dei parenti è assoluto, il
dolore di una madre che sopravvive a un suo figlio è trascendente,
innaturale, incomprensibile.
Presidente
- La parola alla Consigliera Fontana
Carmela.
Fontana (PD)
- La nascita del "Partito Democratico" ha
segnato una profonda discontinuità con la politica tradizionale. La
scelta di far nascere un partito dal basso attraverso un voto
popolare libero aperto a tutti non ha precedenti nella storia della
Repubblica e della Regione autonoma Valle d'Aosta. È un processo
complesso, che si articolerà in fasi diverse, un processo che
coinvolge anche le rappresentanze istituzionali chiamandole ad una
nuova assunzione di responsabilità e non può limitarsi al
cambiamento del nome. Come è avvenuto a livello nazionale e nel
Parlamento italiano, così in ogni Regione, ad ogni livello
istituzionale si sta procedendo ad ufficializzare i gruppi
consiliari del "Partito Democratico", un partito che supera
finalmente le dimensioni nazionalistiche per aprirsi ad un vero
federalismo, finalmente attento a realtà come la nostra che da
sempre si battono per l'affermazione di un'autonomia fondata sui
diritti dei cittadini. Non si tratta di un'operazione
nominalistica, si è messo in atto un cambiamento radicale nei modi,
nei linguaggi, nei contenuti della politica. Con parole di
Veltroni:
"La partecipazione dei cittadini alla nascita del
Partito Democratico è stata una risposta alla cosiddetta
antipolitica, veleno del quale si alimentano le stagioni di
difficoltà di una democrazia, ma non è stata una risposta in difesa
della politica così com'è, costosa e inconcludente, prepotente con
i cittadini e impotente dinanzi ai loro problemi"
.
Anche in Valle d'Aosta molti hanno votato in nome di una
politica nuova, più sobria nell'uso delle risorse pubbliche e più
efficiente nell'amministrarle, più umile e più competente; per
questo abbiamo voluto dar vita ad un partito nuovo, per fisionomia
organizzativa, per orientamento politico e programmatico, per
orizzonti ideali e culturali. Questo è il ruolo che ci si assume
con forza a livello anche regionale, per questo anche il gruppo
regionale del "Partito Democratico" deve diventare punto di
riferimento per gli elettori delle primarie, che hanno travolto i
modelli del passato e hanno fatto emergere un nuovo protagonista:
il cittadino elettore attivo che per lo più non intende dedicarsi
stabilmente alla politica, ma rivendica il diritto di far sentire e
pesare la propria voce nei momenti decisivi della vita del partito
nel quale si riconosce. Siamo dunque in presenza di una figura
nuova: quella del cittadino elettore attivo, il vero protagonista
della fondazione del "PD" ed è attorno al primato di questa nuova
figura che dobbiamo costruire il modello organizzativo del partito
nuovo; un modello nel quale la partecipazione viene prima
dell'appartenenza, nel quale la più grande energia nasce dalla più
ampia libertà, dall'insieme di autonomia e di responsabilità. È una
sfida d'innovazione ed è qualcosa che deve partire da noi e che
deve entrare prima di tutto nella nostra testa. Non succederà tutto
dall'oggi al domani, ma pian piano i vecchi schemi saranno superati
con naturalezza, le identità che sembrano cristallizzate si
adatteranno ai tempi nuovi, la visione crescerà con il circolare
sempre più ampio delle idee, in particolare con quella dei giovani
che prima degli altri cominceranno a ragionare solo in termini di
"Partito Democratico", non pensando al passato. Ecco perché
vogliamo creare un gruppo consiliare che sia aperto ai cittadini, a
quei movimenti che nel corso di questi anni hanno interpretato
meglio la domanda di cambiamento, di rinnovamento della politica
che veniva dalla società.
Infine il gruppo regionale del "Partito Democratico" vuole
essere l'espressione in Consiglio regionale di un partito che non
scava trincee, non alza barriere, ma si apre al dialogo, perché ha
a cuore una cosa soltanto: l'interesse dei Valdostani. Restiamo
all'opposizione, ma senza bende sugli occhi, anzi per aprire gli
occhi sui problemi della gente e dare voce ai cittadini elettori
attivi. Grazie per l'attenzione.
Presidente
- La parola al Consigliere Ottoz.
Ottoz (CdL)
- Chiedo scusa se non sarò brevissimo.
Ingenti risorse, in gran parte derivanti dal riparto fiscale, hanno
assicurato nell'ultimo quarto di secolo a questa Comunità un
diffuso benessere, che irritando... l'allora Presidente Viérin
definì 10 anni fa
"socialismo reale che funziona"
. Una
Regione a contributo speciale, dove difettano però, purtroppo, gli
stimoli ad eccellere, l'eccellenza e il merito sono quasi sospetti,
raramente premiati. L'agonismo fa male, quello sociale ed economico
poi è anatema, in una terra che fa del turismo la sua bandiera con
oltre 50mila posti letto di vario genere sul territorio, solo 5
giovani - notizia di 2 settimane fa - sono disponibili a
frequentare un corso di laurea in turismo, che viene quindi
cancellato. Spero non sia questa la nostra tensione all'eccellenza.
Una fastidiosa opacità impedisce di distinguere fra tasse e
imposte, la progressività strisciante di tasse occulte impera,
misteriosi indici di reddito, padri e figli a seconda dei casi di
enigmistici moduli... scandiscono e propagano i loro effetti in
tutti i settori della vita dei Valdostani dalla sanità alla scuola,
ai trasporti, all'asilo nido, al mutuo prima casa. Manca qualcosa
poco o tanto alla fine per remunerare i servizi? Non c'è problema,
lo mette "mamma Regione". Ciò ha progressivamente portato ad una
minore flessibilità di bilancio, i vincoli di destinazione compresi
quelli politici sono inoltre aggravati dalla rigidità ormai
strutturale anche dei bilanci degli enti locali: dopo la riforma
della finanza locale, pur disponendo di risorse ingenti come mai in
passato, ai Comuni restano solo quote risibili per gli
investimenti: ecco che arriva in soccorso di nuovo la Regione in un
circuito vizioso di cui non si vede la fine.
Oggi però il futuro e le prospettive economiche sono
preoccupanti. Il petrolio è alle stelle, credo che ieri era fosse a
99 e rotti, facciamo 100 dollari, euro che penalizza le
esportazioni, afflosciamento della bolla dei mutui sul "prime" che
sta propagando la crisi attraverso tutte le borse fino alle nostre,
Cina e India che galoppano e risucchiano materie prime spingendo i
loro prezzi alle stelle. Stati Uniti in pre-recessione, Europa che
arranca su ritmi di crescita a dir poco gracili, Italia che in
Europa è il fanalino di coda, crescita del PIL rivista al ribasso
(1,6%), parallelo aumento del 3,6% del fabbisogno del settore
pubblico, pressione fiscale alle stelle. Scoperto in questi giorni
un secondo tesoretto, non preoccupatevi, sprecheremo anche quello!
Risarcimento sociale... la "stampella" di un Governo che ha
riscoperto l'odio di classe.
Ultima per crescita in Europa l'Italia, addirittura sotto la
media nazionale la Valle d'Aosta, "dati Bankitalia". Le nostre
contraddizioni sono sotto gli occhi di tutti. Sul lato del
"welfare" si chiede più Regione e meno pigione, ai politici più
contributi e meno attributi, gli industriali chiedono meno spesa e
più impresa ma anche più infrastrutture mirate e meno spalmature
concertate, i cittadini chiedono minori costi e minore invadenza
della politica; in sintesi, affinché l'economia riparta davvero,
servirebbe meno Regione e più ragione. Urge sburocratizzare e
semplificare, ma il sistema è incartato, oltre alle contraddizioni
interne pesa l'effetto del difficile momento attraversato dal
Paese, il vento dell'antipolitica soffia gelido fino da noi, ma la
politica valdostana, lo dimostra la vicenda dei referendum, è
bloccata, stenta a rinnovarsi, ad innescare quel processo di
ricambio che risponda alle richieste della gente. Pesano antiche
pregiudiziali, viviamo una democrazia incompiuta: nel 1989 dopo la
caduta del Muro si è chiuso il secolo breve, sono cadute le ragioni
geopolitiche che in Italia avevano imposto fino allora un sistema
di bipolarismo zoppo. Questo il Paese, ma non la Valle d'Aosta;
questo era il vero tema dei referendum: qui non succede nulla. La
consapevolezza dei cittadini che l'era del per sempre al Governo ha
perso molto senso, prima o poi tocca fare un giro anche agli altri,
perché solo dopo il 1989 il nostro Paese si era incamminato verso
il bipolarismo dell'alternanza, che non è compiuto, anzi sta già
sterzando in questi giorni verso una bipolarizzazione proporzionale
alla tedesca, formule che la gente capisce poco, ma con
sbarramento. L'alternanza resta però l'obiettivo finale, un tema su
cui la gente sta più avanti della sua classe politica. Questo
laboratorio della politica è stato finora impossibile in un sistema
come il nostro, dove tutti gli autonomisti sono uguali, ma qualcuno
è più uguale degli altri e qualcuno, purtroppo, meno degli altri.
La guerra è finita da oltre 50 anni, ma qui l'orologio della storia
si è fermato. Direbbe Charles Baudelaire che sotto sotto questa
terra soffre ancora della "grande maladie, l'horreur de la non
Gauche".
Ammettiamolo, l'autonomia è un fatto compiuto, i suoi valori
sono da tutti condivisi incondizionatamente, su di essa dobbiamo
vigilare certo, senza mai abbassare la guardia, ma la gara a chi è
più autonomista non ha più senso. In tale Consiglio tutti sono
autonomisti, quale che sia la loro storia e provenienza, lo hanno
dimostrato in tutti questi anni in Commissione, in aula, nei
rapporti con i loro referenti fossero qui, a Roma o a Bruxelles.
L'autonomia è il fondamento della nostra Regione, del quale oggi
dobbiamo arricchire i valori storici con l'aiuto di tutti, al passo
con la dinamica e l'evoluzione della Valle d'Aosta, dell'Italia e
dell'Europa. Sono profondamente convinto che, per il bene di tutti
i Valdostani che vivono e lavorano in questa terra, su queste
montagne, a tutte le componenti politiche presenti in quest'aula
vada ormai riconosciuta pari dignità etica e morale, poiché tutte
si riconoscono senza riserve nei valori fondanti della nostra
autonomia. Smettiamola di distribuire brevetti morali o di
pretendere "pedigree", consegniamo il peccato originale alla
storia, entriamo finalmente nel nuovo millennio, abbiamo bisogno di
tutti! L'autonomia deve oggi potersi esprimere come democrazia
compiuta, dove tutte le istanze si misurino con pari dignità,
un'autonomia che non rifiuti i valori dell'alternanza, anzi li
riconosca come strumento di crescita di tutta la società
valdostana, un'autonomia finalmente libera da stantie pregiudiziali
sia contro la Sinistra, sia contro la Destra, nella quale gli
elettori possano realmente partecipare e decidere, sapendo che le
loro scelte saranno poi rispettate. Un'autonomia dell'eguaglianza
non dell'egualitarismo, del lavoro e non solo del posto di lavoro,
dove ognuno sia valutato e progredisca secondo i meriti acquisiti
sul campo, dove si rivendichino diritti essendo consapevoli dei
propri doveri, dove si abbandoni il 18 politico come regola
universale, dove si trovi il giusto punto di equilibrio fra
interesse collettivo e libertà individuale.
Per tali ragioni, per contribuire al superamento di questi
pregiudizi che ancora bloccano la partecipazioni di tutti con pari
dignità al dialogo politico in Valle d'Aosta, ho deciso di aderire
al gruppo "La Casa delle Libertà", impegnandomi per la
realizzazione di un sistema di alternanze in grado di aggiungere
nuovi valori alla nostra autonomia e alla nostra democrazia.
L'augurio è che in questo momento difficile e con tanti problemi
all'orizzonte, nel rispetto dei ruoli di ognuno, lavoriamo tutti
per portare la Valle d'Aosta fuori dalle "secche" di uno dei
periodi più complessi degli ultimi decenni, lo dobbiamo ai
Valdostani, è il momento di dimostrare la nostra specialità, che è
anche responsabilità di essere migliori: stiamo meglio, ma siamo
meglio? Questo dobbiamo chiederci e su questo impegnarci. Ogni
giorno difendere l'autonomia, ma ogni giorno meritarcela.
