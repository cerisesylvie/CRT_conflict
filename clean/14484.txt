Classificazione
DEMANIO E PATRIMONIO REGIONALE


Resoconto integrale del dibattito dell'aula
Oggetto del Consiglio n. 1157 del 8 febbraio 1995 - Resoconto
SEDUTA ANTIMERIDIANA DELL'8 FEBBRAIO 1995
OGGETTO N. 1157/X Mancata riparazione dell'orologio della torre
dell'edificio di proprietà regionale in Piazza della Repubblica di
Aosta. (Interrogazione)
Interrogazione Visto che il palazzo dell'erario sito in Piazza
della Repubblica ad Aosta è divenuto recentemente di proprietà
regionale;
Considerato che in tale palazzo ha sede l'Assessorato regionale
all'Industria, Commercio e Artigianato;
Verificato che il meccanismo dell'orologio a lancette ospitato
sul frontone della torre del palazzo è ferma da parecchi mesi;
il sottoscritto Consigliere regionale
interroga
la Giunta regionale per conoscere i motivi per i quali non si è
provveduto alla riparazione di uno strumento di utilità pubblica,
necessario soprattutto ai turisti che giungono con i pullman in
Piazza della Repubblica e ai cittadini che usufruiscono del
parcheggio.
F.to: Lanièce
Presidente La parola all'Assessore dei lavori pubblici,
Lavoyer.
Lavoyer (ADP-PRI-Ind) Evitando di fare polemica sul contenuto
dell'interrogazione, e cercando di superare la frustrazione che può
assalire qualsiasi Assessore che si deve occupare di argomenti
simili, informo l'interrogante che l'Ufficio manutenzione stabili
ha provveduto più volte alla riparazione dell'orologio
commissionando gli interventi alla ditta Cappanni Piemonte di Acqui
Terme.
Si precisa che nel 1985, in concomitanza con la ristrutturazione
della facciata dello stabile in oggetto, fu ripristinato con la
completa sostituzione dei meccanismi l'orologio della torre, che
era stato inattivo per oltre un ventennio. Si comunica che non è
stato possibile dar corso immediato all'ultima segnalazione di
guasto risalente al settembre 1994, in quanto causa trasferimento
di sede in altra città della ditta sopracitata, si sono resi
difficili i contatti e solo ultimamente è stato possibile far
pervenire la richiesta ai responsabili.
Questi hanno rilevato alcuni difetti ai meccanismi elettrici che
saranno riparati in breve tempo; posso anche affermare che da
domani l'orologio dovrebbe essere di nuovo funzionante.
Presidente La parola al Consigliere Lanièce.
Lanièce (GA) Ringrazio l'Assessore per la risposta. Mi avevano
sollecitato l'interrogazione perché l'orologio ha una funzionalità,
e cioè di permettere alla gente di vedere che ora è, visto anche
che c'è un parcheggio a pagamento.
Prendo atto della volontà dell'Assessorato di risolvere il
problema e concludo con una considerazione ironica: nello stesso
palazzo è situato anche l'Assessorato all'industria; ecco, non
vorrei che l'orologio che è fermo rischi di divenire un simbolo di
una paralisi che mal si addice a una struttura regionale, e quindi
mi auguro che con la messa a punto dell'orologio succeda un
miracolo e cioé che anche le lancette che segnano le iniziative e
le attività dell'Assessorato possano incominciare a muoversi.
