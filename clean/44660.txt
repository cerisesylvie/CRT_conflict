Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1614 del 9 giugno 2022 - Resoconto
OGGETTO N. 1614/XVI - Interpellanza: "Criticità relative ai
percorsi di accesso alternativi alle prestazioni specialistiche
erogate in regime istituzionale dall'Azienda USL della Valle
d'Aosta".
Bertin (Presidente) -
Punto n. 36. Per l'illustrazione,
ha chiesto la parola la consigliera Erika Guichardaz.
Guichardaz E. (PCP) -
Credo che il tema delle liste
d'attesa per visite ed esami sia uno dei più affrontati in questo
Consiglio regionale ma, nonostante gli sforzi dispensati sia
dall'azienda che dalla Regione, le segnalazioni continuano a essere
molte, quindi con quest'interpellanza vorremmo conoscere i dati e
capire se sono state individuate le criticità e le possibili
soluzioni al problema.
Al 31 dicembre 2021 erano 11.394 le prestazioni ambulatoriali
sospese e 1.135 le prestazioni di
screening
oncologico
arretrate.
A seguito delle modifiche normative, nell'interpellanza dello
scorso Consiglio abbiamo rilevato la criticità dello screening
oncologico che ad oggi risulta avere trentamila utenti ancora da
analizzare. Con l'interpellanza di oggi invece vorremmo porre
l'attenzione sui percorsi di tutela, tenuto conto che le
prestazioni ambulatoriali risultano essere ancora molte nel 2022 da
effettuare e che oggi ancora molti Valdostani non conoscono la
procedura, nonostante vi siano stati, sotto questo punto di vista,
sicuramente anche impegni da parte sua. Ci sono
dépliant
,
comunicati stampa, ma ancora oggi... almeno noi rileviamo che
questa procedura sia poco conosciuta. In più vorremmo capire le
motivazioni delle domande che vengono rifiutate.
Il piano nazionale e il piano regionale di governo delle liste
d'attesa stabiliscono che vengano definiti e applicati i percorsi
di tutela, ovvero quei percorsi di accesso alternativi alle
prestazioni specialistiche erogate in regime istituzionale qualora
i tempi massimi di attesa per una prima visita o primo esame
strumentale superino la soglia dei trenta o sessanta giorni.
L'Azienda USL, come dicevo, in coerenza con le indicazioni, ha
attivato questi percorsi in due differenti a beneficio degli
utenti. Come dicevo, i dati che le richiediamo sono molti, quindi
immagino che non potrà elencarli tutti, quindi speriamo ce li
fornisca in un secondo momento, ma quest'interpellanza ha
soprattutto lo scopo di conoscere, come dicevo, quali sono le
criticità che sono state riscontrate e quali sono gli obiettivi che
si è posti per risolverli.
Presidente -
Per la risposta, ha chiesto la parola
l'assessore Barmasse.
Barmasse (UV) -
Grazie consigliera Guichardaz anche per
quest'interpellanza, perché ci permette comunque di fare un po' di
chiarezza e pubblicizzare questi percorsi, che a volte non sono
forse abbastanza venuti a conoscenza della popolazione. Come ha già
anticipato lei, se lei è d'accordo, io le darò qualche macrodato,
ma il particolare poi glielo fornisco a parte.
La prima domanda è: "il numero delle richieste da parte degli
utenti per poter usufruire delle prestazioni in percorsi di tutela
suddivise per prestazione nell'ultimo anno, suddivise per
trimestre, specificando la specialità, quante di queste sono state
accolte e per quelle non accolte il motivo del diniego". Nel 2021
le prestazioni erogate dall'Azienda USL della Valle d'Aosta nel
percorso di tutela previsto dall'articolo 3, comma 13, del decreto
legislativo n. 124/1998 sono state in totale 137 suddivise nel modo
seguente... e qui le fornirò una tabella se è d'accordo. Nel
medesimo periodo le istanze non accolte sono state 11 e ci sono
tutte le motivazioni e, se è sempre d'accordo, gliele fornisco a
parte.
La seconda domanda è: "i dati relativi ai due percorsi di tutela
attivati: tipologia di percorso, strutture interessate, numero ore
in libera professione, prestazioni ambulatoriali recuperate e
relativi costi". I due percorsi di tutela, previsti dal piano
nazionale e regionale per il governo delle liste di attesa,
permettono, da un lato, l'erogazione della prestazione da parte
delle strutture private accreditate; dall'altro, lo svolgimento
dell'attività di LPI con oneri a carico dell'azienda da parte di
medici specialisti nei casi in cui l'azienda USL non è in grado di
erogare nei tempi previsti dal codice di priorità tutte le
prestazioni prescritte ai cittadini. Per ciò che concerne
l'erogazione delle prestazioni da parte dei centri privati
accreditati, l'attività viene disciplinata, oltre che dalle norme
nazionali e dalle indicazioni regionali, da appositi accordi
contrattuali che stabiliscono le modalità di accesso, i requisiti
che le strutture devono garantire, la tipologia di prestazione da
erogare, i volumi di attività e i relativi costi. In particolare,
nel corso del 2022 l'Azienda USL ha stipulato tre accordi
contrattuali per prestazioni ambulatori:
- un accordo contrattuale stipulato con la società Technos
Medica per l'erogazione di prestazioni di radiologia diagnostica;
tale accordo è stato approvato per il periodo 1° gennaio 2022-30
giugno 2022. I competenti uffici dell'Azienda USL stanno procedendo
al rinnovo dell'accordo sopracitato al fine di garantire le
prestazioni di radiologia diagnostica anche per il secondo semestre
dell'anno in corso. Il costo totale dell'attività sopradescritta
presumibilmente sarà pari a euro 370 mila per l'intero 2022; - un
secondo accordo contrattuale stipulato con l'Istituto Radiologico
Valdostano per l'erogazione di prestazioni di radiologia
diagnostica, tale accordo è stato approvato per il periodo 1°
gennaio 2022-30 giugno 2022, anche in questo caso i competenti
uffici stanno procedendo al rinnovo dell'accordo per il secondo
semestre del 2022. Il costo totale dell'attività sopra descritta
per l'intero anno presumibilmente sarà pari a euro 509.600;
- un accordo contrattuale stipulato con l'Istituto Radiologico
Valdostano S.r.l. per l'erogazione di prestazioni ambulatoriali di
dermatologia. L'accordo è stato approvato per il periodo 1° gennaio
2022-30 giugno 2022. I competenti uffici stanno procedendo al
rinnovo dell'accordo sopracitato al fine di garantire le
prestazioni di dermatologia anche per il secondo semestre 2022. Il
costo totale che l'azienda dovrà sostenere per l'erogazione
dell'attività sopraindicata per l'intero anno presumibilmente
ammonterà a euro 98.300.
I tre accordi sopra descritti permettono l'erogazione di quelle
prestazioni che non possono essere eseguite dalle strutture
aziendali. La modalità di accesso a tale attività è analoga a
quella erogata in istituzionale, cioè l'utente in possesso di
impegnativa con indicazione della prestazione di cui necessita
attraverso il CUP potrà prenotare l'esame strumentale o la visita
specialistica. Dovrà poi recarsi presso il centro privato
accreditato indicato in fase di prenotazione dove potrà pagare il
ticket dove non esente.
Inoltre, l'Azienda USL ha previsto da giugno che una parte delle
prestazioni erogate nell'ambito delle convenzioni sopra richiamate
sia riservata a dare risposta alle istanze presentate nell'ambito
dei percorsi di tutela. Con riferimento al percorso di tutela con
prestazione in LPI, attraverso cioè l'utilizzo del cosiddetto
"Fondo Balduzzi", dal 1° gennaio al 20 maggio 2022 sono pervenute
circa 675 istanze, c'è tutta la suddivisione e anche questa gliela
farò avere se è d'accordo. Tale incremento trova ragione
innanzitutto nella maggiore conoscenza della cittadinanza di questa
modalità di accesso ai servizi sanitari grazie anche alla campagna
d'informazione attuata dall'Assessorato in collaborazione con
l'Azienda USL, oltre che ovviamente alla necessità di recuperare le
numerose prestazioni non erogate durante il periodo emergenziale e
si affianca a una generale ripresa dell'attività ordinaria anche in
attuazione del piano operativo regionale per il recupero delle
liste di attesa di cui alla DGR n. 399/2022.
Terza domanda: "se in quest'ultimo anno le prestazioni in LPI
siano aumentate, in che percentuale rispetto allo scorso anno e al
tipo di prestazione comparando i volumi di LPI/vs attività
istituzionale concordati in sede di negoziazione di budget anno
2021 e primo trimestre 2022". Vi riporto, quindi, i dati finanziari
relativi al fatturato teorico erogato in istituzionale e quello in
libera professione
intramoenia
, che permettono un raffronto
dei volumi rispetto alle ultime tre annualità: 2019, 2020 e 2021,
inserendo anche il 2019, cioè
ante
pandemia da Covid 19, il
che permette una valutazione anche su un anno non influenzato da
tale evento. Fatturato istituzionale: nel 2019 92.868.000, nel 2020
78.913.000, nel 2021 85.174.000. Totale ricavi in LPI: nel 2019
3.302.000; nel 2020, diciamo l'anno pandemico per eccellenza,
2.672.627; nel 2021 3.788.732. Percentuale dei volumi in LPI su
istituzionale: nel 2019 il 3,55, nel 2020 3,4 e nel 2021 4,45. I
volumi finanziari denotano nel 2021 un incremento dell'attività in
istituzionale e anche una ripresa dell'attività in LPI, entrambe
scese nel 2020 a causa della chiusura degli ambulatori per via del
Covid.
Quarta domanda: "quali siano le criticità riferite all'accesso a
questi percorsi (in particolare segnalando il numero e le tipologie
di prestazione con agenda "chiusa" o "non prenotabile"...) e cosa
si stia facendo o si intenda fare per affrontare le suddette
criticità". La principale criticità che è alla base delle istanze
di accesso ai percorsi di tutela da parte dei cittadini è
sostanzialmente quella della carenza di personale medico a livello
nazionale, quindi anche in Valle d'Aosta e per alcune specialità
non permette di erogare sufficienti prestazioni per soddisfare il
fabbisogno di prestazioni. Mi preme sottolineare che l'istituto del
ricorso alla libera professione intramuraria e al privato
accreditato è un istituto previsto dalle norme vigenti in materia
sanitaria e va utilizzato per garantire le prestazioni più urgenti
ai cittadini in caso di difficoltà della struttura sanitaria
pubblica a erogare le prestazioni. Sia l'Assessorato che l'Azienda
USL monitorano così, come il Ministero della salute,
semestralmente, secondo quanto previsto dai piani nazionali e
regionali e liste di attesa, l'attività svolta in regime
istituzionale e in regime LPI al fine di evitare effetti distorsivi
del sistema sanitario. Tranquillizzo, quindi, rispetto al timore
che la sanità valdostana favorisca il privato, posso dire che,
anche grazie alla collaborazione delle strutture sanitarie private
del territorio, siamo riusciti a garantire al cittadino in periodo
Covid una serie di prestazioni per le quali era impossibile
l'erogazione in ambito aziendale. Ora l'Azienda USL sta mettendo in
atto tutte le attività necessarie a riportare nell'alveo della
sanità pubblica tutto quanto possibile per recuperare le
prestazioni non erogate in pandemia.
Presidente -
Per la replica, ha chiesto la parola la
consigliera Erika Guichardaz, a lei la parola.
Guichardaz E. (PCP) -
Naturalmente, come ha fatto
rilevare l'Assessore, il percorso di tutela dovrebbe essere un
ricorso eccezionale e, dai dati che ci ha illustrato, dai
macrodati, vediamo naturalmente quello che ci aspettavamo, quindi
un aumento anche dell'attività di libera professione. Non si
capisce quindi come mai vi siano ancora così tante lamentele
riferite a questi percorsi e come mai non solo queste visite, ma
anche le visite successive risultino ancora poco tutelate. La
reintroduzione del
malum
, secondo noi, farà aumentare ancora
di più l'esasperazione delle persone che si trovano ad avere
appuntamenti molto lontani nel tempo che facilmente possono
dimenticare.
Non ho sentito rispondere rispetto alla chiusura delle agende
perché se andiamo sul portale fornito dall'Azienda, ci ritroviamo
spesso a vedere che le agende vengono chiuse, naturalmente questo
in contrasto rispetto alla normativa. Sembra quasi che chi genera
la domanda poi offra la prestazione.
Lei ha citato il monitoraggio rispetto alla libera professione,
le vorrei far notare che sul sito dell'Azienda siamo fermi al primo
semestre del 2021, nonostante l'USL abbia addirittura istituito una
PO proprio per questo monitoraggio. Sarebbe importante, anche per
evitare interpellanze come questa... se ci fosse un aggiornamento
un po' più puntuale di quel monitoraggio, molto probabilmente
potremmo anche capire in maniera più puntuale quanto sta avvenendo,
soprattutto tenuto conto che questi dati, come lei diceva, sono
molto importanti per la programmazione soprattutto del futuro.
Sappiamo bene che, come anche lei ha detto, la pandemia ha
sicuramente influito, ma credo che anche una gestione e una
programmazione degli ultimi dieci anni abbia influito rispetto a
quanto c'è in questo momento e a quanto vediamo in questo
momento.
Secondo noi, per rispondere ai cittadini, sarebbe importante che
il CUP, che spesso non dice dei percorsi di tutela, lo dicesse nel
momento in cui la prestazione risulta essere data non nei tempi
dovuti, anche se sappiamo bene che anche rispetto ai CUP vi è un
lavoro che non è solo quello della prenotazione, ma vi sono anche i
ricorsi, vi sono le prenotazioni, le scelte, le revoche, quindi,
anche sotto quel punto di vista, sappiamo che i CUP risultano
essere oberati di lavoro.
Anche l'idea che il percorso di tutela possa avvenire solo allo
sportello, secondo noi, limita notevolmente questa tipologia di
intervento e soprattutto la limita rispetto a quelle persone più
fragili e più deboli che non sono a conoscenza delle procedure ma
che spesso non attivano il percorso di tutela per la complessità
dello stesso.
Molto probabilmente pensare a delle convenzioni con le
associazioni dei consumatori, piuttosto che con i sindacati,
potrebbe perlomeno aiutare quella fascia di popolazione più
anziana, che in questo momento si rivolge spesso a noi ma anche ai
medici di medicina generale per avere delle delucidazioni.
Faccio notare che, sotto questo punto di vista, la Regione
Toscana, che spesso guardiamo con interesse, ha attivato percorsi
condivisi con medici di medicina generale e specialisti che forse
sarebbero da prendere in considerazione.
