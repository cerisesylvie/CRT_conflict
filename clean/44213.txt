Classificazione
ASSETTO DEL TERRITORIO
ASSISTENZA SOCIALE
Associazionismo - volontariato



Oggetto del Consiglio n. 1275 del 10 febbraio 2022 - Resoconto
OGGETTO N. 1275/XVI - Interpellanza: "Motivi del mancato
utilizzo del personale dell'Azienda USL della Valle d'Aosta per il
coordinamento delle attività svolte dalle organizzazioni di
volontariato della Croce Rossa e dell'ANPAS".
Bertin (Presidente) -
Punto n. 50. Per l'illustrazione da
remoto, ha chiesto la parola il consigliere Manfrin, ne ha
facoltà.
Manfrin (LEGA VDA) -
Questa iniziativa nasce da un
articolo di giornale che ha riportato una convenzione sottoscritta
tra l'USL, la Comunità montana Grand-Paradis, la Federazione
Volontari Soccorso Croce Rossa e ANPAS appunto su una
collaborazione. Quest'articolo chiaramente ha fatto sorgere una
serie di interrogativi, da questo articolo sono andato a recuperare
la documentazione relativa e questa documentazione ha aperto
numerosi interrogativi. La prima cosa che però mi interessa dire è
che non so se sia in aula o meno ma volevo ringraziare l'assessore
Guichardaz perché, per scrivere questa iniziativa, sostanzialmente
ho dovuto prendere un buon tre quarti di una sua interpellanza
precedente, ne ha fatte quattro peraltro, che chiedeva esattamente
le stesse cose con poche variazioni sul tema, quindi diciamo che il
tema è sentito anche da chi siede in Giunta accanto a lei. In
quest'occasione si dice sostanzialmente che, in virtù di un
finanziamento, ma non esclusivo, un finanziamento che arriva sui
fondi SNAI (Strategia Nazionale Aree Interne), l'USL e la Comunità
montana Grand-Paradis potenziano il loro servizio di soccorso. E
come lo potenziano? Dando quasi un milione di euro a
un'associazione di volontariato che assume degli autisti, nello
specifico otto, che acquistano due ambulanze, fa dei corsi di
formazione e che assume una nuova persona part-time per fare un
coordinamento. È abbastanza curioso perché questo era un servizio
che immaginavo dovesse fare l'USL e quindi ho detto: "forse è
meglio approfondire". Ho letto la deliberazione che è la n. 162 del
19 aprile 2021 e ci sono tutta una serie di cose che adesso andrò a
leggervi. In questa delibera si specifica che l'Azienda USL è
soggetto beneficiario esclusivamente nella scheda SN1, che concerne
appunto il rafforzamento del presidio medico Grand-Paradis, e nella
scheda SN2 sul rafforzamento servizio di IFeC (Infermiere di
Famiglia e Comunità).
In questa delibera si dice che l'Azienda USL è soggetto
beneficiario: beneficiario significa che può percepire questi fondi
e quindi, potendo percepire questi fondi, a questo punto la domanda
che mi sorge è: ma se può percepirli, perché non li utilizza e li
dà a un terzo? Ma questo mi auguro che possa essere spiegato
dall'Assessore.
Sempre nella delibera, nella deliberazione del Direttore
generale viene scritto che la realizzazione del progetto SN1, il
cui valore complessivo è di 2.582.300 euro, prevede una
compartecipazione aziendale quantificabile in complessivi 1
milione, mentre il finanziamento a valere sui fondi SNAI è di
1.519.143. Significa che in questa convenzione l'USL mette un
milione, non percepisce dei soldi ma mette un milione. Arriviamo
alla parte centrale, ovvero che cosa comprende questa convenzione.
Qui viene scritto: "messa a disposizione di due autisti
soccorritori H12 in ognuna delle sue due postazioni di Saint-Pierre
e di Cogne". Il fatto che si debbano abbattere i tempi di soccorso
io credo che sia assolutamente lodevole e necessario ed è
assolutamente, secondo me, comprensibile, a prescindere
dall'elemento utilizzato, in questo caso sia un'associazione di
volontariato, l'USL e quant'altro, ma la domanda mi sorge
spontanea: se per Cogne ovviamente si può spiegare, effettivamente
per l'abbattimento dei tempi, ha senso mettere una postazione a
Saint-Pierre che è a 15 chilometri da Aosta? Perché obiettivamente
mi sembra che non vi sia proprio un abbattimento dei tempi, è a due
passi da Aosta. Io penso a comunità come la Valle di Gressoney,
che, per esempio, probabilmente potrebbe usufruirne nella maniera
migliore, poi capisco che sia un progetto che sia focalizzato su
questo tipo di territorio, ma la postazione di Saint-Pierre proprio
non me la sono spiegata. In questo caso viene previsto un utilizzo
di otto autisti soccorritori dipendenti e di otto volontari della
Croce Rossa e ANPAS Federazione, costo massimo riconoscibile: euro
696 mila. Poi vengono acquistate due ambulanze completamente
attrezzate con un massimo riconoscibile di 150 mila euro, un corso
professionale per autista soccorritore per 19.550 euro e la
gestione amministrativa delle figure professionali con un'unità
amministrativa in regime orario part-time con un costo massimo di
33.750, costo complessivo dell'operazione: 899.300. Viene scritto
però in questa deliberazione e ribadito che l'Azienda USL non è
soltanto l'attuatore ma è anche il beneficiario dell'intervento,
che le sarà erogato, nel rispetto e nelle regole definite dal
sistema di gestione e controllo vigente, l'intero importo
finanziato da SNAI pari a un milione e mezzo. Vuol dire quindi che
l'USL è sia beneficiario che attuatore, quindi l'USL in questo
caso, da come viene scritto qui, avrebbe potuto in prima persona
occuparsi di fare questo potenziamento, però decide di
esternalizzarlo. Viene ribadito sempre nella stessa scheda che i
soggetti attuatori delle azioni previste sono: Azienda USL,
Federazione regionale delle organizzazioni di volontariato e
soccorso e l'
Unité des Communes Valdôtaines
Grand-Paradis.
Si ripete più volte il fatto che l'Azienda USL è beneficiaria
del finanziamento previsto per regolare questa scheda SN1 e nello
specifico c'è poi tutta una scheda che disciplina i rapporti che
intercorrono fra l'Azienda USL e l'associazione di volontariato.
Quello che però non viene riportato nella scheda è che è vero che
l'USL eroga 900 mila euro di finanziamento a un'associazione di
volontariato per fare delle assunzioni, ma quello che non viene
detto è che ci sono tutta una serie di altri costi poi a carico
dell'USL e questi costi sono dettagliati in questa deliberazione.
Infatti al punto C c'è scritto: "l'accordo prevede l'obbligo per
l'Azienda USL di rimborsare le spese indicate di seguito non
previste nel piano finanziario di progetto come disciplinato
Convenzione generale richiamata in premessa in vigore fino al 31
dicembre 2021".  Cosa c'è scritto? "Manutenzione ordinaria e
straordinaria delle due ambulanze", quindi loro acquistano le
ambulanze ma la manutenzione ordinaria e straordinaria è in capo
all'USL, poi ci sono: "rimborsi del costo del carburante, del
bollo, delle assicurazioni" sempre delle due ambulanze, "rimborso
delle spese pasti e trasferta del personale del progetto nei limiti
e negli importi stabiliti", quindi sostanzialmente paghiamo del
personale e poi gli rimborsiamo anche le spese dei pasti e
trasferta (non ho capito come funziona), poi c'è il rimborso delle
polizze assicurative: "a copertura della responsabilità civile
verso terzi delle polizze assicurative a copertura degli infortuni
e delle malattie connesse all'attività svolta da parte degli otto
autisti e soccorritori". In sostanza è molto più ampio rispetto a
quello che viene previsto nell'accordo.
La cosa che ho trovato però più inquietante di tutte è questa:
questo progetto qui ha chiaramente una scadenza, c'è scritto
appunto che è a tempo determinato, quindi si assume del personale
ma l'accordo finisce, però cosa viene scritto in fondo a questa
convenzione? Che "per gli anni successivi al 2021, in mancanza di
una convenzione generale, si procederà con specifici accordi
contrattuali con la Croce Rossa, ANPAS Federazione".
Che cosa accade? Accade che questa convenzione, quest'accordo
diventa strutturale, significa che questi costi, passato il
finanziamento SNAI, continueranno a esserci. Mi chiedo: questo
personale qui, questi otto autisti assunti non dalla Regione ma da
un'associazione di volontariato, che fine faranno? Alla fine del
ciclo verranno licenziati e finiranno il contratto, oppure
dall'altra parte verranno eventualmente stabilizzati e verranno
ereditati da qualcuno? Questa effettivamente è una cosa molto
curiosa. A fronte di tutto questo le domande che suscitano
quest'accordo e questa delibera sono quelle che ho sintetizzato
nell'interpellanza e sono ovviamente:
in primis
per quale
motivo non si utilizzi personale USL già inquadrato nei ruoli
pubblici o nel caso perché non si assuma direttamente tale
personale per svolgere le azioni del progetto e coordinare le
attività delle organizzazioni di volontariato; in secondo luogo per
quale motivo non si acquistino direttamente i materiali e i mezzi
relativi ad attrezzature, che avrebbe potuto anche avere senso,
l'USL utilizzando i fondi di quest'accordo acquista le
attrezzature, poi rimangono di proprietà dell'USL che può
utilizzarle quando vuole; infine a questo punto chi risulterà
proprietario delle summenzionate attrezzature una volta terminato
il progetto perché io non vorrei, ma mi auguro che venga
scongiurato questo, che i soldi vengono dati dall'USL in base
all'accordo all'associazione, l'associazione acquista le ambulanze
e poi alla fine le ambulanze rimangono all'associazione ma
acquistate con i soldi dell'USL o comunque soldi che l'USL avrebbe
potuto disporre. Io spero e mi auguro che ci siano delle
spiegazioni assolutamente esaurienti e in grado di soddisfare la
mia curiosità perché effettivamente queste domande che pongo non
soltanto io ma che ha posto in passato anche l'assessore Guichardaz
sicuramente richiedono una risposta.
Presidente -
Per la risposta, ha chiesto la parola
l'assessore Barmasse.
Barmasse (UV) -
La prima domanda sinteticamente è perché
non si utilizza il personale dell'USL già inquadrato nei ruoli
pubblici o si assume direttamente. Con riferimento a quest'oggetto
dell'interpellanza, è stata sentita l'Azienda USL della Valle
d'Aosta la quale ha riferito che, con delibera del Commissario n.
294 del 26 luglio 2019, ha aderito alla strategia dell'area interna
Grand-Paradis. La deliberazione dà conto in modo dettagliato
dell'iter che ha condotto l'Azienda USL ad aderire alla strategia
Aree interne Grand-Paradis in qualità di soggetto beneficiario di
intervento ricompreso nei servizi essenziali della strategia.
Ripercorrendo tale deliberazione pertanto si evidenzia che il
Dipartimento Politiche strutturali e Affari europei
dell'Amministrazione regionale, con nota acquisita al protocollo
aziendale con n. 0026909 in data 30 marzo 2020, ha trasmesso
all'Azienda USL l'Accordo di Programma Quadro (APQ l'acronimo),
l'APQ è lo strumento per l'attuazione dei progetti di area. I
firmatari, cioè il tavolo dei sottoscrittori dell'APQ sono gli
attori principali della strategia aree interne, vale a dire
l'Agenzia per la coesione territoriale, il Ministero
dell'istruzione, dell'università e della ricerca, il Ministero
delle infrastrutture e dei trasporti, l'Agenzia nazionale per le
politiche attive del lavoro, il Ministero delle politiche agricole,
alimentari e forestali, il Ministero della salute, la Regione
autonoma Valle d'Aosta e
l'Unité des Communes Valdôtaines
Grand-Paradis, quest'ultima Amministrazione capofila. L'allegato 1
dell'accordo suddetto riporta tutta la strategia d'area e
l'allegato 2 le relazioni tecniche e sintetiche per ogni progetto e
azione inclusa la SN1, rafforzamento presidio medico Grand-Paradis.
Nella scheda l'intervento SN1 è specificatamente evidenziato che
l'Azienda USL della Valle d'Aosta, responsabile dell'attuazione,
deve avvalersi della collaborazione della Federazione, oggi
denominata ANPAS, Comitato regionale Federazione soccorso VdA per
la realizzazione delle azioni previste. Nella scheda progetto sono
indicate specificatamente le azioni di competenza diretta della
Federazione e quelle dell'azienda, oggetto anche di
cofinanziamento. All'articolo 10 della convenzione tra l'Azienda
USL Valle d'Aosta e ANPAS per l'attuazione di alcune azioni del
progetto SN1, rafforzamento presidio medico Grand-Paradis della
Strategia Nazionale per le Aree Interne, cioè la SNAI, per l'area
Grand-Paradis, approvata con deliberazione del Direttore generale
n. 162 del 19 aprile 2021, è stabilito che tutte le spese sostenute
da Federazione saranno sottoposte dall'Azienda USL a controllo di
congruità sulla base delle disposizioni contenute nel Si.ge.co.,
manuale sull'ammissibilità e rendicontazione delle spese e degli
interventi relativi ai servizi essenziali nel quadro della SNAI,
allegato 2 del Si.ge.co.. Le spese ammissibili validate
dall'azienda saranno inserite nella piattaforma SISPREG 2014 con un
supporto di ANPAS Federazione, le spese non ammissibili non saranno
rimborsate, non sono ammesse spese oltre quelle previste per
l'attività di cui all'articolo 3. L'attuazione degli interventi, la
rendicontazione degli stessi per tutti i soggetti coinvolti deve
avvenire in conformità con quanto previsto nel sistema di gestione
e controllo approvato con DGR n. 32 in data 31 gennaio 2020.
L'Azienda USL ha aderito a Si.ge.co. con determinazione n. 218 del
16 marzo 2020.
"Per quale motivo non si utilizzi il personale dell'USL già
inquadrato nei ruoli pubblici" è la prima domanda, questa era una
premessa, la scheda SN1 sopra richiamata prevede esplicitamente,
per quanto concerne il rafforzamento del sistema di emergenza, la
creazione di una postazione di primo soccorso non medicalizzato a
Saint-Pierre e a Cogne per garantire l'intervento precoce e
l'assistenza attiva anche nella fase di trasporto. Segnatamente per
le patologie tempo-dipendenti sono previste le seguenti attività:
presenza di un autista soccorritore H12 in ogni postazione. Per
garantire questa copertura, è previsto l'utilizzo di otto autisti
soccorritori dipendenti della Federazione regionale volontari del
soccorso e di personale volontario, costo annuo di 232 mila euro,
696 mila euro nel triennio. L'Azienda USL, per la realizzazione
delle azioni di competenza cofinanziate al 63 percento, utilizzerà
invece il proprio personale, evidenziato che tali azioni potranno
cominciare solo dopo una precisa messa a punto delle modalità di
rendicontazione delle risorse coinvolte. Sono in corso riunioni di
approfondimento e di verifica con i competenti uffici regionali. È
stato però già nominato dall'Azienda USL un Coordinatore sanitario
del progetto essenziale per assicurare il pieno raggiungimento
degli obiettivi dello stesso. Inoltre, all'articolo 6 della
convenzione, disciplinati i rapporti tra Azienda USL Valle d'Aosta
e ANPAS, Comitato regionale e Federazione di soccorso
soprarichiamate, è stata prevista la costituzione di un tavolo di
monitoraggio composto da un rappresentante dell'Azienda USL Valle
d'Aosta, uno del CR ANPAS Federazione e uno dell'Unité des Communes
Valdôtaines Grand-Paradis,. Compito del tavolo è non solo garantire
il costante monitoraggio dell'andamento del progetto in relazione
agli obiettivi posti, ma anche analizzare congiuntamente gli
indicatori di realizzazione al fine di individuare con celerità
azioni di miglioramento.
Seconda questione: "per quale motivo non si acquisti
direttamente il materiale, i mezzi e le relative attrezzature". La
scheda SN1 affida direttamente a Federazione il budget e il compito
di acquistare le ambulanze destinate alle postazioni di
Saint-Pierre e Cogne. Dalla scheda si evince che tale scelta è
stata assunta dall'Amministrazione capofila in considerazione delle
condizioni di acquisto più favorevoli per soggetti del terzo
settore. Infatti, ai sensi dell'articolo 76, comma 1, del decreto
legislativo n. 117/2017, il cosiddetto "Codice del terzo settore",
le organizzazioni di volontariato possono conseguire un contributo
per l'acquisto di ambulanze nella misura dell'aliquota IVA del
prezzo complessivo di acquisto mediante corrispondente riduzione
del medesimo prezzo praticata dal venditore. Tali acquisti, come
indicato dall'articolo 7 della convenzione richiamata in premessa,
devono essere effettuati nel rispetto dei principi stabiliti dal
decreto legislativo n. 50/2016 e seguenti, dalle disposizioni della
DGR n. 2843/2009 e seguenti e dalle deliberazioni del Direttore
generale n. 459 del 7 aprile 2014 recante: "Linee guida per la
definizione del limite di vita tecnica delle ambulanze di proprietà
dell'Azienda USL e delle associazioni di volontariato". Tali spese
saranno inoltre sottoposte dall'Azienda USL a controllo di
congruità sulla base delle disposizioni contenute nel Si.ge.co. a
cui ANPAS deve attenersi. L'Azienda USL ha acquistato direttamente
l'automedica prevista nel progetto, determinazione n. 818 del 2
novembre 2021 applicando il tasso di cofinanziamento indicato nella
ripartizione finanziaria della scheda progetto 37 percento fondi
SNAI e 63 percento fondi USL.
Terzo quesito: "chi risulterà proprietario delle summenzionate
attrezzature una volta terminato il progetto". Come indicato nel
punto 2.5 del sistema di gestione controllo Si.ge.co., degli
interventi relativi ai servizi essenziali nelle aree interne della
Valle d'Aosta, nel caso di attrezzature a uso esclusivo, dovrà
essere assicurato il mantenimento della proprietà e della
destinazione d'uso per i successivi cinque anni dalla data di
ricezione del pagamento del saldo finale, fatte salve le
disposizioni specifiche relative alla definizione del limite di
vita tecnica dell'ambulanza di proprietà dell'Azienda USL e delle
associazioni di volontariato di cui alla DGR n. 2843 del 2009 e
successive modifiche e dalla deliberazione del Direttore generale
n. 459 del 7 aprile 2014. La proprietà è quindi dell'ente o
Amministrazione che acquista direttamente il bene o le attrezzature
previste.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
La ringrazio, Assessore, per la sua
risposta molto articolata e ricca di riferimenti che ovviamente
andrò puntualmente a controllare e la ringrazio davvero per questo
perché non è sempre così scontato che si possano avere tutti i
riferimenti del caso ed è sempre una giungla inseguire i vari
documenti, quindi questo è assolutamente importante e
necessario.
Assessore, devo riconoscere che lei giustamente mi ha portato
tutti i riferimenti di questo mondo però non mi ha detto
chiaramente una cosa, cioè l'Azienda USL avrebbe potuto assumere
lei stessa direttamente il personale sì o no? Lei nella sua
risposta ha detto: "nella scheda SN1 è previsto che l'assuma
l'Associazione". Sì, questo va benissimo, è quello che è stato
realizzato, ma la domanda è l'Azienda USL poteva o non poteva
assumere lei stessa il personale? Perché questa è la questione
dirimente. Se l'Azienda USL poteva, allora a quel punto bisogna
capire cosa sottende dietro la scelta, è stata una scelta politica.
Se invece non poteva, è un'altra questione, quindi l'Azienda USL
non poteva utilizzare quei soldi che arrivavano dal progetto Snai e
quindi ha giustamente fatto una scelta che permettesse di
utilizzare il personale. Questa è una cosa legittima.
Mi pare di capire dalla sua risposta che l'USL poteva assumere
del personale lei stessa e non lo ha fatto e ha deciso di destinare
questi soldi a un'Associazione. Allora quello che mi interessa
sapere, ma questo lo approfondiremo ancora, è qual è la scelta che
sta alla base. Lei dice che deve avvalersi sempre in relazione alla
scheda SN1 e va benissimo; ci parla di spese ammissibili, certo, è
normale che le associazioni che sono citate in convenzione si
debbano attenere alle spese ammissibili, mi sembra assolutamente
ultroneo dirlo. Mi fa peraltro anche abbastanza specie sapere che,
a quello che mi dicono, le ambulanze siano già state acquistate ma
il progetto non sia ancora attivo, il personale credo che sia stato
assunto, non so se sia stato pagato - ho qua l'avviso di selezione
degli otto autisti soccorritori - ma il progetto deve ancora
partire perché si deve approvare il coordinamento e
quant'altro.
Lei però ha detto anche un'altra cosa importante: che le
ambulanze rimarranno all'associazione, lei lo scrive che questo è
scritto nell'accordo e quindi si deve fare, va benissimo. Lei dice:
"va beh, non ci pagano l'IVA sopra e quindi la comprano loro", ho
capito, ma non penso che questa sia una scelta che l'USL ha fatto
anche per altri suoi mezzi. Io mi chiedo: ha senso ed è conveniente
magari avere un'ambulanza per tre anni? Perché questa è la durata
della convenzione e poi non averle più queste due ambulanze, oppure
aveva senso utilizzare questi soldi e acquistarle e averle a
disposizione per i tre anni dell'accordo e poi per i successivi
cinque, come giustamente ha detto lei, tenendo comunque conto del
fine vita tecnico del mezzo? Sono tutte domande legittime che si
era posto anche, ripeto, ai tempi l'assessore Guichardaz e che io
torno a pormi; questo non significa assolutamente discutere la
bontà del servizio delle associazioni e quant'altro che noi tutti
riconosciamo, significa semplicemente vedere, verificare, pensare e
capire se quando arrivano dei fondi, è opportuno, soprattutto in
questo periodo di grossa crisi sanitaria, esternalizzare un
servizio che dovrebbe essere pubblico, oppure se è utile e
importante avere in pancia quel personale e quei fondi e quei mezzi
che ci vengono dati e poterli utilizzare a nostro piacimento, anche
perché - e lo dico da volontario - il volontariato ha una
caratteristica, che, da una parte, è lodevole e, dall'altra, ha una
sua debolezza oggettiva: il volontariato è assolutamente
fondamentale e utile, importante e sono assolutamente lodevoli le
persone che decidono di destinare del loro tempo a disposizione
degli altri, ma il volontariato, per sua natura, è caduco, quindi
oggi può esserci e domani può non esserci più. Se affidiamo dei
servizi essenziali al volontariato, dobbiamo anche sottendere al
fatto che domani questi servizi potrebbero non esserci più perché
il volontario non c'è più. Questa è una riflessione da aprire e poi
dobbiamo aprire anche una riflessione sul fatto che il volontario
venga assunto ma questa è tutta un'altra questione.
Grazie Assessore per la risposta, ovviamente approfondiremo.
Presidente -
Sospendiamo per arieggiare i locali. Il
Consiglio è sospeso, riprenderà a breve.
La seduta è sospesa dalle ore 11:00 alle ore 11:23.
