Classificazione
ARTIGIANATO
INDUSTRIA



Oggetto del Consiglio n. 2523 del 12 luglio 2012 - Resoconto
OGGETTO N. 2523/XIII - Relazione sullo stato di avanzamento
al 31 dicembre 2011 del programma triennale dell'industria e
dell'artigianato.
Presidente
- Siamo sempre in discussione generale sul
punto n. 19 riguardante la relazione sullo stato di avanzamento al
31 dicembre 2011 del programma triennale dell'industria e
dell'artigianato.
La parola al Consigliere Segretario Rigo.
Rigo (PD)
- Grazie Presidente.
Ho letto con attenzione il documento relativo all'oggetto, non
solo per dovere istituzionale, ma perché lo scorso anno ho
giudicato interessante e propositivo l'intervento introduttivo
fatto dall'Assessore a proposito della relazione triennale
dell'industria e dell'artigianato. In quella occasione l'Assessore
puntualizzò - e lo ha rimarcato anche stamani - che la relazione
non era un atto dovuto in quanto non prevista dalle leggi di
riferimento, ma affermò che la sua volontà, e quella del Governo
regionale, che ancora stamani ha ribadito, era quella di dare la
possibilità al Consiglio regionale di essere informato. A questo
proposito voglio leggere una parte dell'intervento dell'Assessore,
che mi sembra molto puntuale:
"nous estimons aussi que la
connaissance des choses puisse contribuer à donner à cette
Assemblée les instruments nécessaires pour déployer son activité au
service de la collectivité"
. Ci venne allora presentato un
documento che possiamo chiamare grezzo, ancora da perfezionare; la
relazione copriva un arco temporale di soli nove mesi essendo il
programma triennale approvato a marzo 2010. I propositi
dell'Assessore erano ben altri, infatti cito dal resoconto:
"evidentemente questo atto fa un resoconto e non formula
indirizzi e non introduce strategie operative, potrebbe farlo - e
lo farà se sarà il caso - negli anni a venire, ma, come detto, il
periodo preso in esame è assai breve e soprattutto in questo caso
interessava mantenere l'impegno preso"
.
Nel suo intervento l'Assessore puntualizzò poi due aspetti che
voglio richiamare: il primo, la relazione non deve essere un puro
esercizio di stile per tessere le lodi, ma deve saper far emergere
quegli elementi utili al confronto consiliare; il secondo, riguarda
la capacità di rimodulare alcune leggi o disposizioni applicative
se non vi è corrispondenza fra gli obiettivi del programma e le
realizzazioni concrete dello stesso. In sostanza, sperando di avere
ben interpretato il pensiero dell'Assessore, questa relazione
dovrebbe servire all'Amministrazione, e quindi al Consiglio in
primis, per calibrare in maniera sempre più mirata e precisa le
azioni e le iniziative messe in campo in questo settore, non
secondario, per la nostra regione. A questo proposito, non mi
sembra il caso di richiamare qui la situazione di crisi presente in
Valle d'Aosta, in Europa e in Italia. Voglio però ricordare che c'è
bisogno di una politica industriale che riesca a ricomporre le
disuguaglianze, che sono un fattore di crisi e anche causa di
declino economico. Oggi servono, anche in una fase di restrizione
di bilancio ed obblighi al rigore, originali politiche attive ed
inventiva nelle politiche regionali pubbliche - l'Assessorato, la
Finaosta, la
Chambre
- per incentivare la crescita inclusiva
con misure per l'innovazione e i giovani, quindi non solo
interventi ed azioni di risposta alle attuali condizioni di
emergenza, ma politiche che possano avere un impatto durevole nella
gestione della crisi.
Tutto ciò detto, ecco perché l'anno scorso apprezzai molto i
buoni propositi dell'Assessore, propositi contenuti anche nelle
premesse alla deliberazione della Giunta regionale dello scorso 8
giugno che approva lo stato di avanzamento del programma triennale
alla nostra attenzione. Buoni propositi che si collegano allo
spirito della legge regionale di riferimento (la n. 6/2003), che
all'articolo 2, comma 3, prevede che ogni anno la Giunta regionale
proponga eventuali integrazioni e modifiche al piano triennale,
perché il medesimo possa essere adattato all'evolversi delle
esigenze di sostegno del settore e delle condizioni della sua
realizzazione, quindi una flessibilità armonica rispetto alle
azioni e agli obiettivi contenuti nel programma, proprio in
rispondenza alla relazione che le strutture ci sottopongono
annualmente e, queste ultime non sono parole mie, ma sono parole
scritte nella deliberazione della Giunta.
Dal 10 marzo 2010 ad oggi la situazione generale è cambiata,
purtroppo, in peggio, ma non mi risulta che nel frattempo il
programma triennale sia stato aggiornato e non so se la proposta
avanzata nel corso della discussione dell'anno scorso sulla
relazione da parte del collega Chatrian sia stata poi
concretizzata; la voglio ricordare, leggendo uno stralcio del suo
intervento, che si collega ai buoni propositi a cui ho accennato
all'inizio:
"forse non è il momento di entrare nel dettaglio
delle singole azioni...ma penso che l'obiettivo sia quello nei mesi
di settembre-ottobre
- io aggiungo 2011 -
di avere uno stato
dell'arte in commissione per vedere le criticità ed eventualmente
mettere sul tavolo delle integrazioni e delle rimodulazioni
-
come dice la legge -
a mio avviso, se lei è d'accordo, la nostra
proposta va in quella direzione: prendere atto positivamente delle
azioni che hanno avuto maggiore successo, eventualmente migliorarle
ancora, e, dall'altra, capire le criticità e l'informazione che è
mancata e ritarare delle procedure, che devono essere ricalibrate e
velocizzate"
. Insomma Chatrian ricordava la necessità di
evidenziare le criticità contenute nella relazione e discutere
delle stesse.
Oggi, quindi, mi limito a dire che la relazione non coglie, non
risponde a nessuno dei
desiderata
sopra espressi. Io dico
che non è una relazione, ma un diario di bordo, un registro anonimo
scritto senza molta originalità, inframezzato di "copia e incolla"
tratti dalla relazione dello scorso anno. Decine e decine - non
esagero - di righe copiate e anche di interi paragrafi con
addirittura le note, senza togliere nemmeno gli incisi chiaramente
riferiti all'anno precedente. Mi riferisco all'azione 1.1.5, l'anno
scorso per questa azione si diceva:
"lo strumento messo a
disposizione dei giovani imprenditori
-
capisco che
interessa pochissimo, ma vorrei avere la possibilità anche di
riuscire a leggere le cose che scrivo e collegarle alle relazioni
degli anni passati, grazie -
dopo un periodo iniziale di
rodaggio, sta producendo buoni risultati: nel corso del 2010 sono
stati concessi 11 contributi in conto capitale ad altrettanti
imprese per un importo totale di 256.590 euro"
. Quest'anno cosa
è scritto? "Lo strumento messo a disposizione dei giovani
imprenditori,
dopo un periodo iniziale di rodaggio, dopo un
periodo iniziale di rodaggio, sta producendo buoni risultati: nel
corso del 2011 sono stati concessi 11 contributi in conto
capitale...
", eccetera. Forse sono io che sbaglio, che sono
troppo "pistino" per usare un'espressione educata, ma, per la mia
cultura, il periodo di rodaggio corrisponde ad un arco temporale
limitato. Non posso quindi accettare questo modo un po' svogliato
di preparare la relazione per il Consiglio.
Per la verità, alcune innovazioni ci sono nella relazione di
quest'anno, ad esempio l'introduzione dà un'idea più precisa delle
attività di spesa contenute nel programma. Ci sono alcune azioni
(5.3.2, 6.1.4, 4.1.2, 4.3.2) che danno informazioni puntuali, ma
non è una relazione come io la intendo. Certo mi interessa sapere
come abbiamo impegnato i soldi e se li abbiamo spesi, ma vorrei
sapere qualcosa rispetto all'impatto, se c'è stato, sulla realtà
locale; vorrei capire le ragioni delle debolezze, delle criticità,
delle azioni che non hanno potuto concretizzarsi. Mi piacerebbe
sapere cosa ne pensa la struttura competente del fatto che le
previsioni formulate nel 2010 all'azione 1.1.3 non si sono poi
verificate nell'anno successivo:
"L'azione si trova
sostanzialmente al primo anno di attuazione e la diffusione della
conoscenza delle opportunità offerte sul territorio favorirà senza
dubbio un aumento delle richieste di usufruire delle agevolazioni
previste. La pubblicazione, nel 2010, del vademecum, che illustra
gli incentivi alle imprese industriali e artigiane, ha lo scopo di
generare un maggior numero di domande di accesso allo strumento
implementato"
. Quest'anno cosa viene scritto? Leggo:
"L'azione è al secondo anno di attuazione. Essa consiste in
aiuti alle imprese...
- e si spiega cosa sono -
Nel corso del
2011 sono stati trasferiti 297.000 euro all'organismo...per
l'implementazione della misura e sono stati concessi contributi a
tre imprese"
. Nel 2005 erano cinque. Allora o le considerazioni
fatte lo scorso anno erano sbagliate, oppure ci sono state mille
ragioni per far sì che non si concretizzassero. In questo caso
vogliamo scrivere un rigo rispetto a quanto affermato la volta
scorsa? Cosa non ha funzionato? Tutto ciò nell'ottica di dare ai
Consiglieri la possibilità di capire meglio questi processi.
Ancora: perché non si è concretizzata l'azione 1.1.4?
"Nel
corso del 2010 sono stati trasferiti 446.000 euro all'organismo
intermedio Finaosta per l'implementazione della misura.
Considerando che l'azione ha potuto mostrare realmente la propria
efficacia all'inizio del 2010 e che si rivolge ad un ambito
imprenditoriale specialistico, i risultati conseguiti (otto domande
accolte...) sono soddisfacenti. Come per l'azione precedente è
prevista un'intensificazione delle azioni promozionali al fine di
coinvolgere una platea più vasta di potenziali fruitori"
. Nella
relazione di quest'anno non si fa alcun riferimento a tale azione,
non vengono sottolineati i risultati delle attività di promozione,
ci danno rispondenza rispetto alle cose che abbiamo scritto nella
relazione e condiviso l'anno scorso! Perché non c'è stato un
ritorno degli sforzi sicuramente fatti? I motivi saranno senz'altro
validi, ma perché non spiegare ai Consiglieri regionali ciò che è
stato? Perché si registra un calo significativo di domande nelle
azioni 1.1.6 a pagina 5?
"L'applicazione della legge n. 31/2001
fa registrare un calo significativo di domande rispetto al 2010.
Infatti, sono stati concessi contributi...a 53 imprese in meno
rispetto al 2010"
. Sono andato a vedere nel 2010 e c'era
scritto che si applicava la legge punto e basta. Perché questo
calo? Vorremmo un rigo di spiegazioni, che anche in questo caso non
mi sembrava inutile.
In alcune parti la relazione di quest'anno contraddice quanto
scritto l'anno scorso nell'azione 1.2.1, pagina 4.
"Nel corso
del 2010 sono state presentate due istanze di agevolazione
- e
sostegno alla capitalizzazione delle imprese -
di cui una si è
conclusa con esito positivo, con la concessione di un finanziamento
per la capitalizzazione di euro 495.000. La modificazione delle
norme che regolano la concessione di tali agevolazioni, adottata
nel 2010, ha reso più snelle le procedure di presentazione delle
istanze e pare avere ottenuto effetti positivi sull'appetibilità
dello strumento finanziario messo a disposizione delle
imprese"
. Cosa dice quest'anno?
"Sono state presentate due
istanze di agevolazione, conclusesi con esito positivo"
, ma non
dice nulla rispetto al fatto che la situazione non si è modificata
e anche qui ragioni sicuramente validissime. Sono state ricopiate
praticamente le quattro righe, è stata tolta solo la parte
contenente l'auspicio del 2010, e anche qui senza commenti.
Lo stesso vale per i ritardi dell'azione 1.4.1, si diceva che la
Giunta doveva deliberare entro febbraio, ha deliberato a dicembre;
pochi mesi, è vero, ma anche qui uno straccio di spiegazione per
uno che è andato a leggersi le relazioni precedenti potrebbe
esserci!
Vorrei capire perché non sono state presentate domande per
l'azione 1.5.1. ai sensi della legge recante interventi a favore di
imprese in difficoltà. La stessa cosa era avvenuta l'anno scorso;
allora la legge non funziona, ci sono meccanismi da modificare?
Questa è l'occasione per metterli in campo.
Il "copia ed incolla" dell'azione 2.2.1 non l'ho capito, non
risponde ai propositi scritti l'anno prima.
Ci saranno valide ragioni, perché
"nel 2011 non sono stati
effettuati impegni di spesa"
nell'azione 3.1.7, quella che è
stata richiamata dal collega Chatrian. È questa un'azione del tutto
nuova rispetto al 2010. Visto che si tratta di una legge regionale
entrata in vigore il 14 giugno 2011, forse non sono stati
effettuati impegni di spesa, ma la Finaosta ha ricevuto delle
domande? Fateci capire se comunque questa nuova legge può
funzionare o meno, anche perché così potremmo, come Consiglieri
regionali, intervenire sulle criticità.
Riassumendo, per non farla lunga, come facciamo a proporre
eventuali modificazioni come dice la legge se non conosciamo i
dati, le ragioni, i motivi che hanno rallentato ed impedito
processi innovativi e come facciamo ad interpretarli se non ci
aiuta la struttura competente? Se non ci accompagna in questo
processo di valutazione? Assessore, non conosco a fondo il
programma triennale e tutto ciò che si muove attorno ad esso,
quindi le difficoltà che ci sono in una situazione così difficile
come quella che stanno vivendo tutti gli assessorati e il suo in
questo particolare momento più di altri. Se leggo l'azione 1.3.2,
"Sostegno ai consorzi", pagina 4:
"Nel 2010 è stato concesso un
contributo di 80.000 euro, nonché un mutuo di 1.301.977 euro ad un
consorzio di artigiani insediatosi nell'area Espace Aosta, ai sensi
della legge n. 6/2003. L'insediamento di questa nuova realtà
imprenditoriale contribuirà in modo significativo al popolamento
dell'area ex Cogne"
.
Leggiamo la relazione di quest'anno:
"Nel 2011 non sono
pervenute domande relative alla concessione di contributi o
finanziamenti da parte di consorzi"
. Allora dove è finito
l'auspicio che questa realtà
"contribuirà in modo significativo
al popolamento dell'area ex Cogne"
...ci vuole indicare alcune
ragioni perché questo non si è verificato? Perché si possa
discuterne e verificare se non ci sono possibilità concrete e,
assieme alla struttura competente e alle forze sociali, studiare
cosa è possibile fare ancora. Ma questo percorso dovrebbe essere
indicato proprio nella relazione. È naturale che un Consigliere si
chieda come mai questo non si è verificato, come mai l'auspicio del
2010 non si è concretizzato. La ragione è la crisi, la liquidità,
la fiducia che non c'è più? Altre due righe di commento rispetto a
quanto precedentemente scritto credo fosse naturale per un
dirigente che deve accompagnare il Consigliere nella lettura degli
atti. Sarà poi compito del Consigliere documentarsi ulteriormente,
cercare di capirne di più ed eventualmente presentare precise
iniziative consiliari.
Ultimo richiamo. L'ultima pagina, così chiudiamo in bellezza,
l'azione 6.2.2, il paragrafo dell'anno scorso è uguale a quello di
quest'anno, lo leggo
"le risorse finanziarie a disposizione non
hanno permesso l'attivazione dell'azione come ipotizzata, poiché lo
stanziamento è stato interamente utilizzato per assegnare i
contributi annuali alle cooperative sostenute..."
. O questa è
una ricopiatura mal fatta, oppure come è possibile che si sia
verificata la stessa condizione e che questa non produca da parte
della struttura interrogativi di sorta?
Assessore, i buoni propositi espressi a giugno sono, a mio
parere, ancora validi oggi, ma, per diventare concreti, la
relazione sullo stato di avanzamento del programma triennale deve
essere completamente ripensata. La struttura competente dovrebbe in
questo documento, oltre a relazionare sull'avanzamento dei progetti
rispetto agli obiettivi, stato attuale, rispetto dei tempi e dei
costi - cose giustissime -, sottolineare in alcuni passaggi le
analisi delle criticità, dei problemi e dei rischi e lo stato delle
azioni precedentemente innovate ed approvate che non hanno portato
consistenti modificazioni. Insomma la struttura dovrebbe
condividere con la Giunta regionale queste informazioni orientative
da presentare al Consiglio per la futura programmazione;
informazioni puntuali per intervenire, da inserire nella relazione,
e poi lei, Assessore, nella sua introduzione dovrebbe richiamarsi a
queste criticità, e indicare quelle azioni che hanno l'obiettivo di
superarle. Tutto ciò nello spirito della legge, individuando quegli
aggiustamenti che in una programmazione sono necessari. Come fa la
politica ad assumere le decisioni necessarie per invertire una
rotta non precisa se non possiede quelle informazioni e quegli
elementi utili a delineare un percorso di innovazione o di
cambiamento? In questo senso, a mio giudizio, questa relazione non
ha regolarmente svolto il compito assegnato. Lo dico non perché
costretto dal mio ruolo di opposizione, io lo avrei fatto lo
stesso, forse non nell'aula consiliare, segnalandole queste mie
note direttamente con un incontro nel suo ufficio. La politica ha
sempre più bisogno di migliorare e puntualizzare la sua azione
quotidiana, ma, per fare questo, ha bisogno del lavoro preciso e
propositivo delle strutture regionali e mi sembra che in tale
occasione tale aiuto non sia stato dato.
Presidente
- La parola al Consigliere Lattanzi.
Lattanzi (PdL)
- Grazie Presidente.
Collega Rigo, la ascolto sempre con grande attenzione, intanto
perché le riconosco l'onestà intellettuale e la pacatezza per
andare nel merito delle cose. Mi permetto di segnalarle però che
una lunga parte del suo intervento si è orientata ad una critica a
questo piano, cioè sulla sua comprensibilità per i Consiglieri
regionali e quindi sulla necessità di rendere più trasparenti le
relazioni e dare modo al Consiglio di valutare meglio le occasioni
o le lacune che questo piano possa presentare. Mi permetto di dirle
che ho cercato di leggere il piano con gli occhi del cittadino, lo
dico perché con altrettanta onestà intellettuale con l'Assessore
abbiamo avuto una serie di incontri, per condividere non tanto la
quantità o la qualità delle risorse, perché, quando si parla di
mettere sul rilancio e sul sostegno all'economia, sullo sviluppo
tecnologico, sull'informatizzazione, sul miglioramento
amministrativo delle aziende, cioè sul sostegno aggiuntivo alle
imprese per circa 54.000.000 di euro, tutto possiamo dire meno che
questo Consiglio non abbia attenzione o volontà concreta in termini
di risorse per affrontare le tematiche dello sviluppo
dell'economia, del lavoro e dei processi di crescita di questa
comunità. Certo, possiamo auspicare che le risorse possano
aumentare, abbiamo però chiaro tutti nella consapevolezza della
spending review
che, se vogliamo mantenere certe quantità di
milioni di euro per il rilancio dell'economia, è evidente che le
spending review
dovranno essere fatte con molta attenzione
per liberare risorse e mantenere impegni così imponenti per quanto
riguarda lo sviluppo.
Se vogliamo fare una critica costruttiva - lo dico perché con
l'Assessore ne abbiamo parlato più volte ed è un tema sul quale
l'Assessore si sta impegnando parecchio -, è che questo piano
evidenzia in maniera palese non tanto la sua indecifrabilità per
quanto riguarda l'analisi degli effetti di tale piano in maniera
concreta agli occhi dei consiglieri per la sua approvazione o per
la sua critica, ma la complessità dei rivoli sul quale questo piano
è strutturato. Le faccio un esempio concreto in termini di numeri:
il piano indica sei assi operativi, i rivoli nei quali i 54.000.000
si distribuiscono sull'economia valdostana sono 51; i protagonisti
della gestione amministrativa e burocratica dei processi delle
domande presentate dalle aziende, dagli imprenditori, dalle
valutazioni degli uffici tecnici, dall'elaborazione delle
valutazioni e dall'approvazione o dalla negazione dei contributi,
degli incentivi o degli investimenti sono almeno otto: Finaosta,
Assessorato, VDA Structure, COA, CELVA, ARPA...abbiamo una
moltitudine di soggetti che devono in qualche modo valutare la
coerenza fra gli investimenti messi a disposizione da questo
Consiglio e l'opportunità che le imprese hanno di beneficiare di
questa volontà politica. Se vogliamo trovare - ti utilizzo, Gianni,
perché così il confronto diventa più costruttivo per tutti - un
punto di analisi migliorabile, è che dovremmo fare testi unici per
dare l'opportunità alle imprese di avere un unico interlocutore con
unici processi semplici, con tempi certi e con la fine di quella
operatività che porta le imprese magari a non conoscere l'entità
delle opportunità che la Regione mette a disposizione. Perché lei
può fare dieci interviste a dieci nuove imprese, nove di queste
neanche sanno che esistono gli investimenti a disposizione, e non è
che nel piano non sia dettagliato cosa si fa per informare le
imprese per...c'è evidentemente, dobbiamo lavorare per migliorare
l'informazione e cioè che quelle informazioni di disponibilità
economica, di capitale e di investimento arrivi a chi magari in un
momento di crisi come questo abbia la follia di pensare di aprire
un'azienda con una partita IVA e di mettersi in proprio. È cosa che
tutti noi stiamo auspicando, anzi incentivando e promuovendo, primo
concetto.
Secondo: uno sforzo su cui dovremo lavorare - e lo dico perché
l'Assessore ne è consapevole -, su questo sta lavorando con i suoi
uffici e sarà quello che vedremo fra pochi mesi in termini di
miglioramento sostanziale di operatività del piano...sono i
protagonisti che si interfacciano con le imprese o con i potenziali
imprenditori. La babele della burocrazia disincentiva
oggettivamente chiunque abbia voglia di affacciarsi al mondo
dell'economia e di ricevere, come abbiamo predisposto, i contributi
per poterlo fare, ma non è che lo fa, perché c'è la cattiva volontà
da parte dell'Amministrazione, perché chi ha avuto l'esperienza
come me e come molti di voi, sollecitati da imprese ed imprenditori
ad accompagnarli nei meandri della burocrazia, di interfacciarsi
con gli apparati, sa che ci sono persone gentilissime,
preparatissime, tecnicamente ineccepibili, ma che diventano muri di
gomma su cui si rimbalza con una documentazione e, se non c'è
l'intercessione di chi conosce i meandri della burocrazia, il
semplice imprenditore, ancor peggio se giovane, in quei meandri si
perde. Allora quello che dobbiamo fare, collega Rigo, è sostenere
l'Assessore in questo processo di semplificazione e semmai aiutare
i 54.000.000 di euro, che speriamo si possano ridestinare anche per
gli anni prossimi, ad arrivare esattamente laddove noi vogliamo che
arrivino, evitando che dal cervello agli estensori operativi del
processo si intermedino gangli, procedure e barriere che alla fine
rendono inefficiente il sistema, anche se dobbiamo rilevare che
l'impegnato è stato totalmente utilizzato. Si sta lavorando quindi
per migliorare i processi di burocrazia e di semplificazione per
fare in modo che sia conosciuta l'entità delle risorse messe a
disposizione; qui c'è un lavoro con il CELVA e spero che
quest'ultimo diventi un interlocutore territoriale sensibile per
far sì che ogni Comune possa essere un'interfaccia per chiunque
voglia, in qualsiasi parte della Valle d'Aosta, aprire qualcosa e
possa dargli risposte in tempo reale. Queste sono le tematiche
sulle quali noi ci dobbiamo impegnare: fare in modo che con la
spending review
si mantengano le risorse o si riducano il
meno possibile, perché la sfida della competitività del nostro
tessuto economico si gioca su queste partite: fare in modo di
semplificare i processi ed aiutare anche chi questi processi li
deve interpretare, in modo che le persone a cui vogliamo destinare
le risorse possano utilizzarle al meglio e creare prodotto interno
lordo. In questo magari evitando quegli approcci tecnocrati che in
molti uffici di questa amministrazione ci sono, per i quali
l'investimento viene concesso se si garantisce il risultato, che è
una follia nei termini, perché, se uno sapesse di avere un
risultato certo, non direbbe: "io investo a rischio del mio
capitale!". Se ci fosse rischio zero, lo farebbero tutti, tutti si
licenzierebbero dalla Regione, tutti farebbero gli imprenditori,
perché, se il rischio è zero, c'è la certezza del risultato e di
conseguenza utili e fatturato in crescita. Siccome così non è,
bisogna adeguare la struttura dell'amministrazione a calarsi in una
realtà di difficoltà economica, dove la volontà politica è
chiarissima in termini di investimenti per quanto riguarda il
rilancio dell'economia, ne abbiamo avuto una testimonianza ieri da
parte della maggioranza, anzi scusate da parte di tutto il
Consiglio sulla situazione dell'Olivetti I-Jet, sulla quale
torneremo a breve.
Credo che a nessuno sfugga che questo Consiglio è
particolarmente attento e favorevole a rilanciare una cultura del
mercato dell'economia e della sfida economica; dall'altra parte,
dobbiamo fare tutti insieme uno sforzo di sostegno all'Assessore
per fare in modo che i 51 rivoli nei quali i 54.000.000 finiscono
possano essere leggermente migliorati in termini di velocità,
efficienza e risultato. Noi di questo ci preoccupiamo, ringraziamo
l'Assessore che si occupa quotidianamente di tale impegno ed
auspichiamo, approvando tale piano nei suoi principi e nelle sue
finalità, che questo possa comprendere anche nei prossimi mesi ed
anni una migliore qualità ed efficienza, perché le risorse arrivino
laddove vogliamo che arrivino.
Presidente
- La parola al Consigliere Segretario Rigo,
per il secondo intervento.
Rigo (PD)
- Caro Consigliere Lattanzi, credo di avere nel
mio intervento dato pieno sostegno all'Assessore. Prima di tutto
convenendo che questo non è un atto dovuto e quindi ringraziandolo
per avere voluto riportare in Consiglio questo tema; poi ho
sottolineato all'Assessore alcune debolezze che ho riscontato nella
relazione, se la relazione deve avere quei propositi da lui
enunciati. A mio avviso il rapporto fra la politica e le strutture
deve migliorare e cambiare, altrimenti la politica continuerà a
girarci in tondo. Ciò significa avere chiari i compiti: cosa deve
fare la struttura e cosa deve fare la politica, in questo senso
tale relazione non aiuta. Se interpretiamo correttamente lo spirito
della legge, la legge dice all'articolo 2 che ogni anno c'è la
possibilità di introdurre quelle innovazioni necessarie ai
programmi, programmi che non possono essere immutabili in una
situazione come quella che stiamo vivendo.
Non sono andato a discutere delle risorse, poche o tante; non
sono andato a dire che un asse - mi riferisco all'asse 5 -
rappresenta la metà di tutte le risorse del piano e di queste 2/3
sono riferite al
bon chauffage
, non mi interessa in questo
momento discutere delle cifre: mi interessa discutere delle
difficoltà che troviamo ogni giorno a dare gambe ad un programma
che l'Amministrazione ha approvato.
Allora se la struttura non ci aiuta in questa opera di verifica,
non solo segnalando cosa ha fatto e cosa non ha fatto ma proponendo
azioni innovative noi non possiamo operare! Noi questa relazione
dobbiamo leggerla con gli occhi del Consigliere, che ha la
responsabilità di modificare ciò che non funziona e di dare un
sostegno all'Assessore affinché questo avvenga, così come dice la
legge.
In questo senso credo di avere dato un aiuto all'Assessore nel
dire che la relazione va ripensata, che deve essere più utile alla
Giunta e all'Assessore per introdurre nella sua introduzione alcuni
elementi di novità. Utile al Consiglio perché noi possiamo avere
uno strumento che ci consenta di fare delle iniziative, senza
essere costretti ad andare in commissione a chiedere all'Assessore
come mai questo non si è realizzato. Questo è lo spirito del mio
intervento alla luce della lettura della relazione. Una lettura
forse viziata da un mio modo di fare politica, non più
corrispondente alla realtà di oggi.
Presidente
- Se non vi sono altri interventi, dichiaro
chiusa la discussione generale.
La parola all'Assessore alle attività produttive, Pastoret.
Pastoret (UV)
- Grazie Presidente. Intanto grazie a tutti
coloro che sono intervenuti, perché le cose che sono state dette
rivestono un'utilità e le cose utili poi vanno sempre impiegate,
però dovrei fare due considerazioni di carattere generale, poi non
so se riuscirò nello specifico a rispondere a tutte le richieste
che mi sono state fatte, perché non sono riuscito a prendere nota
di tutte.
Qui bisogna capire se parliamo della relazione che c'è o di
quella che vorremmo, perché, quando è stato presentato il piano
triennale dell'industria e dell'artigianato nel 2010, io venni in
quest'aula e dissi che, contrariamente al passato, tutto il lavoro
era stato organizzato e fatto dagli uffici con un obiettivo: quello
di eliminare le indagini sociologiche che venivano fatte in
passato, per ragioni legate anche ad un modo di vivere la politica
e l'amministrazione, di esperti che ci raccontavano com'era la
Valle d'Aosta e alla fine si trovavano delle tabelle di sintesi.
Siamo partiti dalla considerazione di fare delle tabelle di
sintesi, accompagnate da una breve spiegazione dall'inizio alla
fine, perché tutti potessero avere un dato reale ed effettivo
rispetto alla situazione. Nel documento iniziale ci sono però un
po' di dati, che sono gli stessi che tutti coloro che hanno seguito
le giornate dell'economia, le relazioni della Banca d'Italia,
eccetera, hanno potuto trovare come rispondenti: andamento
demografico, persone attive, persone non attive, con tutta una
serie di quadri di raffronto. Questo doveva servire a dare un'idea
di carattere generale della situazione. Ha ragione il collega Rigo
quando dice che tutti gli anni si replica lo stesso schema, perché
l'intenzione era di replicare quello schema, avendo un parallelismo
che avesse sempre una stessa rispondenza dall'inizio alla fine e in
questo schema poi si inseriscono eventuali novità. Ci sono delle
ripetizioni, me ne sono reso conto pure io, perché l'esercizio di
fantasia nella descrizione di certi aspetti è limitato. Lo schema
del piano triennale quindi è questo e lo schema della presentazione
in Consiglio pure è questo.
Oggi nel mio intervento, in premessa ho detto una cosa: che non
è questo un trattato, ma uno strumento che consente attraverso la
lettura delle cifre di avere delle informazioni. Consapevole però
di tutto questo, del fatto che l'immediatezza di queste cifre non
può essere colta da tutti, avevo detto in conclusione che da tali
dati è possibile estrapolare analisi e valutazioni, ma che essi
possono essere implementati con tutte le informazioni del caso da
parte degli uffici dell'Assessorato, ai quali tutti i Consiglieri
hanno libero accesso. Se si vuole poi avere qualcosa di più
completo puntualmente riferito ad alcuni punti, non ho problema a
produrre tutto questo in commissione, ma voglio dire che il tutto
era stato organizzato in tale modo. Valida o no questa struttura lo
vedremo, perché nel 2013 dovremo presentare il nuovo piano
triennale dell'industria e dell'artigianato.
Detto questo, ribadisco che il piano è lo strumento che consente
di avere l'intera visione degli investimenti; forse abbiamo avuto
una visione limitata, ma ci sembrava utile far vedere come,
rispetto alle disponibilità di bilancio, ci fosse la capacità nel
corso dell'anno di impegnare le risorse e anche di dare esecuzione
a tale programmazione. Ovviamente questo è uno strumento operativo
dell'insieme delle leggi e delle disposizioni di settore e traduce
quelle leggi.
Sul perché ci sono domande in meno, la domanda di Rigo non è
banale, ma è anche vero che tutto questo a volte è regolato dai
problemi delle imprese. Spingerci a fare un'analisi più
approfondita è possibile, a volte fra di noi lo facciamo con gli
uffici, ma non è che riusciamo sempre ad indagare in modo
approfondito il tutto.
Vorrei però ricordare qualche positività del piano, perché oggi
ho parlato degli incontri che sono stati fatti con le aziende nel
tentativo di capire quali sono gli andamenti da parte delle
imprese.
Ora, sono molti i punti che avete chiesto di chiarire, pregherei
i colleghi Chatrian e Rigo, dove non risponderò, di farmi avere
questi punti e io vi fornirò i dati.
Collega Chatrian, però, per quanto riguarda gli incentivi sulla
ricerca, Pont-Saint-Martin e Aosta rappresentano due poli di
inserimento di
start up
, Châtillon ho detto in Consiglio che
ha una prospettiva futura rispetto a quella ipotesi di insediamento
e certamente, se quella sarà l'ipotesi di insediamento, saremo ben
lieti di dire che all'interno di quell'area per le imprese in
start up
o che si appoggeranno sulla ricerca potremo
determinare tali incentivi visti gli effetti positivi che questi
hanno prodotto da altre parti.
Mi sono state fatte due domande sia da Rigo sia da Chatrian sul
punto 3.1.7, questo riguarda la legge sulle nuove imprese
innovative approvata nel giugno 2011, ma le disposizioni
applicative che siamo venuti a presentare in commissione nel mese
di ottobre sono entrate in vigore alla fine dell'anno. Questa è la
ragione per cui quella azione, pur riportata e ricordata perché era
un'azione non ancora esistente nel 2011, non ha sortito effetti sul
piano economico-finanziario, perché questo è il dato che noi
trasportiamo nella relazione che presentiamo al Consiglio. Magari
ci sono trenta imprese che sono interessate, anzi molte di queste
sono venute a chiedere informazioni e, se sarà necessario, terremo
conto e faremo la spunta precisa di tutte...
(interruzione del Consigliere Segretario Rigo, fuori
microfono)
...capisco quello che lei vuole dire, ma mi sembra un surplus,
ovviamente come lui esagera un po', esagero anch'io, se mi
consente, però ci siamo capiti su questo.
Credo non sia il caso di soffermarmi ancora tanto e troppo,
perché rischierei di entrare in un'analisi complessiva del mondo
del lavoro, ma voglio rispettare il senso della relazione del piano
triennale, che ha un compito preciso che traduco in due parole:
dire quali sono le regole alle quali l'Amministrazione si rifà,
quali sono le somme che sono ammesse a finanziamento, qual è il
fine del percorso di tutte queste cose, se vengono impegnate, come
e in che modo. Se poi la necessità è quella di far sapere con
maggiore dovizia di particolari quali sono le destinazioni e i
percorsi di queste cose, ne prendiamo atto, lo accettiamo come
suggerimento e non ci sottraiamo al fatto di doverlo dettagliare
maggiormente per il prossimo futuro.
Chiudo ringraziando tutti per gli interventi, vi chiedo di farmi
avere le eventuali richieste di chiarimento e con una richiesta che
rivolgo al Presidente del Consiglio e ai colleghi: visto che ieri
abbiamo incontrato i lavoratori dell'Olivetti I-Jet, visto che è
stata presentata una risoluzione ampiamente esaminata dalle varie
forze politiche, se fosse possibile discuterla adesso, giungendo ad
una rapida approvazione del documento, di modo che si dia
soddisfazione a chi lo ha proposto e anche rassicurazione ai
lavoratori interessati. Grazie.
Presidente
- Il Consiglio prende atto della
relazione.
Il Consiglio
Premesso che:
- la Giunta regionale con deliberazione n. 1188 dell'8 giugno
2012 ha approvato lo stato di avanzamento al 31 dicembre 2011 del
programma triennale dell'industria e dell'artigianato approvato dal
Consiglio regionale con deliberazione n. 1095/XIII in data 10 marzo
2010, disponendone la presentazione al Consiglio regionale;
- l'Assessore alle attività produttive ha presentato
all'attenzione del Consiglio regionale la relazione allegata alla
deliberazione n. 1188/2012, "Programma triennale dell'industria e
dell'artigianato - Avanzamento al 31 dicembre 2011", in merito allo
stato di avanzamento fisico e finanziario del programma triennale
dell'industria e dell'artigianato della Regione autonoma Valle
d'Aosta per il periodo 2010-2012, così come previsto dal programma
medesimo.
Prende atto
della relazione stessa.
Relazione
(omissis)
