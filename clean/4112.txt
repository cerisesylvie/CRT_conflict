Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 454 del 5 ottobre 1981 - Resoconto
OGGETTO N. 454/81 - ASSUNZIONI DI PERSONALE DA PARTE DELLA
SOCIETÀ SAISET PRESSO LA CASA DA GIOCO DI SAINT-VINCENT.
(Interpellanza)
Presidente
- Do lettura dell'interpellanza presentata dal
Consigliere Viberti.
Visto che la SAISET ha in appena 10 gg. superato i 300
milioni di incasso;
Considerato che per effettuare tali introiti la SAISET si è
servita di personale "specializzato" si
INTERPELLA
la Giunta regionale per conoscere:
1)
quante persone sono state assunte finora dalla
SAISET;
2)
quali criteri hanno permesso l'accesso al corso e
poi al posto di lavoro;
3)
se, in analogia a quanto si sta facendo per la
SITAV, si provvederà ad una regolamentazione delle assunzioni anche
per la SAISET;
4)
se per lo svolgimento dei corsi vi sono stati
finanziamenti CEE o di altro genere.
Presidente
- Il Consigliere Viberti intende illustrare
l'interpellanza? Ne ha facoltà.
Viberti
(DPROL)
- Credo che l'interpellanza per
quanto telegrafica, sia piuttosto chiara. Vorrei soltanto un
piccolo chiarimento al punto 3, dove si dice:
"se, in analogia a
quanto si sta facendo per la SITAV, si provvederà ad una
regolamentazione delle assunzioni anche per la SAISET"
.
I soliti bene informati mi hanno fatto sapere dopo la
presentazione di questa interpellanza, che il regolamento che a suo
tempo il Consiglio aveva deciso di predisporre, è stato predisposto
e consegnato alla Presidenza del Consiglio. Vorrei sapere a che
punto è.
Mi auguro che l'Assessore competente o comunque un
rappresentante della Giunta me lo sappia dire, e vorrei sapere che
fine ha fatto questo regolamento che sembrava dovesse finalmente
mettere fine a voci circa le assunzioni fatte non per merito e per
titoli, ma per amicizia di questo o di quell'uomo politico, cose
che naturalmente non depongono a favore né della classe politica in
generale, né degli uomini politici che vengono indicati quali
padrini per i posti al Casinò.
Presidente
- Risponde l'Assessore al Turismo, Urbanistica
e Beni culturali, Pollicini.
Pollicini (DP)
- Per quanto riguarda le assunzioni. Ci
sono state 241 domande; la selezione è avvenuta su questo numero,
sono state assunte 20 persone. Alla selezione era presente anche il
Commissario regionale presso la Casa da Gioco.
I criteri per questa selezione sono stati di carattere tecnico:
percezione cromatica, rapidità di riflessi, tattilità delle dita,
perché si devono maneggiare carte. Il problema che riguarda il
punto 3) lo ha già detto anche l'interpellante, è ancora fermo.
Non vi sono stati al momento finanziamenti CEE. Possiamo dire
che nelle prime due decadi sono arrivati alla Regione 259 milioni
di quota regionale, per un incasso, se non sbaglio, di 560 milioni.
Si sono avuti, in media, nei primi 20 giorni, 406 nuovi utenti -
chi entra ha una sua scheda che viene segnalata di giorno in giorno
- che sono stati richiamati da questi nuovi giochi americani.
Mediamente il 10% di queste persone risulta - da analisi fatte
dal Commissario - essere salito poi nelle sale della roulette.
Quindi mi pare che la conferma della validità dei nuovi giochi
americani sia data da questi brevi dati che riguardano le prime due
decadi del mese di settembre.
Presidente
- Il Consigliere Viberti intende replicare?
...
(intervento fuori microfono incomprensibile) ...
Pollicini
(DP)
- È un discorso che è lo stesso che
esisteva per quanto concerne la SITAV. Cioè quel tipo di proposta è
ancora ferma. Quindi evidentemente occorrerà prima risolvere il
problema della proposta principale, dopo di che in analogia con
quello ci si conterrà per la proposta subordinata della società
sub-concessionaria.
Presidente
- Il Consigliere Viberti intende replicare? Ne
ha facoltà.
Viberti
(PROL)
- La precisione con cui l'Assessore
Pollicini risponde alle interpellanze è un po' caduta questa volta:
abbiamo dovuto ricordargli che il punto 3), nonostante l'avessi
enucleato ed evidenziato in trattazione illustrativa
dell'interpellanza, era stato dimenticato.
Evidentemente si tratta di un problema di non facile soluzione,
ma mi chiedo - e a questo non è stata data risposta - a che punto
si trovi questo regolamento che è stato predisposto da parte della
competente Commissione nominata da questo Consiglio. Chi lo tiene
fermo? Se la Commissione nominata dal Consiglio lo ha terminato,
sarebbe opportuno sapere per lo meno cosa ne pensa la Giunta.
Se questo regolamento non va bene, che la Giunta ce lo dica; se
ci sono dei problemi modifichiamolo, ma non lasciamolo giacere!
Credo che da più di 6 mesi questo regolamento giaccia nei cassetti,
non si sa di chi.
Per quello che riguarda i criteri di assunzione, non sono
affatto rimasto stupito che, oltre alle capacità cromatiche, si
siano messe in opera delle prove sulle capacità tattili e prensili
di coloro che sono stati assunti.
Evidentemente fare dell'apprendistato all'interno di questo o
quel Gruppo politico rende molto abili in questo campo, ed
evidentemente porta poi a dei risultati positivi nel risultato del
concorso; se così si può chiamare l'assunzione fatta alla SAISET.
Noi, lo sapete, siamo contrari a questa bisca e non ci rallegriamo
del fatto che si sia raggiunta una media-giorno di 406 nuovi
giocatori, il 10% dei quali è salito anche alla roulette,
peggiorando, dal flipper, che è assimilabile alla macchina
mangiasoldi, sia passato ad un altro gioco che forse è ancora più
elegante per l'individuo nuovo che entra all'interno del Casinò.
Non ci rallegriamo quindi che ci siano così tante persone che
vengono invogliate ad un vizio, quello del gioco, che può portare
dei benefici alle casse della Regione, ma sicuramente non porta
benefici né alla moralità dei cittadini, né a quella di chi poi
queste cose finisce per gestire.
Quindi mi spiace di dover dire che non sono soddisfatto né di
come vanno le cose, né di una parte delle risposte che sono state
fornite all'interpellanza, anche se devo riconoscere che
l'Assessore al Turismo, Urbanistica e Beni culturali, Pollicini in
altre occasioni è sempre molto preciso, e che su 3 punti
dell'interpellanza ha dato delle risposte che non possono trovarmi
d'accordo per i motivi che ho testé spiegato, ma che comunque sono
state chiare.
