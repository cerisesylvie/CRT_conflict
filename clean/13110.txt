Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4066 del 16 dicembre 1992 - Resoconto
OGGETTO N. 4066/IX Illustrazione delle leggi di bilancio per
il 1993.
Presidente
Propongo che i disegni di legge n. 479 e
480, iscritti ai punti 19 bis e 19 ter dell'ordine del giorno,
siano discussi congiuntamente.
Ha chiesto la parola il Consigliere relatore Martin; ne ha
facoltà.
Martin (ADP)
Poiché ritengo che il Consigliere
relatore abbia il compito di portare elementi aggiuntivi alla
relazione della Giunta regionale, per offrire a tutto il Consiglio
ulteriori elementi per valutare i disegni di legge che trattano del
bilancio di previsione per il 1993 e per il triennio 1993-95 nonché
la legge finanziaria, questa mia relazione sarà esclusivamente
tecnica. Mi riservo di intervenire più tardi in sede di discussione
generale per dare il contributo politico del gruppo cui
appartengo.
Da diversi anni e precisamente dall'entrata in vigore della
legge sul riparto fiscale, quindi dal 1982, l'Amministrazione
regionale non si trovava in obiettiva difficoltà per presentare il
suo bilancio di previsione. Questa difficoltà, che non si
manifestava negli anni addietro per la certezza di cospicue
entrate, si è fatta sentire quest'anno in tutta la sua
drammaticità, perché, mentre da un lato, per la caduta delle
barriere doganali, venivano a mancare dal 1° gennaio 1993 le
entrate dell'IVA da importazione su merci provenienti da Paesi CEE,
dall'altro non erano altrettanto sicure le entrate sostitutive, che
sono diventate realtà con l'approvazione da parte della Camera dei
Deputati e del Senato della Repubblica del disegno di legge n. 776
concernente "Interventi urgenti in materia di finanza pubblica".
Con l'approvazione di tale provvedimento si chiude positivamente
per la Regione Valle d'Aosta la trattativa politica instaurata con
lo Stato italiano per il riconoscimento di un'autonomia finanziaria
della nostra Regione.
La trattativa è stata tutt'altro che facile, perché c'era da
superare la diffidenza statale verso le Regioni a statuto speciale
ed in particolare verso la Regione Valle d'Aosta. Si sono dovute
spiegare le ragioni della richiesta compensativa in funzione
dell'IVA percepita fino ad oggi, si sono dovute giustificare
statistiche non complete e non veritiere, che vedevano la Valle
d'Aosta in posizione privilegiata nei trasferimenti finanziari
statali.
La trattativa politica con il Governo è avvenuta su due fronti:
quello del riconoscimento dell'autonomia finanziaria della Regione
e quello della dimostrazione che non ci viene regalato nulla e che
i Valdostani non godono di privilegi rispetto agli altri. Questa
dimostrazione è avvenuta con uno studio molto dettagliato, che
mette in risalto cose sostenute da sempre e cioè che la Valle
d'Aosta si fa carico nel suo bilancio di ingenti spese che non sono
di sua stretta competenza.
La Valle d'Aosta assolve a funzioni che nelle altre regioni sono
di competenza dello Stato, delle Province o delle Camere di
commercio. Queste funzioni rappresentano circa il 35 per cento
dell'intera spesa regionale: 518 miliardi nel 1991 e le previsioni
del 1992 sono di circa 568 miliardi di lire.
A fronte di queste spese, l'IVA da importazione, sulla quale da
sempre siamo in polemica con lo Stato, è stata pari a 440 miliardi
nel 1991, calcolata sui nove decimi, e si prevede che sarà di circa
540 miliardi nel 1992. Come si può notare, la bilancia è ancora
sfavorevole alla Regione e pertanto appare del tutto giustificata
la compensazione richiesta allo Stato in sostituzione dell'IVA da
importazione.
L'accordo con il Governo centrale permetterà alla Regione di
ottenere d'ora innanzi un contributo straordinario di 430 miliardi
di lire, rivalutato ogni anno del tasso di inflazione. Tale
contributo è stato calcolato prendendo come base il gettito IVA da
importazione CEE del 1991, rivalutato del 4,5 per cento per il 1992
e del 3,5 per cento per il 1993. Questo contributo costituisce la
maggiore entrata del bilancio 1993 e bisogna dare atto al Governo
di essersi comportato in questa occasione correttamente con la
nostra Regione, come pure bisogna riconoscere i giusti meriti dei
nostri due Parlamentari, che hanno saputo gestire questa difficile
trattativa con molta dignità, ottenendo un risultato importante per
la Valle d'Aosta.
Le entrate del bilancio 1993, che pareggia sulla cifra di 1.832
miliardi, sono le seguenti:
- avanzo di amministrazione stimato in 37 miliardi;
- entrate derivanti da tributi propri, dal gettito dei tributi
erariali o di quote devolute alla Regione per un importo di circa
1.200 miliardi, le principali delle quali sono: 150 miliardi per la
tassa di concessione della Casa da gioco di Saint-Vincent; 260
miliardi per Irpef; 45 miliardi per l'Irpeg; 150 miliardi di IVA
sia di produzione locale sia di provenienza extracomunitaria; 30
miliardi di imposta sulla benzina; 2 miliardi di addizionale per
l'energia elettrica;
- entrate derivanti da contributi ed assegnazioni dello Stato
per un importo di circa 138 miliardi, fra cui vi sono da ricordare
i 55 miliardi di fondi per la finanza locale, che vengono
trasferiti in parte corrente ai comuni, ed i 70 miliardi che
costituiscono la quota del fondo sanitario regionale;
- entrate derivanti da rendite patrimoniali per un importo di 33
miliardi;
- entrate derivanti da alienazione di beni patrimoniali per 210
milioni;
- entrate derivanti da mutui e prestiti per circa 255
miliardi;
- entrate per contabilità speciali per circa 167 miliardi.
Analizzando le varie spese, vi è da fare subito una precisazione
per capire qual è la reale disponibilità finanziaria della
Regione.
Dalla cifra totale di 1.832 miliardi vanno tolte le contabilità
speciali di 167 miliardi, che costituiscono una mera partita di
giro e pertanto non producono nessun effetto pratico sulla
disponibilità finanziaria del bilancio di previsione. Pertanto, le
risorse reali del bilancio ammontano a 1.665 miliardi.
Nel bilancio della Regione, come d'altronde in ogni bilancio di
ente pubblico, i due grandi filoni che distinguono le spese sono
quelli che si riferiscono alle spese correnti ed alle spese di
investimento.
Le spese correnti ammontano a 676 miliardi, rappresentano circa
il 47 per cento dell'intero bilancio e, pur essendo diminuite di
circa mezzo punto in percentuale rispetto al 1992, sono aumentate
in valore assoluto, sempre sul 1992, di circa 60 miliardi.
Questo fatto deve far riflettere l'intero Consiglio, perché il
continuo levitare delle spese correnti porta inevitabilmente ad una
rigidità di bilancio a scapito degli investimenti. Infatti, il
bilancio 1993, per permettere di fare fronte alle spese di
investimento, deve ricorrere alla contrazione di un mutuo di 255
miliardi, che rappresenta il valore più alto registrato negli
ultimi anni.
È pur vero che certi investimenti producono nel tempo un aumento
delle spese correnti (microcomunità, palazzetti per lo sport ed il
tempo libero, musei...), ma è altrettanto vero che è necessario
adottare una politica di contenimento dei grandi sprechi che ancora
esistono in tutti i settori dell'Amministrazione.
Qualcosa in questo senso è stato fatto. Si sono ridotti di circa
il 20 per cento alcuni interventi riguardanti consulenze, convegni,
manifestazioni... Tutto ciò è senz'altro positivo, ma non è ancora
sufficiente.
Passando ad analizzare le principali spese correnti, vi è da
dire che per il funzionamento della Regione sono previste spese per
279 miliardi, che riguardano: il funzionamento degli organi
istitu-zionali (11 miliardi), il personale regionale (126
miliardi), il funzionamento dei servizi regionali (28 miliardi), il
personale scolastico docente (106 miliardi) e il funzionamento
delle scuole (7 miliardi).
Altre spese correnti abbastanza rilevanti sono: i trasferimenti
ai comuni e alle comunità montane (65 miliardi), l'assistenza
sanitaria e la promozione sociale (90 miliardi), la formazione
professionale (20 miliardi), la viabilità ed i trasporti (20
miliardi), la promozione turistica (40 miliardi) ed infine i
trasferimenti concessi ai privati (9 miliardi), a imprese e
cooperative (57 miliardi) ed a istituzioni sociali (25
miliardi).
Per quanto riguarda le spese di investimento, vi è da dire che
rifinanziati tutti i capitoli a cui fanno capo le leggi in vigore,
è utile forse segnalare gli interventi più significativi che il
governo regionale intende promuovere nel corso del 1993.
Nel settore della finanza locale sono previsti: trasferimenti ai
comuni per spese di investimento nel settore delle opere pubbliche
(51 miliardi), contributi ai comuni per la costituzione di un
patrimonio comunale immobiliare (5 miliardi), spese per
l'attuazione di programmi triennali relativi al Frio per la
costruzione di opere pubbliche (59 miliardi nel 1993),
trasferimenti di fondi al Comune di Aosta per interventi
finalizzati alla riqualificazione della città (15 miliardi).
Principali interventi nel settore dello sviluppo economico:
spese per l'acquisto e la costruzione di beni patrimoniali da
destinare agli interventi nel settore industriale (25 miliardi),
contributi per la realizzazione di impianti di risalita e di
strutture di particolare importanza sciistica (18 miliardi), spese
per il potenziamento delle infrastrutture ricreativo-sportive (10
miliardi), ricerca e sviluppo di nuovi prodotti e di nuovi processi
produttivi (5 miliardi), acquisizione del patrimonio immobiliare
dell'Autoporto Valle d'Aosta (15 miliardi), interventi per la
riqualificazione e lo sviluppo dell'area industriale della Cogne
(60 miliardi), interventi nel settore dell'energia (6,3 miliardi),
spese per finanziamenti sui fondi regionali di rotazione istituiti
per la ristrutturazione e la costruzione di strutture alberghiere
(28 miliardi), contributi ai consorzi di garanzia fidi fra gli
operatori economici della Valle d'Aosta (9,2 miliardi).
Nel settore dell'edilizia abitativa vi sono da registrare gli
stanziamenti per i finanziamenti sui fondi regionali di rotazione
istituiti per il recupero dei villaggi rurali (8 miliardi) e le
spese per la costituzione di fondi regionali di rotazione per i
mutui relativi alla prima casa (15 miliardi).
Nel settore della viabilità e dei trasporti è da segnalare il
rifinanziamento della legge per la sistemazione della strada
dell'Envers (13,2 miliardi), la costruzione di infrastrutture per
lo sviluppo ferroviario della linea Aosta - Pré-Saint-Didier (2
miliardi), il sistema di collegamento fra Antey-Saint-André e
Chamois (2 miliardi) e il collegamento fra Cogne, Charemoz e Plan
Praz (4 miliardi).
Analizzate a grandi linee le entrate e le spese di competenza,
per avere una visione globale del bilancio di previsione, anche al
fine di poter quantificare il presunto avanzo di amministrazione, è
necessario soffermarsi sui residui.
I residui attivi previsti al 1° gennaio 1993 fanno registrare un
incremento del 26,7 per cento rispetto a quelli accertati al 1°
gennaio 1992. Per quanto attiene ai singoli titoli, la parte più
consistente dei residui all'interno del titolo I, che concerne i
tributi propri e quote di tributi erariali, concerne le quote dei
tributi erariali devoluti alla Regione ai sensi della legge n. 690,
per i quali non è possibile procedere alla riscossione entro il
termine dell'esercizio (248 miliardi).
I residui sui fondi assegnati dallo Stato, per i quali non è
prevedibile che il trasferimento avvenga entro il 31 dicembre del
corrente anno e che fanno parte del titolo II, concernente
assegnazioni dello Stato, ammontano a complessivi 98 miliardi.
I residui dei titoli III e IV, ossia le rendite patrimoniali e
l'alienazione di beni patrimoniali, anche se percentualmente fanno
registrare variazioni notevoli rispetto a quelle accertate per
l'anno 1992, non danno luogo a fatti rilevanti, dato il loro esiguo
ammontare.
La diminuzione dei residui prevista nel titolo IV è dovuta alla
quasi completa riscossione dei mutui contratti entro il 31 dicembre
1991 e alla previsione di non contrarre ulteriori mutui entro il
termine dell'esercizio in corso.
Il forte aumento dei residui attivi sul titolo VI, concernente
le contabilità speciali, è dovuto all'accertamento di recuperi su
anticipazioni all'USL e al notevole incremento dei fondi depositati
nel conto corrente intrattenuto con la Tesoreria centrale dello
Stato. Con riferimento a questi ultimi, è da rilevare che la
Tesoreria centrale non ha ancora provveduto, malgrado la richiesta
della Regione nel maggio del 1992, alla chiusura del conto, né,
tantomeno a somministrare al tesoriere regionale il saldo dello
stesso.
Parlando di residui passivi, vi è da dire che il dato generale
espone una diminuzione di poco più del 5 per cento dei residui
presunti al 1° gennaio 1992, con una previsione di 661 miliardi di
residui a fronte dei 697 miliardi di residui passivi accertati al
termine dell'esercizio 1991. I maggiori residui sono da addebitare
alla gestione amministrativa affidata alla Presidenza della Giunta,
agli assessorati dei lavori pubblici, dell'agricoltura e del
turismo.
Previsioni di cassa. Il bilancio di previsione della Regione per
l'esercizio finanziario 1993, ottemperando alla disposizione di cui
all'articolo 23 della legge regionale 27 dicembre 1989 n. 90, viene
formulato anche in termini di cassa. La previsione di cassa
presenta necessariamente ampi margini di approssimazione, in
considerazione del fatto che essa deriva dalla previsione della
possibilità di pagamento entro la fine dell'esercizio sia delle
spese di competenza, sia dei residui, il cui ammontare, come già è
stato detto, è a sua volta stimato ed effettuato da settori
abituati a ragionare soprattutto in termini di competenza, cui
risulta ancora difficile la previsione di eventi successivi alla
fase dell'impegno, da cui dipende in definitiva il concretizzarsi
del pagamento quale fase finale della spesa regionale.
Il pareggio di cassa è raggiunto nell'ammontare complessivo di
lire 1.822 miliardi, con l'iscrizione di un fondo cassa iniziale di
presunte lire 30 miliardi ed una disponibilità, quale fondo di
riserva di cassa, di lire 100 miliardi.
Sulla base di questi dati, la capacità presunta di spesa della
Regione è stata valutata nel 73 per cento circa ed è
sostanzialmente invariata rispetto alle valutazioni del precedente
bilancio di previsione, pari a circa il 75 per cento.
Bilancio pluriennale. In relazione a quanto dispone la legge
regionale n. 90/1989 (Norme in materia di bilancio e di
contabilità), le previsioni per il 1993 sono accompagnate da quelle
per il bilancio pluriennale 1993-95. A norma dell'articolo 5 della
legge regionale sopra citata, il bilancio pluriennale rappresenta
il quadro delle risorse che la Regione prevede di acquisire ed
impiegare durante il periodo considerato, sia in base alla
legislazione e regionale vigenti, sia in base ai nuovi interventi
legislativi previsti nel medesimo periodo; costituisce inoltre la
sede per il riscontro della copertura finanziaria di nuove o
maggiori spese stabilite da leggi regionali a carico degli esercizi
futuri.
Il pareggio di bilancio pluriennale 1993-95 è naturalmente per
il 1993 di 1665 miliardi, per il 1994 di 1433 miliardi e per il
1995 di 1477 miliardi.
Colleghi consiglieri, spero di essere stato sufficientemente
chiaro e dettagliato nell'esporre a grandi linee le caratteristiche
tecniche di questo bilancio e resto a disposizione per rispondere
ad eventuali chiarimenti.
Si dà atto che dalle ore 18,20 presiede il Vicepresidente
Trione.
Presidente
Ha chiesto la parola l'Assessore del bilancio
e delle finanze, Lavoyer; ne ha facoltà.
Lavoyer (ADP)
Le monde occidental, dont le contexte
économique et culturel englobe aussi la Vallée d'Aoste, se trouve
désormais à devoir gérer une nouvelle phase de maturité de son
essor économique et social qui révèle de nouvelles urgences et
appelle de nouvelles interprétations.
Par ailleurs, la rigueur économique qui s'impose et la
substantielle perte d'autonomie dans la définition de la politique
économique européenne, sont perçus comme un prix haut que chaque
pays doit payer pour entrer en Europe, ne serait-ce que parce que
l'on ne connaît pas les effets de ce processus sur les équilibres
économiques intérieurs des différents pays.
Aussi, les régions d'Europe (et nous parlons de régions dans une
optique de dépassement des frontières nationales) sont engagées
dans cette voie difficile qui mène au processus d'intégration
économique et monétaire d'Europe, dont les points de repère sont
l'essor de l'économie locale et la capacité de la classe dirigeante
de prévoir les dynamiques socio-culturelles en cours et de
programmer les stratégies d'intervention.
C'est dans ce contexte et selon cette interprétation qu'a été
préparé le budget 1993.
La situazione attuale
Il quadro generale dell'economia valdostana.
Le caratteristiche geomorfologiche della Valle hanno sempre reso
difficile nella nostra regione sia l'insediamento dell'uomo, sia la
localizzazione di attività economiche e produttive e concorrono
ancora oggi a determinare una scarsa densità di popolazione che è
pari a 35 abitanti per chilometro quadrato.
Densità che risulta essere tra le più basse fra le regioni della
CEE, ampiamente al di sotto della media europea (144 abitanti per
chilometro quadrato) e di quella nazionale (191 abitanti per
chilometro quadrato).
Ciò nonostante, nel contesto nazionale, la Valle d'Aosta si
conferma come regione il cui benessere appare socialmente
diffuso.
Essa dispone al 1991 di una quota di valore aggiunto per
abitante inferiore solamente a quello fatto registrare in Lombardia
e presenta una condizione ormai stabile di piena occupazione.
Tuttavia, a questi elementi positivi, fa riscontro una struttura
occupazionale e produttiva un po' anomala rispetto a quella delle
altre regioni produttive del Settentrione.
Per esempio, mentre l'agricoltura mantiene un ruolo primario,
soprattutto dal punto di vista occupazionale (9,7 percento)
rispetto a quello delle altre regioni centro-settentrionali (5,8
percento) e anche rispetto alla stessa media nazionale (8,4
percento), il settore primario partecipa in maniera ridotta alla
composizione del complessivo valore aggiunto regionale.
Anche il settore industriale rappresenta un anello debole della
catena produttiva valdostana, cosa questa che differenzia in
maniera sostanziale la Valle dalle altre regioni contigue. Infatti,
dei 13.000 occupati 'industriali", il 47,7 percento è assorbito dal
settore edile; il comparto delle costruzioni ha infatti costituito
negli ultimi anni uno dei principali motori dell'interno sistema
economico della Valle d'Aosta.
A fronte di un comparto agricolo sovradimensionato
occupazionalmente, ma non sufficientemente produttivo, e ad un
settore industriale attualmente ancora debole e dominato dal
comparto edile, è il settore terziario a concentrare su di sé le
più ampie quote di forza lavoro e le maggiori capacità di generare
ricchezza in Valle d'Aosta.
Tale comparto assorge il 65,9 percento degli occupati valdostani
(la media è del 59,6 percento in Italia e del 58,5 percento nelle
regioni centro-settentrionali) e da esso proviene il 68,1 percento
del complessivo valore aggiunto regionale, contro una quota del
60,1 percento nelle regioni settentrionali e dl 64,9 a livello
nazionale.
Analisi sui dati più recenti.
Passando però dall'analisi di lungo periodo ad una relativa ai
dati più recenti in nostro possesso, sembrano doversi registrare
alcune modificazioni alle tendenze sopra esposte.
Alla confermata e continua crescita del terziario si affianca
infatti il superamento della fase di "deindustrializzazione" ed una
contemporanea stasi del processo di espansione del comparto
edile.
Sono proprio le prime avvisaglie di crisi del settore delle
costruzioni che hanno alimentato alcune fondate perplessità circa
la capacità di un sistema economico, chiuso ed autoreferente come
quello valdostano, di conservare immutati i livelli di benessere e
sviluppo finora raggiunti.
A riprova di questa tesi possiamo dire che segnali di un
sostanziale rallentamento del processo di sviluppo in Valle
d'Aosta, rispetto ai recenti anni passati, si sono in effetti già
manifestati.
Durante l'ultimo decennio, infatti, la regione valdostana ha
incrementato il suo valore aggiunto del 230,3 percento, percentuale
questa di poco superiore alla media nazionale (228,2 percento) che
l'ha posta al 42° posto tra le 95 province italiane.
Tuttavia oggi Aosta, pur continuando a rientrare tra le prime
dieci province per la quota di reddito prodotto per abitante, vede
peggiorare la sua posizione che, dopo essere passata dal 6° posto
del 1980 al 4° del 1985, è scesa al 10° nel 1990.
Anche l'incremento del valore aggiunto fatto registrare nel 1991
(+1,8 percento), pur essendo superiore a quello delle regioni
nord-occidentali e alla media nazionale, risulta comunque quasi
esclusivamente derivante da ulteriore performance positiva del
terziario.
Quest'ultimo però non potrà continuare a crescere con gli stessi
ritmi per molto altro tempo. Infatti, rivolgendosi quasi
esclusivamente ad un mercato interno di dimensioni sostanzialmente
ridotte, esso non tarderà a raggiungere ben presto il livello di
saturazione.
Tale livello sembra invece essere già stato superato nel settore
delle costruzioni, dove la domanda pubblica e privata risulta in
forte calo e comunque non più sufficiente ad alimentare la grande
quantità di imprese edili ora esistenti nella regione.
Concludendo, possiamo pertanto dire che il sistema produttivo
valdostano ha generalmente sopperito alla crisi dei grandi impianti
di origine esterna con l'espansione di quei comparti (edilizi e
terziario) alimentati da flussi di domanda tutti interni alla
regione; flussi che sono però ora in fase di contrazione.
Occorre quindi ora stimolare e riorientare quei comparti
produttivi potenzialmente capaci di forza autopropulsiva e in grado
di indirizzarsi verso i bacini di utenza esterna alla Valle
d'Aosta.
Sono queste condizioni necessarie affinché il sistema economico
valdostano non rimanga sterilmente autoalimentato dalle
disponibilità finanziarie della Regione, ma persegua una via allo
sviluppo e al benessere, finalmente centrata sulla competitività
della struttura produttiva.
I settori dell'economia
- Agricoltura
La situazione del comparto agricolo in Valle d'Aosta può
considerarsi in un certo qual modo "anomala". In una regione in cui
solo il 20 percento circa del territorio si situa al di sotto dei
1.500 metri ed in cui si concentrano anche tutte le infrastrutture
insediative, viarie e di produzione, di spazio "fisico" per
l'attività agricola ne rimane ben poco.
A queste difficoltà strutturali si sommano poi quelle di natura
socio-economica: infatti la Valle d'Aosta confina geograficamente
con regioni ad elevato sviluppo economico, che fungono da
attrattiva per le forze lavoro impegnate in attività scarsamente
remunerative come quelle dell'agricoltura di montagna.
Nonostante questi limiti, il settore primario assorbiva nel 1991
ben 5.200 occupati, il 9,7 percento del totale, ulteriormente
aumentati di 100 unità rispetto al 1990. C'è anche da dire che la
scarsa produttività dell'agricoltura valdostana non ha influito
sulla remunerazione degli operatori del settore, sostenuta sempre
dagli ingenti incentivi della Regione.
Tuttavia l'agricoltura è un settore che in Valle non può essere
studiato adottando i consueti strumenti dell'analisi economica: se
li si utilizzasse, certamente i risultati in termini di
occupazione, di prodotto lordo e di produttività sarebbero
negativi.
Ma, vogliamo ribadirlo, sono altre le logiche che devono
presiedere all'analisi del settore e le considerazioni che ne
debbono derivare: il suo contributo alla salvaguardia
dell'ambiente, al mantenimento di insediamenti umani anche in zone
decentrate, i suoi riflessi positivi sul turismo.
- Industria
La regione è stata oggetto in tempi passati di alcune
localizzazioni industriali di medio-grande dimensione di origine
esterna (Ilssa-Viola, Montefibre, Cogne) che però solo in minima
parte hanno avuto la funzione di incrementare la propensione
industriale "endogena".
Anche le poche realtà industriali, presenti ora soprattutto
nella bassa Valle ed impegnate in settori come l'elettronica e
l'informatica, non costituiscono forza sufficiente a sostenere da
sole il settore industriale valdostano.
La crisi di questi grandi impianti di origine esterna è stata in
un primo momento controbilanciata dalla forte espansione del
comparto delle costruzioni. Infatti, proprio tale comparto, insieme
a quello dell'energia, gas e acqua, ha fatto registrare una
variazione positiva nell'occupazione rispetto al 1990 (+5,2
percento), contenendo così le perdite complessive nelle industrie
manifatturiere tradizionali (-13 percento) e in quelle estrattive,
di trasformazione e chimiche (-26,7 percento).
L'espansione del settore delle costruzioni è stato alimentato
dalla crescita costante avvenuta nell'ultimo decennio della domanda
interna, pubblica e privata; la prima derivante dalla realizzazione
di consistenti opere infrastrutturali, la seconda legata
soprattutto all'edilizia turistica.
Oggi, tuttavia, l'espansione del settore edile sembra arrivato
al limite e si prospetta un'ondata di riflusso.
L'attività di manutenzione delle opere realizzate, ossia la
principale fonte di domanda per i prossimi anni a sostegno del
comparo edile, appare insufficiente a garantire il mantenimento dei
livelli attuali di occupazione e produzione del comparto edile.
Appare anche difficile che le imprese edili valdostane possano
al momento bilanciare il calo della domanda interna rivolgendosi ai
mercati extra-regionali, perché gran parte di esse ha una
dimensione essenzialmente artigianale che le rende incapaci di
uscire dagli ambiti del contesto locale in cui sono inserite.
Pertanto, sta all'industria in senso stretto, se guidata in modo
sapiente da un'adeguata politica industriale e sebbene ormai orfana
dei grandi impianti di origine esterna, individuare nuovi percorsi
di crescita che sappiano sopperire alla piccola dimensione
dell'impresa locale, con l'alto contenuto tecnologico ed innovativo
delle produzioni.
- Il Settore Terziario
Il settore dei servizi assume una rilevanza strategica per
l'economia della Valle, maggiore che nelle altre regioni
settentrionali.
Sia la quota di valore aggiunto sia quella di occupati risultano
in questo settore in costante crescita in misura superiore a quelle
registrate nelle altre regioni settentrionali a livello
nazionale.
Rispetto al 1990 l'occupazione del terziario è cresciuta del 7,7
percento pari a 2.500 unità. Gli incrementi più consistenti si sono
riscontrati negli esercizi commerciali, pubblici ed alberghieri
(+19,5 percento), nella pubblica amministrazione (+9,1 percento) e
nei trasporti e comunicazioni (+5,7 percento).
All'interno del comparto commerciale si assiste però ad un
profondo mutamento che vede diminuire gli esercizi tradizionali ed
aumentare quelli della grande distribuzione.
I primi, altamente polverizzati sul territorio, sono diminuiti
rispetto al 1990 di 104 unità, mentre la Valle d'Aosta ha
sperimentato negli ultimi anni un buon sviluppo di esercizi nella
grande distribuzione che sono però ormai prossimi anch'essi alla
saturazione.
Un'ultima annotazione infine sulle iniziative che offrono
servizi reali alla produzione: durante gli anni '80 esse avevano
avuto una forte espansione, ma nell'ultimo biennio hanno subito una
contrazione pari al 20,7 percento contro una media del 4,9 percento
a livello nazionale e del 7,1 percento delle regioni
nord-occidentali.
Particolarmente marcata risulta la diminuzione delle iniziative
di consulenza (-46,3 percento) e di quelle di pubblicità (-41,7
percento), mentre le iniziative di servizi in senso stretto si
mantengono pressoché stabili.
La tenuta delle iniziative di servizi in senso stretto conferma
la loro intrinseca solidità, mentre la vicinanza con bacini di
offerta altamente specializzati e competitivi ha sicuramente
ridimensionato una crescita troppo rapida e numerosa delle altre
iniziative di consulenza e pubblicità.
- Turismo
Gli ultimi due anni hanno visto incrementare sensibilmente la
dotazione ricettiva valdostana: rispetto al 1990 i posti letto sono
aumentati di 11.806 unità e gli esercizi di 2.629. La grande
maggioranza di tali incrementi ha interessato gli esercizi
extra-alberghieri, mentre gli alberghi hanno fatto registrare
variazioni percentualmente assai modeste.
Per quanto concerne gli alberghi si registra rispetto al 1990
una crescita dei posti letto e delle camere nelle strutture a
quattro e tre stelle, nonché nei residence; riduzioni invece si
sono avute negli alberghi a due stelle e, soprattutto, in quelli a
una stella. Sembra dunque doversi registrare l'avviamento di un
processo di riqualificazione dell'offerta ricettiva alberghiera
della Valle d'Aosta, con contrazione delle strutture di minore
pregio qualitativo e ampliamento di quelle di livello più elevato.
Contrariamente al comparto alberghiero, quello extra-alberghiero
vede aumentare fortemente le tipologie di esercizio meno
professionalizzate, figlie di un'offerta spontanea e scarsamente
qualificata.
Nel 1991, rispetto al 1990, si è avuto un leggero incremento
delle presenze turistiche complessive in Valle e per quanto
riguarda il 1992 sono a disposizione i dati fino al 31 luglio i
quali confermano la tendenza che vede in progressiva e forte
diminuzione le presenze turistiche negli esercizi extra-alberghieri
ed in crescita, anche se non più sufficiente a compensare le prime,
quelle alberghiere. Gli sforzi compiuti per riqualificare l'offerta
ricettiva alberghiera, favoriti da ingenti incentivazioni
regionali, sembrano dunque andare nella giusta direzione e rendere
più agevole non solo il mantenimento delle proprie quote di
domanda, ma anche il loro costante incremento.
Non altrettanto si può dire per gli esercizi extra-alberghieri;
tra di essi, come abbiamo visto, risultano in forte crescita gli
alloggi privati, ma essi non sembrano costituire una valida
attrattiva per i turisti sia stranieri sia italiani.
Uno sguardo alla Comunità europea
Oggi non è più possibile programmare l'attività economica locale
in una situazione di relativo isolamento rispetto gli altri Paesi
della comunità. Bisogna invece disporre di informazioni esaurienti
ed aggiornate sulle altre realtà socio-economiche, sulle principali
infrastrutture, i cui effetti si fanno sentire oltre i confini
nazionali e sulle prospettive di sviluppo dei territori contigui,
per esempio in materia di ambiente e turismo. In questo contesto si
collocano infatti i problemi specifici delle zone di frontiera
interna, come la Valle d'Aosta.
Nel prossimo decennio la situazione delle regioni e delle città
di frontiera infatti potrebbe migliorare sensibilmente, in quanto
esse diventeranno zone interne di una comunità più integrata. Città
come Lille, Maastricht, Strasburgo, Bilbao, Vigo ed anche Aosta,
dovrebbero diventare centri economici di un entroterra più vasto.
Tuttavia, il ritmo di trasformazione ed i vantaggi relativi saranno
determinati da alcuni ordini di fattori come:
- il processo di avanzamento verso l'integrazione economica
della comunità globalmente intesa,
- l'investimento futuro nelle infrastrutture di queste zone di
frontiera,
- l'introduzione di modifiche dei sistemi giuridici e
amministrativi che permettano una più stretta cooperazione con le
regioni e con le città limitrofe.
In questa prospettiva, per la Valle d'Aosta un primo grosso
problema da affrontare è quello di stabilire, da una parte, le
nuove procedure per il disciplinamento dell'IVA e, dall'altra,
quello di cercare i modi della riconversione delle aree doganali e
delle attività autoportuali, onde garantire appunto l'utilizzo e lo
sviluppo di dette infrastrutture nel rispetto della normativa
comunitaria e con riferimento agli accordi commerciali
internazionali con gli altri Paesi. Possiamo anche aggiungere che
la Valle d'Aosta si trova ubicata geograficamente in un'area
strategica per l'Europa con un'elevatissima potenzialità di
sviluppo produttivo e commerciale; infatti, anche l'analisi delle
infrastrutture di trasporto mette in luce l'esistenza di un
possibile spazio territoriale europeo, ad alta densità di reti di
comunicazione, che comprende il Belgio, l'Olanda, la Germania, le
zone Est della Francia ed il Nord Italia.
È immediatamente constatabile che lo sviluppo dei flussi di
traffico e di comunicazione sulla direttrice Nord-Sud dell'Europa
possa interessare positivamente anche la nostra regione, anche se è
evidente che attualmente è ancora da sviluppare una ipotesi di
sfruttamento delle opportunità in grado di comportare dei
vantaggiosi benefici per la popolazione valdostana.
Volendo pertanto sintetizzare con quale bagaglio socio-economico
ci apprestiamo ad entrare in Europa possiamo subito individuare
alcune condizioni-rischi sulle quali diventa molto opportuno
fissare la propria attenzione.
- La tradizionale ricchezza-disponibilità economica che ha
caratterizzato la Valle d'Aosta, rispetto ai dati medi comunitari,
quelli nazionali e quelli fatti registrare in regioni analoghe
(Trentino e Savoia), va riducendosi sia rispetto alla CEE, sia
rispetto alle regioni prese a confronto.
- Ad un livello di occupazione molto alto, fa riscontro in Valle
un basso tasso di crescita del sistema, per cui c'è da chiedersi
con quali risorse umane si potrà fare fronte a possibili
accelerazioni dello sviluppo.
- Per la struttura eccessivamente piccola e frammentata, le
imprese valdostane rischiano di naufragare di fronte alla
concorrenza delle imprese estere, soprattutto se queste aziende non
costituiranno una sorta di rete di interdipendenza e si limiteranno
ad operare autonomamente sul piccolo mercato locale.
- Infine, occorre aggiungere che il posizionamento della Valle
d'Aosta rispetto alle risorse umane qualificate, in futuro
disponibili, è assai debole: la compresenza di benessere economico
e piena occupazione tende a deprimere la vocazione dei giovani a
conseguire elevati livelli di istruzione con il rischio, per il
futuro, di privare la comunità locale di una preparata,
responsabile ed efficace classe dirigente di livello europeo.
Invece è proprio sulla qualità delle risorse umane che si gioca
buona parte del futuro europeo della Valle d'Aosta.
In questo ambito, forse prima che altrove, vanno orientati gli
sforzi di politica per lo sviluppo, gli investimenti finanziari e
gli interventi finalizzati a rendere effettivamente posizionata in
modo corretto e con un ruolo definito la Valle d'Aosta nell'Europa
del 2000.
Le opzioni programmatiche
La breve analisi della situazione economico-sociale che è stata
delineata rappresenta, secondo la volontà della Giunta, la base di
riferimento per impostare una seria politica di sviluppo che
consideri con estrema razionalità gli aspetti strutturali
dell'economia regionale, soprattutto nelle sue manifestazioni più
critiche.
Le opzioni programmatiche della Giunta nascono proprio su queste
premesse ed identificano coerentemente le più importanti azioni da
intraprendere. Si vogliono qui segnalare alcuni elementi che
qualificano le scelte effettuate, precisamente in funzione dei
problemi evocati.
- L'utilizzazione delle risorse, con l'obiettivo di costruire
un'economia regionale sempre più capace di autosostenersi e
svilupparsi. In questa ottica, le risorse finanziarie della
Regione, che per il 1993 permangono a livelli consistenti, sono
state impegnate con una particolare oculatezza, consapevoli della
gravità della situazione complessiva e della relativa fragilità del
tessuto economico regionale. D'altra parte, come meglio sarà
illustrato inseguito, le risorse del Bilancio sono commisurate alle
competenze regionali e la reale disponibilità per un loro utilizzo
fortemente innovativo è oggettivamente limitata.
Si è voluto perciò consapevolmente operare una attenta selezione
delle iniziative, riducendo drasticamente le spese inutile e
concentrando gli sforzi su obiettivi precisi e finalizzati alle
sfide che attendono la nostra comunità.
Il Bilancio 1993 è, in questo senso, lo strumento rigoroso di
queste scelte di indirizzo, strumento di programmazione degli
interventi del governo regionale.
- Gli interventi sulle attività produttive, rivolti in
particolar modo al superamento di gravi situazioni di crisi, alcune
delle quali contingenti, altre strutturali, altre ancora legate
all'esaurimento di un ciclo economico regionale.
Si vuole qui parlare in particolar modo dell'Autoporto, della
Cogne e del settore edilizio, i quali, ciascuno con la propria
specificità, contribuiscono in questo periodo a rendere critica la
situazione economica della nostra Regione, facendo sorgere sul
mercato del lavoro delle preoccupazioni che fino a qualche tempo fa
sembravano lontane.
Per quanto riguarda le prime due situazioni di crisi (Autoporto
e Cogne), la Giunta ha predisposto gli strumenti legislativi e le
risorse per affrontarle in modo univoco e globale con il Piano
strategico per l'area Autoporto-Cogne. Questa area, che vede oggi
la presenza di attività di produzione e di servizio, è considerata
dalla Giunta come strategica in quanto, da un lato, le attività
esistenti costituiscono un elemento essenziale dell'economia
valdostana e, dall'altro, il loro declino innescherebbe un processo
di deindustrializzazione che potrebbe avere delle conseguenze
estremamente gravi sull'equilibrio settoriale della Valle.
L'iniziativa della Giunta a questo riguardo non ha perciò il
solo obiettivo di risolvere la crisi di due aziende, ma, al
contrario, ha lo scopo di creare le condizioni per esercitare un
ruolo di reale indirizzo economico ed urbanistico che trascende la
realtà specifica delle due strutture, per affrontare invece le
problematiche più generali dell'economia della nostra Regione e dei
suoi equilibri di lungo periodo. Quanto al comparto edile, la
situazione di crisi deriva dall'esaurirsi del ciclo delle grandi
infrastrutturazioni, oltre che da situazioni che trascendono la
Regione.
Il compito di cui la Giunta vuole farsi carico consiste nel
riorientare gradatamente le risorse, evitando il più possibile
gravi tensioni sul mercato del lavoro, dalle attività di
infrastrutturazione a quelle di salvaguardia del territorio e di
tutela dell'ambiente.
L'obiettivo generale è dunque quello di spostarsi da interventi
di tipo quantitativo ad azioni che contribuiscono all'incremento
della qualità della vita.
Accanto a queste macro-opzioni fondamentali, non sono certamente
sottovalutate le politiche in direzione degli altri settori della
vita sociale ed economica della nostra Regione, rispetto alle quali
la Giunta vuole operare guidata da obiettivi di solidarietà ed
apertura, pur ribadendo i principi evocati di elevata selettività
qualitativa degli interventi.
A questi principi si riferiscono le azioni che riguardano, in
particolare:
- la politica sociale, che dovrà qualificare gli anni '90 come
anni della qualità diffusa della vita;
- la politica culturale, nei suoi aspetti diversi ed in
particolare: la difesa del bilinguismo, condizione naturale della
identità della comunità valdostana, e l'istruzione di base e
professionale, destinata a preparare le risorse umane necessarie al
nostro autonomo sviluppo.
È sulla base di questi intendimenti che sono stati elaborati gli
strumenti di attuazione operativa delle volontà della Giunta che
vengono qui presentati. All'inizio della relazione ero stato
consigliato di darla per letta. Non l'ho fatto perché mi sembrava
che la cosa fosse una mancanza di rispetto nei confronti del
Consiglio. Penso però che mi sia concesso, anche per non abusare
troppo della pazienza dei consiglieri, di passare a pagina 48,
saltando la parte più tecnica della relazione, che mi pare sia già
stata bene esposta dal Consigliere relatore.
Vorrei solo, per quanto attiene al versante delle entrate,
cogliere anch'io l'occasione per ringraziare la Giunta, il
Consiglio regionale, i Parlamentari per l'azione costruttiva e
collaborativa svolta con l'Assessorato alle finanze, che sta alla
base dell'importante risultato, più politico che economico, che si
è raggiunto a favore della Regione Autonoma Valle d'Aosta e della
popolazione valdostana.
Va sottolineata anche la serietà e la correttezza di
comportamento del Presidente del Consiglio dei Ministri, on. Amato,
ed in particolare voglio anche sottolineare l'azione responsabile
delle forze politiche presenti in Consiglio regionale che, al di là
del ruolo di maggioranza o di opposizione, hanno lavorato per
rafforzare l'autonomia della nostra Regione. Si tratta, quindi, di
un risultato importante, raggiunto sulla base di un confronto
legato ad una serie di dati oggettivi che sono legati alla presente
relazione. Passerei, quindi, alla pagina 48, saltando la parte
centrale della relazione.
(...omissis...)
Conclusioni
Restituire credibilità all'azione della pubblica
amministrazione
La forza della Regione Valle d'Aosta non consiste tanto nella
quantità delle risorse finanziarie disponibili (parte consistente
delle quali, come abbiamo visto, viene destinata alle spese
sostenute dall'Amministrazione regionale a seguito del
trasferimento di funzioni statali, provinciali e di prefettura)
quanto nella possibilità di disporre di tali risorse, al di fuori
di ricorrenti contrattazioni con le istituzioni finanziarie
centrali e nella facoltà di destinarle autonomamente ad un ampio
ventaglio di iniziative.
Abbiamo più volte ripetuto negli ultimi anni che a conseguenza
di questa libertà d'azione di investimento delle istituzioni
regionali, si è avuta una grande incidenza sul sistema produttivo
locale dei flussi di agevolazione attivati dalla regione, creando
così un forte intreccio tra finanziamenti pubblici e comportamenti
di impresa.
Questo intreccio, se da una parte ha rappresentato un vantaggio
per gli operatori locali, in termini di disponibilità e di
accessibilità alle risorse finanziarie, dall'altra ha alimentato
una pericolosa assuefazione dell'operatore privato, alla presenza
dell'operatore pubblico, facendo venire meno nell'azione economica
e produttiva i principi classici dell'agire di impresa e
determinando tre ordini di regole implicite quali:
- l'assecondamento generalizzato delle domande di agevolazione,
che in assenza di meccanismi di selezione e gerarchizzazione delle
richieste di finanziamento si è tradotto in un modello di
incentivazione basato sulle certezze delle erogazioni;
- la mancata richiesta di esplicitazione di obiettivi
qualificanti, determinando così il prevalere del "diritto al
finanziamento" sul "dovere di rendere conto" della qualità della
proposta da finanziare;
- la permanenza di nicchie di vera e propria assistenza che
spesso ha creato l'equivoco che lo spirito dell'autonomia fosse da
interpretare in termini di privilegio.
Tuttavia, bisogna anche riconoscere che le passate politiche
regionali sono state efficaci nel cogliere alcuni importanti
obiettivi quali:
- l'innalzamento della dotazione infrastrutturale,
- la diffusione territoriale dell'assistenza sociale e
sanitaria,
- il mantenimento della vitalità socio-economica della
montagna,
- il contenimento degli effetti della crisi da
deindustrializzazione,
ma hanno contribuito nel contempo alla mancata individuazione
dei meccanismi socio-economici che garantissero, oltre a
soddisfacenti livelli di benessere, anche la stimolazione e
l'assecondamento della vitalità imprenditoriale.
Un nuovo progetto di sviluppo regionale deve dunque
necessariamente partire dal raddrizzamento di questa situazione,
ponendo al centro dell'attenzione delle politiche regionali i
princìpi dell'agire imprenditoriale, della tensione innovativa e
della individuazione dei vincoli e delle potenzialità regionali che
condizionano ogni disegno di crescita futura.
Solo con questo sforzo ed attraverso questa chiave di lettura,
l'Amministrazione regionale, e con essa la classe politica che la
presiede, può recuperare nei confronti della popolazione valdostana
quella credibilità politica ed istituzionale necessarie anche a
dare respiro ai progetti di medio/lungo termine e a garantire
stabilità alle alleanze di governo.
Due nuove proposte.
Il sistema valligiano si trova oggi sempre più vincolato dalla
riduzione delle risorse disponibili, come le possibili contrazioni
finanziarie, la crescente saturazione del territorio, il
tendenziale esaurimento della disponibilità delle risorse umane,
una sua manifesta inadeguatezza in termini di capacità e
preparazione professionale. Pertanto, un progetto di sviluppo del
sistema regionale e di rilancio della sua autonomia istituzionale
deve fare propri i criteri fondamentali della selezione e della
programmazione e concertazione delle linee guida e degli
interventi.
È per questo motivo che in occasione della predisposizione del
bilancio regionale sono state anche formulate due proposte che
vanno nella direzione di quanto fino a qui enunciato.
Progetto "Valle d'Aosta sviluppo"
Un nuovo modello di sviluppo regionale deve ormai
inevitabilmente passare attraverso il coinvolgimento di più
soggetti regionali (pubblici, associativi e privati) nella
progettazione, promozione e realizzazione di alcune linee di
intervento coerenti con i vincoli posti dalla disponibilità di
risorse umane e territoriali della Regione.
Per fare questo bisogna pertanto pensare alla possibilità di
creare uno spazio "ad hoc" che si ponga come vera e propria arena
di crescita della cultura di governo dei soggetti locali e come
luogo ideale per la prima sperimentazione di un nuovo sistema di
responsabilità.
Ed è in questa prospettiva che si suggerisce la proposta di una
struttura associativa che potremmo chiamare, per esempio, "Valle
d'Aosta Sviluppo" che si ponga appunto come arena di crescita di
questa nuova cultura e si adoperi per la progettazione di precise
linee di intervento.
Potrebbero far parte di questa struttura le Associazioni di
Categoria, le Banche, le Imprese industriali e turistiche, i Centri
di formazione e di ricerca, i sindacati e l'Amministrazione
regionale.
Tutti questi soggetti, partecipando con compiti ben precisi ed
attraverso una compartecipazione degli oneri finanziari, potrebbero
svolgere la funzione di programmare e finanziare le iniziative ed i
progetti ritenuti più idonei nel quadro dello sviluppo
regionale.
L'attività dell'Associazione si potrebbe orientare verso due
ipotesi: in un primo caso essa potrebbe sostenere un numero
circoscritto di progetti esemplari all'interno di un quadro di
certezze politiche e di coerenze programmatiche garantite
dall'amministrazione regionale, in un secondo caso si potrebbe
addivenire ad una sorta di Consulta regionale delle rappresentanze
economiche che, pur avendo solo una funzione consultiva nei
confronti del governo regionale stesso, potrebbe anche realizzare
direttamente (con livelli differenziati di coinvolgimento dei
soggetti partecipanti) delle iniziative concrete.
Sia nell'un caso come nell'altro, va tuttavia ribadito che
l'Associazione "Valle d'Aosta Sviluppo" dovrebbe essere svincolata
dagli eventuali mutamenti del quadro politico e godere di una sua
autonomia finanziaria ed istituzionale che le consentisse azioni di
ampio respiro re progetti a medio-lungo termine.
La filosofa di fondo che sta alla base di questa proposta è
quella di modificare i rapporti tra l'Amministrazione regionale ed
i soggetti economici privati sostituendo alla logica del sostegno
pubblico generalizzato di cui abbiamo tante volte parlato, quello
della concertazione degli obiettivi e della ridistribuzione degli
oneri finanziari secondo una definizione ben precisa dei meccanismi
di compartecipazione.
È necessario cioè che il mondo economico privato partecipi sia
alla programmazione con idee proprie, sia alla spesa, con propri
finanziamenti, in modo da essere protagonista e corresponsabile a
tutti gli effetti di vantaggi ed eventuali rischi delle iniziative
proposte. Poiché questa iniziativa decolli vi è anche la necessità
di creare intorno ad essa un consenso politico allargato onde
evitare che si corra il rischio, per quanto riguarda la
partecipazione al progetto dell'Amministrazione regionale, di
ricalcare il modello sino ad oggi prevalente (e tendenzialmente non
più proponibile) di un governo regionale "a camera stagna".
Centro di monitoraggio socio-economico
La ricerca di nuovi sentieri di crescita per il sistema
valdostano richiede anche la definizione e la messa a punto di
strumenti che consentano di monitorare costantemente le dinamiche e
l'evoluzione della struttura socio-economica.
A tal fine si renderebbe necessaria l'istituzione di una
struttura regionale di ricerca che raccolga anche le informazioni
ed elabori gli opportuni indicatori di sistema. Questa struttura
potrebbe configurarsi come un vero e proprio Centro di Studi
regionali, per la realizzazione di indagini su temi specifici,
valutazioni di interventi effettuati, individuazione di nuovi
ambiti di indagini.
Questo Centro Studi dovrebbe essere articolato per settori,
dotato di autonomia tecnico-finanziaria, strettamente collegato
all'Assessorato del bilancio e delle finanze, ma anche capace di
vita gestionale propria, svincolato dall'apparato della pubblica
amministrazione regionale.
In definitiva, questa struttura risponderebbe all'esigenza,
espressa più volte, di una maggiore concertazione e di un maggior
coordinamento tra le diverse fonti di informazione e di ricerca e
assolverebbe alla funzione di promuovere la formazione e l'utilizzo
delle risorse interne alla regione, agendo come ulteriore motore di
crescita regionale e come supporto per l'amministrazione e per gli
operatori valdostani.
Prima di concludere questa relazione è giusto sottolineare che
la predisposizione del bilancio regionale rimane un momento
importante della programmazione, che però da solo non è sufficiente
a garantire efficienza amministrativa se non è accompagnato dalla
capacità diffusa e generale di cogliere ed interpretare i mutamenti
in atto nel sistema sociale e di rivitalizzare quei valori e
riferimenti culturali che sono indispensabili per lo sviluppo
locale ed il reale benessere della popolazione valdostana, anche
alle soglie dell'anno duemila.
Per questo è bene concludere questa relazione di bilancio con
alcune considerazioni di carattere più generale che ci coinvolgono
come individui ed impegnano la nostra coscienza di cittadini.
Comprendere l'evoluzione del sistema sociale
Esiste oggi un malessere diffuso che percorre tutte le regioni
europee al di là della loro ormai consapevole volontà di costruire
un'Europa unita.
C'è il disorientamento della Francia, in palese crisi di
identità, per aver smarrito in Europa il suo ruolo di "grande
nazione".
Ci sono le tensioni della Germania, impegnata in un difficile
processo di integrazione delle sue parti.
C'è il disagio della Spagna, che ha scelto dal vertice di essere
"Europa" senza che il Paese sia cresciuto di pari passo.
C'è anche il disincanto dell'Est europeo, che dopo aver
inseguito il sogno dello sviluppo capitalistico ne scopre ora le
sue intrinseche debolezze.
C'è infine lo smarrimento dell'Italia, dilaniata dalle proposte
di separazione e percorsa da un'estrema frammentazione
politica.
Questo disagio diffuso è il filo conduttore di una realtà che
sta emergendo in modo sempre più evidente in tutti i Paesi europei.
Si tratta cioè dell'affermarsi ormai deciso e continuato dei
fattori non utilitaristici dello sviluppo, che emergono sotto forma
di bisogni soffocati o negati ed assumono circostanze di rabbia, di
protesta e di intolleranza.
Il mondo occidentale, cioè, dopo aver per anni creduto che lo
sviluppo reale del Paese si fondasse prevalentemente su soluzioni
di tipo economico, si è accorto che i fattori utilitaristici dello
sviluppo non sono sufficienti a garantire reale benessere e qualità
di vita.
Oggi emergono in tutte le democrazie moderne d'Europa bisogni
sociali, culturali, antropologici che non trovano sufficiente
soddisfazione in risposte di tipo solo economico e che pertanto, in
quanto non ancora sufficientemente corrisposti, si presentano come
elementi destabilizzanti o per lo meno a rischio, sia della
governabilità interna dei singoli paesi, sia nei confronti del
processo di unificazione economica e politica dell'Europa.
Revitaliser l'autonomie
La Vallée d'Aoste aussi est aux prises avec cette phase de
transformation difficile de son essor. Dans notre réalité locale
aussi le sens de la communauté traditionnelle a été presque
imperceptiblement sacrifié au profit des intérêts personnels et
matériels.
La population valdôtaine, qui s'est pratiquement laissé
suggestionner par le mythe du fameux bien-être valdôtain (qui
néanmoins n'est que le fruit d'une stratification de position de
rente et non pas celui d'un réel essor) risque d'abandonner de plus
en plus rapidement et quasiment sans s'en apercevoir, toutes ces
valeurs spirituelles, culturelles et économiques qui sont le
fondement de son autonomie.
La situation de crise nationale actuelle, dont les effets (comme
nous le savons tous) ne manqueront pas de se faire sentir en Vallée
d'Aoste aussi, exige que la communauté valdôtaine, guidée par sa
classe politique, fasse appel à ses traditions de travail, de
détermination et aux instruments de l'autonomie, pour retrouver une
conscience communautaire, dépasser la mentalité utilitariste de son
propre bien-être et participer, au même titre que les autres, tant
du point de vue institutionnel que du point de vue économique, aux
grands changements en cours à l'échelon international.
La valeur constructive de notre autonomie, de toutes les
autonomies en général qui ont le droit d'entrer en Europe avec leur
patrimoine d'idées et culture, se sécupère et s'exprime par la
reconstruction du tissu social, par une organisation plus équitable
de la société civile, fondée sur des droits acquis, mais également
sur la réappropriation d'un sens commun de responsabilité
individuelle. Et ce, même si un tel comportement implique une
révision de ses convictions, de son propre espace, de son pouvoir
personnel.
Concludo dunque questa relazione del bilancio '93 con un invito
rivolto a tutta la popolazione valdostana affinché faccia proprio
un ritrovato senso della comunità.
È necessario che tutti insieme, in qualità di semplici
cittadini, di operatori sociali, di amministratori e di esponenti
politici di impegniamo nella costruzione di un'organizzazione
sociale che, pur nel rispetto della sua complessità, agisca ed
operi all'insegna dei valori della responsabilità personale, della
solidarietà civile e morale e del rispetto delle parti.
Presidente
È terminata la relazione dell'Assessore del
bilancio e delle finanze e, come convenuto in sede di Conferenza
dei Capigruppo, rinviamo la prosecuzione dei nostri lavori a domani
mattina.
La seduta è tolta.
La seduta termina alle ore 19,18.
