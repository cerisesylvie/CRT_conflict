Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3060 del 20 dicembre 2023 - Resoconto
OGGETTO N. 3060/XVI - Interrogazione: "Situazione relativa al
personale in forze presso gli uffici INAIL e INPS di Aosta e
Verrès".
Bertin (Presidente) -
Punto n. 8. Ha chiesto la parola il
Presidente della Regione per la risposta, ne ha facoltà.
Testolin (UV) -
Le domande sono: "se e quali successive
interlocuzioni con il Ministero e con le sedi nazionali degli enti
citati sono avvenute nell'ultimo mese; se e quali risposte sono
giunte dalla ministra Calderone; qual è l'attuale situazione
riguardo al personale in forze presso gli uffici INAIL e INPS
(uffici di Aosta e Verrès)".
L'interrogazione in esame evidenzia le particolari situazioni in
essere dell'Ispettorato del lavoro, dell'INAIL e dell'INPS, ma la
carenza di personale presso le sedi periferiche degli uffici
statali unitamente alle eventuali conseguenze rappresentano una
criticità che concerne la totalità del sistema pubblico statale,
basti pensare ancora all'Agenzia delle dogane e dei monopoli e
all'amministrazione della giustizia. Possiamo tranquillamente dire
che la situazione di criticità degli organici interessa dunque, in
generale, gli uffici territoriali dello Stato presenti in Valle
d'Aosta, pertanto è importante la situazione dei singoli enti, INPS
e INAIL e gli Ispettorati del lavoro, ma è l'intero sistema che
deve essere oggetto di particolare attenzione in un'ottica
complessiva anche in relazione alla trasversalità del tema, delle
conseguenze, degli effetti e delle ricadute.
Per quanto concerne le specifiche situazioni evidenziate
nell'interrogazione, oltre a essere state portate all'attenzione
dei Parlamentari valdostani, le abbiamo fermamente rappresentate al
ministro del lavoro e delle politiche sociali Marina Calderone in
occasione della sua presenza a Sarre sabato 21 ottobre a un evento
dedicato all'imprenditoria giovanile. In tale contesto il Ministro
ha incontrato la Giunta e quello in esame è stato proprio uno dei
temi affrontati; al Ministro è stato consegnato un
dossier
e
una specifica scheda sul tema e da allora sono stati intrattenuti
costanti contatti con la segreteria particolare, che ha provveduto
a trasmettere la documentazione agli uffici ministeriali
competenti, al momento non vi sono però riscontri in merito.
Ritenendo, come credo che sia condiviso da tutti, che questi
uffici svolgano compiti necessari per lo sviluppo e la vita
quotidiana della nostra Comunità, nello specifico, abbiamo
rappresentato al Ministro, alla cui vigilanza sono sottoposti gli
enti in questione, che si ha la necessità di dotare questi enti
delle risorse necessarie al loro regolare funzionamento e  si
debba dare risposta bandendo delle specifiche procedure concorsuali
ad Aosta, come previsto peraltro dalla legge 196 del 1978, norma di
attuazione dello Statuto speciale della Valle d'Aosta. Così come
evidenziato nella stessa interrogazione, infatti, i concorsi
statali banditi a livello nazionale rischiano di non ottenere alcun
risultato positivo, nel senso che i vincitori di concorso non
prendono poi servizio nella nostra regione. È opportuno in ogni
caso evidenziare come la Regione anche in un momento, come si
diceva, critico anche per le dotazioni organiche
dell'Amministrazione, cerca il più possibile di ragionare circa le
risorse disponibili e di supportare alcuni servizi statali a
servizio della comunità valdostana, per esempio, negli uffici
giudiziari, ma non può certo risolvere le criticità di tutti gli
enti periferici dello Stato. Abbiamo chiesto che i concorsi, come
dicevo prima, vengano espletati in Valle d'Aosta e siamo a
disposizione per analizzare con lo Stato altre eventuali possibili
soluzioni, a partire dalla messa a disposizione definitiva agli
enti di personale regionale.
Per ultimo ci tengo a ribadire che le interlocuzioni sono
pressoché settimanali per sollecitare presso il Ministero questo
tipo di azione che la Ministra si era presa in carico nella visita
del mese di ottobre.
Presidente
- Ha chiesto la parola la consigliera Minelli,
ne ha facoltà.
Minelli (PCP) -
L'interrogazione che abbiamo presentato è
in relazione alla difficile situazione che sta vivendo la nostra
Regione per quello che riguarda la tematica della tutela della
sicurezza nell'ambito del lavoro. Come è stato evidenziato,
sappiamo che rischiamo la perdita dell'ufficio dell'ispettorato del
lavoro, che c'è una grave carenza di personale all'INAIL e che,
come è stato ricordato sia dal testo, sia dal Presidente, non c'è
una volontà delle persone che hanno già effettuato il concorso
nazionale di venire ad Aosta.
Ci risulta anche che alla fine di questo mese, al 31 dicembre,
andranno in pensione altri dipendenti dell'INAIL, e che c'è stata
la richiesta da parte di alcuni dipendenti di enti pubblici della
nostra Regione di spostarsi all'INAIL. Però, per fare questo,
bisogna avere un comando temporaneo e al momento pare che soltanto
l'Azienda sanitaria abbia dato nulla osta, non lo hanno fatto né la
Regione, né altri Enti locali e questo è un problema che va
risolto.
Per quello che riguarda gli uffici INPS, sappiamo anche lì della
carenza non soltanto dell'ufficio di Aosta, ma anche di quello di
Verrès, dove tre dipendenti su quattro sono andati in pensione e ne
rimane soltanto uno: se questo si ammala, l'ufficio chiude, ma
chiude per davvero; in alcune occasioni è stato mandato del
personale dall'ufficio INPS di Biella, però sono persone che non
conoscono il territorio e quindi ci sono anche delle difficoltà
nella gestione, le cose si complicano.
C'è stato, lo sappiamo tutti, recentemente uno sciopero da parte
dei dipendenti di tutti questi uffici; il presidente Testolin aveva
già riferito in aula dell'incontro con la ministra Calderone di
aver inviato una specifica lettera al Ministero, ora lei ci ha
detto che le interlocuzioni continuano, che è stato consegnato
questo
dossier
alla Ministra e che però, se ho capito bene,
al momento risposte concrete non ne sono arrivate.
C'è sicuramente l'importanza della questione dei concorsi
locali; credo che in questo senso bisogna continuare con
convinzione, poi il Presidente ha detto adesso che la Regione si
attiva, perché c'è un sistema generale di questi uffici che sono
legati allo Stato che non funziona e c'è anche la disponibilità a
collaborare per quello che riguarda la copertura di posti negli
uffici giudiziari.
Io credo però che nella situazione emergenziale che abbiamo di
fronte occorre che la Regione stessa, ma per parte sua, faccia
anche un'azione di sensibilizzazione nei confronti di alcuni altri
enti, perché quest'autorizzazione, questo comando a prestare
servizio almeno per un periodo presso questi enti ci sia e sia
sostenuto dall'Amministrazione. Il problema è che qui è in gioco la
sicurezza dei lavoratori, non stiamo parlando di uffici che possono
non avere una ricaduta anche sulla questione della sicurezza.
La richiesta, l'auspicio insomma, è che l'attenzione
dell'Amministrazione regionale... questa sensibilizzazione a cui ho
fatto accenno sia più che mai perseguita e che queste
interlocuzioni, che lei mi dice essere pressoché quotidiane,
portino veramente ad una sollecitazione di risposte settimanali e
va già bene; visto che le interlocuzioni settimanali non hanno
prodotto al momento delle risposte, dovrete arrivare a farle
quotidiane, ma spero per voi di no.
