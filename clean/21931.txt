Classificazione
CASA DA GIOCO
DEMANIO E PATRIMONIO REGIONALE



Oggetto del Consiglio n. 1635 del 5 dicembre 2005 - Resoconto
OGGETTO N. 1635/XII - Acquisizione da parte della Regione di
beni della Gestione Straordinaria del Casinò de la Vallée.
(Interrogazione)
Interrogazione
Premesso:
- che, a più riprese, la Regione ha acquisito beni dalla GS
del Casinò de la Vallée verso il corrispettivo di somme
consistenti;
- che il nostro gruppo consiliare ha più volte evidenziato
incongruenze nell'inventariazione dei beni acquisiti dalla
Regione;
- nella relazione del Collegio sindacale che accompagna il
bilancio della Casinò S.p.a. chiuso al 31 dicembre 2004 vengono
rilevate diverse criticità, ad oggi non definite, tra le quali la
completa attuazione delle procedure d'inventariazione;
- che da una recente ricognizione sui beni aziendali della
casa da gioco valdostana, sia quelli di proprietà della Casinò
S.p.a sia quelli di proprietà regionale, sarebbero emersi ammanchi
di cespiti per centinaia di migliaia di euro;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) se e quando la Regione e Casinò S.p.a. hanno completato
l'inventariazione dei cespiti di rispettiva proprietà, quali
soggetti hanno curato (o stanno curando) le procedure
d'inventariazione e si tratta di consulenti esterni;
2) se sono stati rilevati ammanchi di cespiti: in caso
affermativo, di quali generi di beni si tratta e a quanto ammontano
le minusvalenze patrimoniali a danno della Regione e di Casinò
S.p.a.;
3) quali azioni sono state poste in essere a tutela
dell'integrità aziendale di Casinò S.p.a. e dei cespiti di
proprietà regionale;
4) quali sono i cespiti concessi in uso a privati e/o enti
pubblici, se tale uso è a titolo gratuito oppure oneroso e dove
sono stipati i beni obsoleti e non utilizzati.
F.to: Tibaldi - Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il collega Tibaldi ritorna su un argomento
che era stato già oggetto di un'interpellanza da parte del collega
Frassy lo scorso anno. A fronte del tema relativo ai beni e
all'inventario mi viene chiesto:
"se e quando la Regione e
"Casinò S.p.a." hanno completato l'inventariazione dei cespiti di
rispettiva proprietà, quali soggetti hanno curato - o stanno
curando - le procedure d'inventariazione e si tratta di consulenti
esterni"
. Ripeto quanto avevo già detto, che la "Casinò S.p.a."
nel 2004 ha iniziato l'inventariazione di tutti i beni presenti
presso la sede e le altre unità locali a sua disposizione, al fine
di avere un riscontro fra i cespiti risultanti in contabilità e
l'esistenza fisica. Il lavoro di cui sopra era iniziato a metà
maggio 2004, avvalendosi sia di personale interno, un'unità a tempo
pieno che già si occupava di inventario - in passato sotto la
responsabilità dell'area acquisti - e un'unità "part time"
dell'Ufficio amministrazione, che già seguiva la registrazione
delle fatture dei cespiti, sia di personale esterno. Rispetto al
personale esterno era stata stipulata una convenzione con il
Dipartimento di economia aziendale dell'Università di Torino. Le
difficoltà riscontrate in corso d'opera e non preventivabili hanno
allungato i tempi di consegna dell'inventario, che è avvenuta da
parte degli esterni nella seconda metà di ottobre 2005.
Rispetto alla seconda domanda:
"se sono stati rilevati
ammanchi di cespiti: in caso affermativo, di quali generi di beni
si tratta e a quanto ammontano le minusvalenze patrimoniali a danno
della Regione e di "Casinò S.p.a.""
, per esigenze di bilancio,
avendo riscontrato in sede di etichettatura dei beni delle
discordanze, si sta procedendo per prima cosa alla riconciliazione
fra i dati contabili e quelli fisici dei beni di proprietà di
"Casinò S.p.a.". Rispetto a un primo controllo effettuato, erano
risultati mancanti cespiti per complessivi 449.490 euro, che si
riferivano ad impianti vari, attrezzature, mobili ed arredi per
299.224 euro, ad impianti generici non facilmente individuabili ed
inventariabili per 150.266 euro (sono il complemento dei 449 mila).
Per tali cespiti era stato approntato un fondo di svalutazione,
come avevamo riferito già a novembre 2004. Attualmente è in corso
da parte di "Casinò S.p.a." un'ulteriore verifica per essere certi
che i beni non rinvenuti dopo l'etichettatura siano effettivamente
mancanti e quantificare in modo certo l'entità degli ammanchi sia
dei beni di proprietà, sia di quelli concessi in comodato dalla
Regione autonoma Valle d'Aosta.
La terza domanda è molto importante:
"quali azioni sono state
poste in essere a tutela dell'integrità aziendale di "Casinò
S.p.a." e dei cespiti di proprietà regionale"
; "Casinò" sin da
agosto 2004 si è dotato di una procedura per la gestione dei
cespiti aziendali, che permetterà di seguire gli spostamenti dei
beni fin dal loro primo ingresso in azienda. Sono stati individuati
i vari responsabili di area, ufficio locale, che hanno sottoscritto
una scheda contenente l'elenco di tutti i cespiti ivi ubicati
(quindi rispetto alla gestione dei beni un documento che individua
i vari custodi).
La quarta domanda:
"quali sono i cespiti concessi in uso a
privati e/o enti pubblici, se tale uso è a titolo gratuito oppure
oneroso e dove sono stipati i beni obsoleti e non utilizzati"
,
alcuni cespiti - e io ho fatto un elenco che è disponibile - sono
messi a disposizione di terzi a seguito del contratto di affitto
azienda, bar, "brasserie" del Casinò e bar impiegati, altri sono
concessi in comodato gratuito a terzi (Ufficio pubblica sicurezza,
Comune di Saint-Vincent, "Lega tumori", eccetera); i beni obsoleti
e non più utilizzati sono stipati presso dei locali concessi in
comodato da "Finaosta" (capannoni "ex Fera") e dalla Regione
autonoma Valle d'Aosta (capannone tiro a volo) alla "Casinò
S.p.a.".
Presidente - La parola al Consigliere Tibaldi.
Tibaldi (CdL) - Stranamente l'Assessore è sintetico in questa
risposta, ha ricordato più volte l'interrogazione fatta dal collega
Frassy nel novembre 2004. Vorrei anzitutto ricordare all'Assessore
che è trascorso un anno e in un anno di cose ne cambiano; fra le
diverse cose che sono cambiate è stato redatto un inventario che ci
risulta abbia censito circa 27 mila cespiti diversi.
Le prime considerazioni che facciamo sono queste: la risposta è
insufficiente, non è completa, perché nell'interrogazione si faceva
riferimento ad eventuali
"minusvalenze patrimoniali a danno
della Regione"
e sappiamo che la Regione è diventata
proprietaria di diversi beni a seguito dell'acquisizione da parte
di "GS", con deliberazioni che sono tutte elencate e che adesso non
sto a riproporre, però per un valore complessivo che si aggira
sugli 8.750 milioni in lire più quasi 7 milioni di euro. Le domande
relative a tale patrimonio che sono in capo alla Regione non hanno
avuto alcuna risposta, pertanto per questa parte ci dichiariamo
totalmente insoddisfatti.
Per quanto riguarda il resto, credo che l'interrogazione del
Consigliere Frassy a novembre e l'interrogazione del sottoscritto
fatta nella scorsa legislatura e l'interrogazione odierna stiano ad
evidenziare una totale confusione nella gestione dei beni
aziendali. Questa totale confusione ci pare di capire si evinca
anche dalle sue risposte, perché è inammissibile che in una società
che annovera 850 dipendenti al suo attivo non vi sia una struttura
organizzata per fare un rilievo periodico e costante delle giacenze
in termini di cespiti aziendali. È inammissibile che non vi sia
stata una figura direzionale, c'era un direttore generale, vorremmo
sapere se fra i suoi compiti rientrava anche quello di far
inventariare i beni di proprietà aziendale, vorremmo sapere se e
quando e come lo ha fatto. Paradossalmente, a fronte di 850
dipendenti disponibili in azienda, la "Casinò S.p.a." ha dovuto
stipulare una convenzione onerosa con il Dipartimento di economia
aziendale dell'Università di Torino per cercare di effettuare una
ricognizione completa. Cosa è emerso da questa ricognizione?
L'Assessore ci ha parlato di etichettature che probabilmente erano
inadeguate o forse non erano il materiale giusto, si saranno
scolorite nel tempo. A noi risulta che ci siano stati degli
spostamenti di beni addirittura in corso di inventariazione,
malgrado ci fosse un divieto assoluto di spostare i beni. Come si
fa a censire i beni e a sapere dove sono recapitati se qualcuno
improvvisamente è fisicamente disposto da un luogo all'altro? Penso
che questo sia il caos, un caos nel quale giace del resto la casa
da gioco!
L'Assessore ha dei fiduciari nel "CdA" che anche nelle relazioni
di bilancio hanno evidenziato la necessità di completare
velocemente l'inventariazione, però è un'inventariazione che
evidenzia dei "buchi", degli ammanchi; lei oggi ce li ha
quantificati solo per quanto riguarda la "Casinò S.p.a." in una
cifra che viene quantificata in 450 mila euro circa, però vi sono
anche i cespiti di proprietà regionale che sono dati in comodato al
Casinò, vorremmo sapere se questi sono effettivamente censiti dai
suoi uffici. Ci risulta che sia stata creata una stanza virtuale
nell'ambito della classificazione dei beni che sono stati
catalogati, dove giace una moltitudine di cespiti che non sono
stati più trovati. Assessore, faccia un sopralluogo all'"ex Fera",
è un "teatro" di progetti, ci sarà già il sesto o settimo progetto
in corso, così rispondeva ancora il Presidente Caveri qualche mese
fa quando era Assessore, vada a vedere quanti beni di proprietà non
so se regionale o di "Casinò S.p.a.", o dell'ex "GS" si trovano lì,
accatastati o all'aperto o all'interno del magazzino. È una
vergogna, come è vergognoso il fatto che questa inventariazione si
faccia solo adesso e sia incompleta, senza sapere dove sono finiti
molti beni, se in casa di qualcuno o presso altri enti!
