Classificazione
ASSISTENZA SOCIALE



Oggetto del Consiglio n. 692 del 23 giugno 2004 - Resoconto
OGGETTO N. 692/XII - Concessione di contributi a privati per
interventi assistenziali alternativi all'istituzionalizzazione.
(Interrogazione)
Interrogazione
Vista la legge regionale n. 22/93, ed in particolare la norma
che prevede la concessione di contributi a privati per interventi
assistenziali alternativi all'istituzionalizzazione;
Considerato che si tratta di interventi che riteniamo
importanti in quanto consentono a persone non più autosufficienti
di continuare a rimanere nel proprio ambiente di vita, usufruendo
delle cure necessarie, evitando così di entrare in una
microcomunità;
Preso atto della D.G. n. 643 del 24 febbraio 2003 che,
ricalcando grosso modo le indicazioni date nelle delibere degli
anni precedenti, detta i criteri e le modalità relativi
all'erogazione di tali contributi;
la sottoscritta Consigliera regionale
Interroga
l'Assessore competente per sapere:
1) quale valutazione viene data sull'efficacia degli
interventi alternativi all'istituzionalizzazione, rispetto ai
bisogni degli utenti;
2) se anche quest'anno la Giunta provvederà a predisporre la
delibera sui contributi a privati per tale tipologia di interventi
assistenziali;
3) se saranno eventualmente cambiati modalità e criteri
fissati negli anni precedenti e sulla base di quali
motivazioni.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo molto volentieri a questo quesito,
intanto perché è posto correttamente, poi perché è importante
ragionare insieme, tanto più che si sta studiando molto su tale
argomento. Rispondo al primo quesito dicendo che il giudizio è
positivo; è una legge che prevede provvidenze a favore di persone
anziane e handicappate, alcoldipendenti, tossicodipendenti; che ha
nelle sue finalità la concessione di contributi a privati per
interventi assistenziali alternativi all'istituzionalizzazione.
Questo è uno dei settori nei quali più ci stiamo impegnando. Il
giudizio è positivo, lo dicono anche i dati, in quanto dal 2000 al
2003 le pratiche relative a questi contributi erogati sono in
aumento. È chiaro che in questi contributi sono compresi anche i
contributi per l'istituzionalizzazione, non si riesce a dividere le
due cose. Nel 2000 comunque vi sono state 28 pratiche per 510
milioni di lire; nel 2001, 67; nel 2002, 94; nel 2003, 132
contributi, per un totale nel 2003 di 927.384 euro. Una legge
quindi che va sempre più incontro alle esigenze di queste
categorie; pertanto il giudizio è che è una legge valida.
È vero che questa legge ha un po' contrastato
l'istituzionalizzazione, infatti i dati in nostro possesso alla
data del 31 maggio 2004, sulle domande di inserimento nelle
microcomunità per anziani, sono dati di liste di attesa veramente
ridotte: nel primo distretto vi è una persona in attesa; nel
secondo distretto 5 persone, nel terzo distretto 2 persone, nel
quarto distretto 1 persona. È vero che sempre più - sempre nel
discorso di una nuova progettualità sulle microcomunità per anziani
- si sta cercando di dedicare queste istituzioni a soggetti non
autosufficienti con una componente sanitaria importante, l'apertura
della RSA che avverrà fra breve è in questo senso. È anche vero che
comincia ad avere un risultato positivo l'assistenza domiciliare,
soprattutto quella integrata che è partita nei Comuni della
"Plaine" e si sta diffondendo sempre più, anche se non abbiamo
ancora superato tutte le difficoltà incontrate. In questo senso sta
funzionando molto bene - e progetteremo un altro intervento - il
progetto che prevede l'assistenza alla persona disabile. E' un
progetto che prevede un "voucher" al disabile che assume
direttamente una badante secondo le sue necessità. È terminato in
questi giorni il secondo corso che forma la figura di assistente
alla persona, che permette di personalizzare l'assistenza e di
ritardare l'istituzionalizzazione. Penso che questo progetto,
inizialmente provvisorio, vada implementato e definito con dei
criteri maggiori.
Secondo quesito: non è stata cambiata la deliberazione prevista
del 24 febbraio 2003, innanzitutto perché non decade, non ha
riferimento temporale e non è collegata all'annualità del 2003, ma
soprattutto perché, come tutti sanno, stiamo lavorando da tempo
all'introduzione dell'IRSE, cioè un cammino molto lungo, difficile,
condiviso però ampiamente con tutti i sindacati che hanno approvato
l'entrata in funzione a titolo provvisorio per un anno di questo
indicatore del reddito, che è sicuramente una nuova direttiva più
egualitaria: invece di prevedere solo una contribuzione e un
sussidio in funzione del reddito del singolo, prevede un reddito
familiare... prevede un'acquisizione di dati patrimoniali e
soprattutto di dati familiari, quindi un indicatore estremamente
più preciso della situazione economica dell'individuo e più
egualitario. Si pensava di introdurlo prima, invece abbiamo avuto
delle difficoltà di preparazione, comunque dal 1° agosto parte per
i sussidi dell'assegno post-natale e tutto il cammino di questo
indicatore ormai è partito lentamente e si sta affermando. Per tale
motivo non è stata cambiata la deliberazione per quest'anno, perché
si prevedeva di omologare i criteri a questo nuovo indicatore; fra
l'altro, con il Comune di Aosta abbiamo lavorato a lungo su questo
e vi è un'intesa.
Per quanto riguarda il terzo quesito,
"se saranno cambiati
modalità e criteri fissati negli anni precedenti"
, ripeto, si
sta lavorando con tutte le forze che sono a ciò impegnate perché,
nell'ambito delle varie provvidenze, vi sono diverse leggi - le nn.
22, 19, 17, anche la stessa legge della famiglia, la n. 44 - che
prevedono degli interventi che vanno coordinati; quindi perché
cambiare? Come ho detto, perché abbiamo introdotto questo
indicatore del reddito? Perché vorremmo aumentare ed implementare
l'assistenza domiciliare, soprattutto quella integrata, perché
vorremmo fare un nuovo piano e potenziare il progetto
dell'assistenza alla persona per la vita indipendente e perché,
come si sa, anche con la Commissione povertà si sta lavorando a
lungo per vedere, non dico una revisione delle leggi nn. 19, 22, 17
ma, se possibile, la riunificazione delle stesse in una sola norma,
o comunque la semplificazione di tutti questi aiuti economici. Vi è
un grosso lavoro su tutto il settore e l'intenzione è di migliorare
l'assistenza e questo per le persone che ne hanno bisogno, per
servire meglio la gente e in questo settore le assicuro è il nostro
unico interesse.
Président - La parole à la Conseillère Squarzino Secondina.
Squarzino (Arc-VA) - Anch'io sono convinta che questo sia un
tema importante, su cui è anche utile sia data un'informazione
pubblica, il più possibile capillare tramite i servizi, tramite
anche iniziative diverse, in modo che l'utente sia informato,
altrimenti si ingenerano nell'utente delle ansie, delle paure che
il servizio finora attivato non continui o non continui in quel
modo. Ritengo che quindi vada studiato meglio il modo di informare
gli utenti su eventuali cambiamenti - questo come suggerimento che
do all'Assessore -, altrimenti si crea una situazione di ansia
negli utenti e nei familiari.
Credo che dai dati dell'Assessore emerga come i servizi
alternativi all'istituzionalizzazione effettivamente funzionino e
servano, quindi hanno la funzione sia di diminuire le richieste
alle microcomunità, sia soprattutto di consentire alle persone di
continuare a vivere una qualità di esistenza la migliore possibile
nel loro contesto familiare o abitativo. Ritengo che su questo tipo
di scelte politiche quindi si debba andare avanti, perfezionando il
più possibile gli strumenti, i servizi e anche l'integrazione dei
servizi, in modo che effettivamente venga data una risposta ai
bisogni. Probabilmente ciò che dovrebbe essere fatto è verificare
meglio i bisogni delle persone e calibrare meglio se tanti
interventi dissenti nella giornata servano o se si deve invece dare
un po' di continuità nel tempo e non solo interventi troppo
frammentati. Lei sa bene, Assessore, che proprio le persone anziane
o disabili sono quelle che hanno una concezione del tempo diversa
dalle persone che sono attive nel mondo del lavoro.
Il problema che volevo mettere in luce, fatte queste premesse, è
proprio l'intervento di questo nuovo strumento dell'IRSE; intanto
vi è da chiarire un aspetto: lei ha asserito che le deliberazioni
rispetto all'assistenza e ai criteri sono permanenti, però questa
deliberazione n. 301/2004 fa riferimento al minimo vitale e dice
che questo vale fino al 31 luglio 2004, dopo cosa capita in tutta
la Regione? Questo è il problema che anche gli utenti si pongono.
Lei non me lo ha detto adesso, ha dichiarato che per Aosta a
livello sperimentale si inizia con agosto, ma per tutti gli altri
settori, in cui si dice che vale solo fino al 31 luglio 2004 quel
tipo di procedura, ci si chiede cosa può capitare dopo, vi è una
temporalizzazione precisa che andrebbe meglio chiarita.
Seconda osservazione: chiederei all'Assessore di portare
all'attenzione della V Commissione questa tematica e soprattutto
sarebbe importante avere una comparazione fra il vecchio modello
finora utilizzato e i nuovi indicatori.
