Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 1619 del 15 novembre 2000 - Resoconto
OGGETTO N. 1619/XI Riflessi sull'occupazione industriale a
seguito dell'alluvione. (Interrogazione)
Interrogazione Creduto che tra le conseguenze
dell’alluvione del 15.10.2000 debba tenersi conto
anche della messa in pericolo di numerosi posti di lavoro nel
settore industriale;
Rilevato che alcune ditte, ed in particolare la "Cogne" di
Aosta, hanno posto in "Cassa Integrazione" le proprie
maestranze;
Temuto che tale situazione potrà avere effetti negativi
sull’occupazione della nostra Regione;
i sottoscritti Consiglieri regionali
Interrogano
l’Assessore competente per sapere:
1) quali riflessi negativi per l’occupazione
industriale avrà l’alluvione
dell’ottobre scorso;
2) se, con particolare riferimento alla "Cogne" di Aosta, sono
fondati o meno i timori di una riduzione occupazionale a seguito
degli ingenti danni provocati dagli eventi calamitosi.
F.to: Curtaz - Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Il recente evento calamitoso
verificatosi nella nostra regione ha causato ingenti danni alle
imprese industriali e artigiane.
Una prima valutazione delle conseguenze, peraltro ancora
approssimativa, ne fa quantificare l'incidenza negativa in termini
economici nell'importo di circa 140 miliardi di lire per quanto
riguarda l'industria e l'artigianato.
In tale stima sono compresi anche gli effetti generati dalla
mancata produzione di beni e di servizi oltre che i danni che hanno
interessato direttamente i beni immobili e mobili utilizzati nel
processo produttivo. Per quanto riguarda il settore artigianale,
essendo le imprese molto diffuse sul territorio regionale, i dati
riferiti a stime effettuate anche in collaborazione con le
associazioni di categoria ci dicono che sono circa 350 le imprese
coinvolte, sono 3.900 su tutto il territorio regionale le imprese
artigiane con un ammontare di danni di circa 40 miliardi.
Venendo al settore industriale in senso stretto, fra le imprese
che svolgono la loro attività in stabilimenti di proprietà
regionale le più colpite sono state la Cogne Acciai Speciali di
Aosta, con una stima approssimativa dei danni ammontante a 50
miliardi di lire, l'Olivetti I-Jet S.p.A. di Arnad (30 miliardi) e
l'Elelys di Hône (10 miliardi). La Cogne Acciai Speciali ha ripreso
l'attività produttiva con circa 600 dipendenti, la situazione nello
stabilimento si è normalizzata, le aree interessate dagli
allagamenti sono state bonificate e risanate ed è stata
ripristinata la viabilità interna.
Le unità che sono state riattivate dal 3 novembre sono
l'acciaieria, il laminatoio, i tondi, la fucina, il decapaggio, il
reparto delle lavorazioni a freddo e quello dei trattamenti
termici. Il treno a barre è stato riattivato il 13 novembre, la
riattivazione del treno a filo per la vergella è prevista per il
prossimo mese di gennaio.
I magazzini prodotti finiti hanno consentito in linea di massima
di tamponare eventuali ritardi che avrebbero potuto verificarsi
nelle consegne.
Altre situazioni di una certa gravità si registrano in altre
aziende che operano in opifici di proprietà regionale, quale la
Olma di Donnas, la Lino di Chambave, l'Alfa Legno di Champdepraz,
l'Erreti di Saint-Marcel, Chenevier di Charvensod, Mont Blanc
Dolciaria e GPS Standard di Arnad, dove l'attività è ripresa da un
paio di settimane per un ammontare complessivo di danni per quanto
riguarda queste imprese che si aggira sui 6 miliardi di lire.
Per quanto attiene agli altri insediamenti produttivi
appartenenti a privati, gli effetti negativi di maggiore entità si
sono verificati nei confronti dell'impresa Bertolini di Champdepraz
con una richiesta di cassa integrazione per tre settimane per i
lavoratori provenienti da Collegno, la Feletti dove la produzione è
ripresa gradualmente dopo due settimane di fermo completo, la
Tousco di Pont-Saint-Martin, la Cout Enzo di Issogne,
Thermofinestra Citea di Montjovet, per un importo stimato di circa
7 miliardi di danni.
Le aree industriali di proprietà regionale di Aosta, la porzione
ex Cogne in fase di bonifica, quella di Châtillon, ex Montefibre di
Pont-Saint-Martin e Ilssa Viola non hanno subito alcun danno anche
grazie al posizionamento favorevole delle medesime e alle opere di
difesa del suolo effettuate nelle loro vicinanze, in particolar
modo per l'area ex Cogne per gli accorgimenti tecnici adottati in
sede progettuale.
Proprio per queste sue caratteristiche l'area ex-Cogne è
particolarmente idonea ad accogliere eventuali aziende che in
seguito all'alluvione intendessero trasferire la propria attività,
quindi per processi di delocalizzazione.
Sempre a proposito di delocalizzazione l'Assessorato
dell'industria, artigianato ed energia aveva promosso a suo tempo
un'indagine presso i comuni della Regione per appurare l'interesse
delle imprese situate in zone a rischio di esondazione a
delocalizzarsi in aree più sicure. Questa iniziativa trae origine
dalla possibilità prevista dalla legge 16 luglio 1997, n. 228 di
concedere finanziamenti ad aziende situate in aree esondabili che
intendessero rilocalizzarsi al di fuori delle medesime. Le spese
ammesse a finanziamento, ai sensi della legge citata, sono relative
all'acquisizione di aree, alla realizzazione degli insediamenti e
al trasferimento delle attrezzature e degli impianti produttivi
nonché alla demolizione degli immobili e al ripristino delle aree
dismesse.
La ricerca effettuata aveva condotto all'individuazione di 83
imprese industriali e artigianali situate lungo la Dora Baltea, da
Aymavilles a Pont-Saint-Martin, che erano state informate in merito
all'opportunità recate dalla legge n. 228. Tra le imprese
contattate 13 avevano manifestato il loro interesse ad un eventuale
spostamento della sede produttiva, ma nessuna di esse aveva poi
concretizzato tale intendimento.
Si ritiene che le cause della mancata rilocalizzazione vadano
ricercate sia nel difficile reperimento di aree idonee ad ospitare
nuovi insediamenti produttivi su di un territorio già fortemente
antropizzato, sia nella scarsa rilevanza degli interventi
finanziari previsti che consistevano essenzialmente in
finanziamenti a tasso agevolato e non in contributi in conto
capitale, fattispecie indubbiamente più appetibile per le
aziende.
Peraltro, considerando le nuove possibilità di insediamento
offerte dall'area ex Cogne, le aziende potrebbero dimostrare un
rinnovato interesse nei confronti della normativa citata tenendo
conto altresì del prospettato calo del tasso di interesse sui
finanziamenti concordati.
Sul versante dei riflessi occupazionali non si ipotizzano eventi
traumatici anche perché le imprese danneggiate sono tutte nelle
condizioni di riprendere le produzioni pur con tempi diversi.
Le imprese hanno richiesto periodi di cassa integrazione, i dati
in nostro possesso non sono ancora completi perché non tutte le
aziende hanno ancora formalizzato la richiesta all'INPS, il termine
per il periodo di ottobre scade il 25 novembre.
In alcuni casi le richieste di cassa integrazione hanno
riguardato lavoratori che non potevano raggiungere lo stabilimento
anche se questo non era stato danneggiato; in altri casi le aziende
interpellate hanno dichiarato di non utilizzare il monte ore di
cassa integrazione richiesto e questo è un dato importante che
evidenzia una ripresa dell'attività, pur graduale, più celere del
previsto.
Per quanto riguarda Olivetti I-Jet S.p.A., questa azienda ha
richiesto di usufruire della cassa integrazione guadagni per tutti
i suoi 565 dipendenti fino alla fine del mese di novembre. In
realtà attualmente già 150 dipendenti hanno ripreso il lavoro,
entro i primi giorni di dicembre è prevista la ripresa produttiva a
regime. A causa dei rischi evidenziati dalla recente alluvione
relativamente alla dislocazione di attrezzature produttive nel
piano seminterrato dello stabilimento alcune fasi di lavorazione
saranno trasferite a Scarmagno in un altro immobile di proprietà
dell'azienda a partire dal prossimo mese.
In una prima fase il provvedimento interesserà anche lavoratori
valdostani nella misura del 50 percento sul totale dei lavoratori
trasferiti che sarà di 70-75 unità, mentre a regime le maestranze
interessate saranno totalmente composte da lavoratori residenti nel
Canavese, quindi lo spostamento per i lavoratori residenti in Valle
sarà al massimo di 2-3 mesi.
Inoltre per quanto attiene i riflessi sull'occupazione
industriale va evidenziato che il settore dell'edilizia conoscerà
una fase di espansione infatti, anche senza considerare gli
interventi che verranno richiesti dai privati e che coinvolgeranno
presumibilmente le imprese artigiane locali, i lavori per la
ricostruzione delle infrastrutture danneggiate e per le opere di
miglioramento impegneranno risorse considerevoli nei prossimi anni;
un tale incremento nel settore del lavoro edile comporterà
un'occupazione aggiuntiva sicuramente di rilievo.
Devo dire infine che c'è stata da parte delle imprese valdostane
una forte capacità di reazione, soprattutto la volontà di superare
l'attuale situazione. Tutte le imprese hanno ripreso o stanno
riprendendo l'attività produttiva, quindi con il progressivo
riassorbimento dei lavoratori in cassa integrazione e da questo
punto di vista non ci sono imprese che intendano chiudere o
abbandonare l'attività produttiva.
Président
La parole au Conseiller Curtaz.
Curtaz (PVA-cU)
Prendiamo atto delle rassicurazioni che ci
ha fornito l'Assessore peraltro in maniera dettagliata sia rispetto
al fenomeno danni, sia in riferimento ai problemi
occupazionali.
Si tratta di una risposta rassicurante perché da più parti,
specie in riferimento alla Cogne, erano filtrate notizie non troppo
rassicuranti circa gli effetti occupazionali che il danneggiamento
dovuto all'alluvione avrebbe provocato, quindi esprimo
soddisfazione per la risposta ricevuta.
Voglio ancora sottolineare un dato, che definirei di tipo ancora
una volta culturale, che ci deve far riflettere: l'Assessore
rilevava come erano state individuate 83 imprese a rischio
esondazione; una volta sensibilizzate su questa opportunità di
carattere economico piuttosto interessante di queste 83 solo 13 si
erano dichiarate teoricamente interessate, quindi già 70 non si
sono poste il problema e poi di queste 13 nessuna ha portato avanti
questa opportunità che dal punto di vista finanziario e legislativo
sembrava interessante.
Condivido le difficoltà che l'Assessore ha rilevato: siamo in
una valle stretta con poche zone industriali, tra l'altro a mio
giudizio giustamente spesso i comuni cercano di non allargare
troppo le zone industriali, soprattutto nei piccoli comuni, perché
vi sono degli impatti sia di carattere ambientale che sociale a
volte consistenti e negativi sul resto della popolazione, però è un
dato che ci deve far riflettere perché di fronte alla possibilità
di avere un finanziamento il livello di consapevolezza dei rischi è
veramente basso ed è proprio qui che deve intervenire l'ente
pubblico anche con delle azioni mirate e laddove si verificano i
maggiori rischi con azioni tese ad obbligare le imprese a
trasferirsi altrove.
