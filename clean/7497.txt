Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2000 del 8 maggio 1986 - Resoconto
OGGETTO N. 2000/VIII - PROGRAMMA DI LAVORI PUBBLICI DI
INTERESSE LOCALE PER L'ANNO 1986.
PRESIDENTE:
Do lettura della delibera in oggetto:
IL CONSIGLIO
- richiamata la propria deliberazione n. 1938/VIII in data 7
aprile;
DELIBERA
1°) di approvare, in via di massima, il programma di lavori
pubblici di interesse locale per l'anno 1986 di competenza
dell'Assessorato ai Lavori Pubblici, riportato in calce alla
presente deliberazione.
2°) di delegare alla Giunta regionale l'adozione di ogni
provvedimento deliberativo necessario per l'attuazione dei lavori
di cui si tratta, anche in deroga all'ordine di priorità stabilito,
per l'approvazione dei progetti, per l'appalto e l'esecuzione dei
lavori nonché per l'approvazione del finanziamento e della
liquidazione delle relative spese entro i limiti di spesa previsti
dagli stanziamenti degli appositi capitoli di spesa del bilancio
preventivo della Regione per l'anno 1986.
3°) di autorizzare la Giunta regionale a superare il limite
massimo di spesa stabilito dal regolamento regionale 5.2.1962 come
successivamente modificato per l'esecuzione in economia dei lavori
compresi nell'elenco C.
(....omissis....
)
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Il programma dei lavori pubblici
d'interesse locale per l'anno 1986 fa seguito alla presentazione ed
approvazione, da parte di questo Consiglio regionale, del programma
dei lavori pubblici di interesse regionale. Si tratta quindi di un
elenco complementare di lavori, rispetto a quello che è stato
approvato, ed è stato redatto con criteri di priorità e di
metodologia analoghi a quelli del programma di opere di interesse
regionale.
Non è stato ancora "vestito" nella versione computerizzata
dell'elenco precedente perché ci sono state alcune difficoltà
nell'inserire nel computer i dati relativi ai singoli Comuni. È un
lavoro che stiamo facendo e quindi io penso che nel prossimo anno
ci sarà la possibilità di avere nella nuova veste anche il
programma dei lavori di interesse locale.
Nel programma vi sono 6 elenchi di lavori: opere stradali,
manutenzione di opere stradali, costruzione di opere stradali a
mezzo di cantieri di lavoro, costruzione e sistemazione di edifici
pubblici, costruzione e sistemazione di acquedotti e costruzione e
sistemazione di edifici per l'Assessorato alla Pubblica
Istruzione.
All'interno di ognuno di questi elenchi è stato adottato un
criterio di priorità che tiene conto del fatto che i lavori sono, o
meno, completamento o prosecuzione di opere già iniziate
dall'Amministrazione regionale; dell'esistenza, o meno, di
connessioni funzionali con altre opere già realizzate; della
valutazione tecnica di urgenza nell'esecuzione dell'opera; del
rapporto tra l'obiettivo che la costruzione dell'opera si prefigge
di raggiungere e l'utenza da servire e, fatto abbastanza
determinante, del grado di avanzamento della fase organizzativa
tecnico-amministrativa e progettuale per poter dare inizio al corso
dei lavori. Per questo non starò a leggere tutte le opere, anche
perché ne è già stato redatto un elenco.
Come i Consiglieri possono vedere, l'importo di competenza per
l'anno 1986 per l'elenco di opere che discutiamo, ammonta a 38
miliardi e 760 milioni, mentre l'importo delle opere programmate
ammonta a 58 miliardi e 370 milioni. Questo discende dal fatto che
sono state messe in ordine di priorità tutte le opere che ci sono
state richieste e che sono state concordate con i Comuni, proprio
per stabilire un principio secondo il quale, a mano a mano che
vengono appaltate e messe in esecuzione le varie opere che sono in
testa all'elenco, si può immediatamente intervenire sulle opere che
seguono. Il tutto si può, quindi, configurare come un programma
dell'anno 1986, con una proiezione, però, estesa anche agli anni
futuri. Pertanto, è possibile così valutare quale sarà l'impegno
dell'Assessorato regionale ai Lavori Pubblici nei prossimi
anni.
Occorre fare un appunto per la voce "Costruzione e sistemazione
di acquedotti", che è stata indicata tra le opere di interesse
locale. Per la verità la prima delle opere indicate in questo
elenco è la costruzione dell'acquedotto della Valle d'Ayas, qui
indicato come acquedotto Ayas-Brusson, e che comunque proseguirà
fino a Verrès per servire anche il fondovalle che, al momento, sta
utilizzando dei pozzi con gravi problemi e disagi per la
popolazione. Si tratta di un'opera che, pur essendo stata indicata
d'interesse locale, di fatto è di interesse regionale; così come
d'interesse regionale sarà anche l'acquedotto di Donnas e
Pont-Saint-Martin che qui è indicato sotto la voce "Completamento
della costruzione" perché si tratta del completamento di un tratto
della costruzione. Il tratto più interessante, che prevede
l'utilizzo delle sorgenti di Issime è in corso di progettazione. Si
tratta quindi di opere di interesse regionale che sono state
indicate, direi quasi impropriamente, in questo elenco di opere di
interesse locale.
Penso che i signori Consiglieri avranno certamente potuto vedere
l'elenco delle opere previste e, chiaramente, non mi soffermo oltre
sulla loro descrizione e sono a disposizione per qualsiasi
richiesta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
C'è da dire che, con questa
Amministrazione, i nuovi lavori vedono il loro inizio ma non la
loro fine, perché il piano lavori, diviso in due parti, lavori di
interesse regionale e lavori di interesse locale, avrebbe dovuto
essere presentato in modo uniforme. Invece si è proceduto alla
computerizzazione delle opere, per ciò che riguarda la parte
regionale, mentre per la parte comunale ci è stato presentato un
elenco che è molto simile a quello degli anni precedenti. Vale a
dire che, anche se di difficile lettura, la parte che riguardava le
opere di interesse regionale permetteva ai Consiglieri di accertare
quando le opere sarebbero state iniziate, quale ne sarebbe stata
l'utenza ed in quale fase si trovavano le diverse procedure. Mentre
per le opere di interesse comunale c'è solo un elenco numerico, per
cui non si sa se l'opera è già iniziata o meno, se il finanziamento
riguarda l'intera opera, non si sa quale parte dell'opera sia già
stata fatta e se i terreni siano disponibili, se le concessioni
siano già state ottenute e così via.
Il primo rilievo da fare è che si è iniziato un lavoro che però
non si è riusciti a completare, e si tratta, pertanto, di una
presentazione complessiva che lascia a desiderare.
La seconda osservazione da fare è che, presentando in questo
modo il piano lavori, la Giunta è stata piuttosto maliziosa, nel
senso che, inserendo, ad esempio, le strade in un elenco che va da
uno fino a 37, per un importo complessivo di 21 miliardi, e poi
scrivendo che ci sono solo 7 miliardi per le strade, e poiché nel
piano le strade sono finanziate soltanto per 7 miliardi, si riesce
ad arrivare soltanto fino all'opera n. 11 con la quale si
esauriscono i 7 miliardi e 100 milioni dell'elenco di 37 opere
stradali. Pertanto, facendo un elenco di 37 opere, per 21 miliardi,
quando invece sono disponibili solo 7 miliardi, si ottiene il
duplice effetto di non dare al Consiglio informazioni sufficienti
sullo stato della progettazione e sulle caratteristiche di urgenza
delle opere e si ottiene anche l'effetto di dare, comunque, ai
Comuni la soddisfazione di essere inseriti nell'elenco. Per questo
motivo io ho il dubbio che quanto è stato fatto per la parte
regionale non sia stato fatto anche per le opere di interesse
comunale "soltanto" per dei ritardi. Ho anche il sospetto che si
sia agito così per evitare possibili critiche da parte dei
Comuni.
Lo stesso discorso vale anche per gli edifici pubblici, per i
quali ci sono finanziamenti per 6 miliardi, mentre l'importo del
programma è di 10 miliardi, e, pertanto, i 76 miliardi servono
soltanto a finanziare alcuni di questi edifici pubblici, mentre
quelli "accontentati" dal programma sono ben di più. Questa è la
prima osservazione. Credo, però, che se ne debba fare anche
un'altra. Nel programma approvato qualche settimana fa si diceva
che per i Comuni sarebbero stati destinati 44 miliardi, mentre nel
programma presentato oggi le somme disponibili ammontano solo a 38
miliardi. Vorrei, pertanto, conoscere le ragioni per cui alle opere
di interesse locale sia stata destinata una quota inferiore a
quella prevista nella delibera approvata qualche settimana fa e
nella quale si parlava di 55 miliardi per le opere di interesse
regionale, e di 44 miliardi per le opere di interesse locale,
mentre il programma presentato oggi parla solo di 38 miliardi.
Possiamo dire così di aver portato via un'altra "fetta" ai Comuni
per destinarla alle opere di interesse regionale.
Vorrei in ultimo, osservare che negli incontri della Giunta con
il Comune di Sarre era stato previsto di procedere alla
realizzazione di un sottopasso che permettesse un'agevole uscita
dal Comune di Sarre con l'inserimento sulla Statale 26 senza i
rischi che hanno provocato ripetuti incidenti. Poiché non ho visto
nulla del genere nel piano lavori comunali e neppure, a meno di
aver visto male, in quello regionale, vorrei sapere quali sono le
intenzioni della Giunta regionale rispetto a questa richiesta del
Comune di Sarre.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Per quanto concerne la questione dei
lavori non completati accetto il rilievo del Consigliere Mafrica e
d'altra parte lo avevo già anticipato, nel senso che con il
personale che abbiamo a disposizione, e soprattutto con quello che
è abituato ad utilizzare la computerizzazione, ci è già stato
difficile eseguire l'inserimento nel computer delle opere di
interesse regionale e per questo motivo, al momento, non siamo
ancora riusciti ad eseguire l'inserimento delle opere di interesse
comunale che però mi riprometto, comunque, di fare fin dal prossimo
piano lavori.
Il Consigliere Mafrica diceva anche che con questo elenco sono
stati accontentati tutti i Comuni, perché tutti i Comuni vedono il
loro lavoro ed i loro "desiderata" inseriti nell'elenco. I soldi
non ci sono, ma, come ho già detto prima, con questa procedura
abbiamo stabilito un criterio di priorità grazie al quale i Comuni
sanno, del resto il Consigliere Mafrica ha fatto un conto molto
preciso, che possiamo appaltare lavori fino al n. 11 dell'elenco,
mentre dal n. 12 in avanti si procederà all'appalto nell'anno
prossimo; oppure può anche darsi che si possa procedere all'appalto
nella seconda fase dell'annata, perché è possibile che ci siano
degli assestamenti e delle variazioni di bilancio che intendiamo
utilizzare a questo proposito.
D'altra parte i lavori che sono in elenco nelle posizioni
successive possono anche essere anticipati se i lavori che
precedono non possono essere avviati come previsto, a causa di
difficoltà o di fatti imprevisti.
Le richieste del Comune di Sarre non sono state indicate perché
di esse mancano i progetti o, per lo meno se ci sono, sono ancora
in una fase di studio di fattibilità e non ancora in una fase
esecutiva o, per lo meno, di massima. C'era un altro rilievo fatto
dal Consigliere Mafrica ed era di ordine numerico. Anch'io ho fatto
il conto ed è risultato che era stata dimenticata una cifra. Adesso
non ho qui il conteggio, ma se il Consigliere ha un attimo di
pazienza glielo farò avere.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Ero uscito un attimo per fare due copie
di un documento che dovevo consegnare per la pagina regionale e
così non sono potuto arrivare prima. Del resto pensavo che il
Consigliere Mafrica avesse più domande da fare e cercavo di
approfittare del tempo che pensavo di avere a disposizione.
A parte i rilievi avanzati dal collega Consigliere Mafrica, io
vorrei dei chiarimenti su alcune questioni più specifiche.
Nell'elenco delle opere stradali, al punto 17 trovo che per
Courmayeur è inserita la costruzione della pista di rientro
Plan-Chécrouit - Dolonne. Devo dire che sono rimasto un po' stupito
nel vedere come questa Giunta lavora per compartimenti stagni,
perché ieri, parlando del Col Chécrouit e delle cose che sono
successe, l'Assessore Perrin, senza che l'Assessore Borbey
aggiungesse niente, ha detto che del progetto "Orizzonte 1990" non
ne sapeva nulla. Oggi, invece, scopro che l'Assessore Fosson, non
tra i primi lavori e forse, come dice il Consigliere Mafrica, tra
quelli che non verranno mai finanziati, inserisce la costruzione di
questa pista di rientro che sembra essere una delle realizzazioni
di questo fantomatico progetto denominato "Orizzonte 1990". Ciò
vuol dire che l'Assessore Fosson è proprio un "birichino" perché
nasconde agli Assessori Perrin e Borbey delle informazioni
fondamentali e fa fare loro la figura di quelli che vengono tenuti
all'oscuro da un Collega che, invece, dovrebbe essere di supporto
al loro lavoro anche nel fornire tutte le informazioni
indispensabili. Non dico che queste informazioni le debba dare a
me, però dovrebbe senz'altro fornirle ai suoi Colleghi. Egli è
l'unico, del resto, che è in possesso di qualche valido e concreto
elemento di giudizio, perché dice, ad esempio, che nell'elenco non
è stato inserito alcunché per il Comune di Sarre, in quanto non
sono stati presentati progetti relativi allo stesso Comune. Da
questo deduco che deve pur essere stato presentato un progetto
relativo alla costruzione della pista di rientro dal Plan-Chécrouit
a Dolonne. Ne consegue che questa Giunta continua a far finta di
non sapere le cose, pretende che ci sia l'accettazione della buona
fede che dice di mettere nelle cose che fa, mentre poi,
puntualmente, si fa smentire dalle stesse iniziative che essa
presenta in Consiglio.
Ora, io non dico che darò retta all'invito del collega
Consigliere Baldassarre di muovermi per presentarmi qui, in
occasione delle prossime perizie suppletive, munito di elmetto e di
mitragliatrice, come se mi dovessi sentire in trincea ma è certo,
che se mi è successo una volta di votare una perizia suppletiva,
forse perché ero rimasto convinto dalle spiegazioni che mi erano
state fornite, oggi, di fronte ad una cosa del genere, riconosco di
essere stato allora un bell'ingenuo nel farmi convincere da quelle
spiegazioni; chissà che forse, guardando con più attenzione, non mi
sarebbe capitato di scoprire che anche allora c'era effettivamente
qualcosa che non funzionava.
Poiché sono solo non riesco evidentemente a seguire tutto, ma la
mia presunzione di buona fede nei confronti di questa Giunta viene
meno. Quando chiedo degli elementi per svolgere il mio lavoro, o
non mi vengono dati, mentre invece io cerco di attenermi ai
suggerimenti del Presidente del Consiglio che ci invita a non
intasare gli impegni della Giunta con eccessivi ricorsi alle
interrogazioni con risposta scritta, cosa della quale mi sono già
lamentato in questo Consiglio, oppure, come per esempio per quanto
concerne le informazioni relative agli incidenti che non credo
comportino grosse difficoltà per l'Amministrazione regionale, che
sono state da me richieste da più di due mesi, non ho più alcuna
notizia.
Numerose volte ho disturbato gli uffici della Presidenza, ma, ad
un certo punto, non oso quasi neanche più, perché anche gli uffici
della Presidenza hanno dei loro compiti normali da svolgere
regolarmente e non devono solo rispondere al Consigliere Viberti
che ha sollecitato qualcosa, senza aver ricevuto alcuna
risposta.
Pertanto, anche se non volentieri, mi trovo costretto a dire che
questa Giunta non è onesta nei miei confronti, mentre io invece lo
sono e cerco di avere un confronto sereno e serio sulle varie cose.
Neppure nei momenti in cui si dicono delle cose di un certo peso si
riesce ad avere l'attenzione di questa Giunta, salvo poi essere
rimproverati e pregati di fare silenzio quando parlano le "prime
donne" della Giunta, quelle che fanno il "maquillage" ai monumenti
storici ed agli scavi archeologici.
Comunque, Assessore Fosson, visto che almeno lei dimostra di
sentire, vorrei avanzare un altro rilievo. Al punto 37 dell'elenco,
che sarebbe stato redatto secondo le richieste dei Comuni, si
prevede la realizzazione di un collegamento viario per l'Ospedale
Beauregard dalla Frazione Maysattaz. Io sfido l'Assessore a
indicarmi in che momento dell'incontro svolto con l'Amministrazione
di Saint-Christophe, è stata richiesta dalla stessa Amministrazione
la costruzione di questa strada, perché si tratta di un falso.
L'Amministrazione comunale di Saint-Christophe, infatti, sta
provvedendo ad allargare un'altra strada e sarebbe, pertanto, più
opportuno agire di concerto con l'Amministrazione comunale.
Allora, evidentemente, non avete capito, perché qui si tratta di
un nuovo collegamento viario che, invece, non è ritenuto
necessario, perché non si capisce la ragione per la quale si deve
costruire un'altra strada, quando ce n'è già una, appena sopra, che
il Comune sta provvedendo ad allargare fino al confine con il
Comune di Aosta. Quindi, visto che prevediamo lavori di interesse
comunale, anche se il Comune di Aosta non ci ha ancora pensato, ci
pensi pure la Regione ad allargare quella strada.
Spiegatemi, però, a che cosa serve questa nuova opera che parte
da Casale, tagliando tutta la collinetta che c'è sotto il
Beauregard, se non a rovinare dell'altro terreno. Non ditemi,
infatti, che le rare ambulanze che possono arrivare al Beauregard,
che non ha un servizio di pronto soccorso generico ma solo
specifico per alcuni settori come quello della maternità, non
possono passare per quell'altra strada che sta per essere
definitivamente allargata dal Comune di Saint-Christophe e che
potrebbe essere anche allargata in quella parte che dal piazzale,
già largo, si trova ancora entro il Comune di Aosta. Mi sembra
pertanto che questa richiesta vada ben al di là di quanto poteva
essere stato concordato con il Comune di Saint Christophe.
Vorrei inoltre sapere con quali criteri è stato predisposto
l'elenco B. Si è seguito forse un criterio legato al numero degli
abitanti o ai chilometri della strada? Oppure questo elenco è stato
solo buttato giù?
Meno male, a questo punto, che non abbiamo ancora la veste
grafica che aveva il piano lavori regionali, perché, dico la
sincera verità, molto probabilmente, non sarei riuscito a leggere
queste cose.
Tralascio l'elenco C, nel quale si tratta dei soliti cantieri la
cui determinazione è più legata al numero di persone che si possono
impiegare che non all'effettiva entità dei lavori e chiedo, per
l'elenco D, quello degli edifici pubblici, quali sono le
motivazioni che ci portano a costruire delle palestre in due Comuni
come Valpelline e Chambave, dove le stesse non sono neppure di
supporto ad un servizio scolastico. Può darsi che ce ne sia la
necessità, però io che sono piuttosto curioso, rimango un pochino
dubbioso su questo genere di interventi.
Aggiungo, inoltre, che vorrei avere anche qualche informazione
in merito alla costruzione della palestra di Gaby, sulla quale so
che ci sono state notevoli polemiche legate in modo particolare al
luogo in cui la si vorrebbe costruire questa palestra.
Avendo terminato l'esame dei vari punti del programma che mi
hanno colpito in modo particolare, torno un attimo alla questione
relativa alla costruzione della pista di rientro dal Plan-Chécrouit
a Dolonne (sperando che sia terminata la consultazione tra gli
Assessori che non sapevano niente e che, magari, mettendosi
assieme, hanno previsto delle sanzioni particolari da comminare
all'Assessore che sapeva e nascondeva) per dire a questa Giunta
che, non solo è inaccettabile questo modo di fare, ma, secondo me,
è colpevole, perché spinge chi cerca di fare il proprio lavoro
stando nei termini della correttezza, a non farlo più, perché non è
piacevole essere presi per il naso in questo modo ed episodi come
questo non contribuiscono senz'altro ad aumentare la fiducia nei
confronti di un esecutivo che, tutto sommato, dal mio punto di
vista aveva avuto dei riconoscimenti, per il periodo in cui era
nato, per le difficoltà che aveva affrontato e per lo spirito,
apparentemente diverso, con cui sembrava affrontare i problemi.
Nella realtà non è cambiato niente, i metodi sono gli stessi e
si continua a nascondere, o a cercare di nascondere al Consiglio
quanto invece dovrebbe essere a disposizione di tutti per
consentire di effettuare delle scelte in piena consapevolezza.
Questa è la democrazia. Entrando nel gioco della democrazia si
deve accettare anche questo e noi lo abbiamo fatto. Però, se il
gioco della democrazia non viene rispettato, è chiaro che, per chi
ha avuto tante difficoltà ad accettarlo ed ha avuto tante critiche
nell'accettarlo, alla fine la decisione può anche essere ritenuta
sbagliata.
Lo so che a voi potrà anche dare poco fastidio il fatto che un
Gruppo o alcune persone scompaiano dalla scena politica.
Personalmente, però, ritengo che, quando si perde una componente di
una qualsiasi realtà si perde sempre qualche cosa di unico che
contribuisce, in ogni caso, a mantenere in vita il tutto. Ripeto,
quindi, che non mi metterò l'elmetto e non scaverò il vallo qui
davanti, però aspetto con sempre maggiore ansia la chiusura del
periodo del mio mandato e non vedo l'ora di dare le dimissioni per
poter tornare a fare tranquillamente il mio lavoro, per lasciare a
qualcun altro l'onere di confrontarsi con chi non ha voglia di
farlo.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Al di là dei criteri che hanno
presieduto all'elaborazione di questo piano dei lavori con una
metodologia diversa rispetto al passato, io credo che l'Assessore
abbia anche tenuto conto delle specifiche realtà dei singoli
Comuni. Per il Comune di Aosta, ad esempio, è indicata la
costruzione di un sottopassaggio pedonale lungo via Parigi. Se ben
ricordo, si tratta di una richiesta che ha profondamente diviso le
forze politiche a livello comunale fin da quando io ero uno degli
amministratori del Comune. Visto però che ormai è di prossima
realizzazione la tangenziale di Aosta, io mi chiedo se è ancora
opportuno stanziare una cifra così notevole per la costruzione di
quel sottopassaggio.
Personalmente sono stato sempre molto critico sulla costruzione
di questi sottopassaggi, anche perché mi sono accorto che l'unico
sottopassaggio pedonale esistente lungo la circonvallazione nord,
che collega corso Padre Lorenzo con via Grand Tournalin, non è
assolutamente utilizzato al punto che, all'inizio ed alla fine
delle lezioni, occorre un vigile per disciplinare il traffico e gli
attraversamenti degli allievi delle scuole vicine. Per una serie di
motivi che non stiamo qui ad elencare ed a puntualizzare, nessuno,
si serve del sottopassaggio. Una volta si diceva che era sporco e
l'Amministrazione comunale l'ha fatto ripulire ed illuminare, ma il
sottopassaggio è rimasto quasi sempre inutilizzato.
Poiché questo nuovo sottopassaggio sta per essere realizzato
quando ormai non è più attuale la sua esigenza che invece era
impellente circa 6 o 7 anni fa, quando si pensava che la
tangenziale fosse ancora ben di là da venire, io chiedo se si
tratta di un'opera richiesta ancora oggi dal Comune in termini
assolutamente pressanti e se valga la spesa di realizzare un'opera
di questo tipo quando, fra due o tre anni, come ci auguriamo un po'
tutti, la circonvallazione nord diventerà una strada esclusivamente
urbana o per lo meno una strada di penetrazione urbana, con un
traffico che diminuirà del 60% o del 70% rispetto all'attuale,
perchè sarà privo dei mezzi pesanti che creano il maggiore fastidio
e la più rischiosa fonte di pericolosità.
C'è un altro argomento che riguarda sempre il Comune di Aosta e
mi rifaccio all'osservazione del collega Consigliere Viberti in
merito all'allargamento e alla sistemazione della via Duca degli
Abruzzi, che mi sembra indispensabile anche perché, se non vado
errato, consente di effettuare un collegamento con il Comune di
Saint-Christophe. Alla luce di quest'ultima considerazione sorgono
anche in me gli stessi dubbi già espressi dal Consigliere Viberti e
cioè se valga la spesa di fare due opere che sono quasi tutte e due
contestuali e che servono a conseguire lo stesso scopo. Infatti la
realizzazione di un collegamento viario tra l'Ospedale di
Beauregard e quello con una frazione del Comune di Saint-Christophe
svolgono la stessa funzione, si tratta solo di allargare un'altra
strada. Se l'opera è stata espressamente richiesta dal Comune noi
rispettiamo le decisioni dell'autorità comunale, anche se ogni
tanto le diamo una "bacchettatina sulle dita" come è successo ieri
in occasione della discussione sui piani regolatori dei Comuni,
però a me sembra che, tutto sommato, pur trattandosi di due opere
che si collocano in due realtà comunali diverse svolgano comunque
la stessa funzione.
Queste sono le delucidazioni che vorrei avere dall'Assessore ai
Lavori Pubblici. Grazie.
Si dà atto che alle ore 11.04 assume la Presidenza il Vice
Presidente DOLCHI.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Prima di entrare nel merito delle
argomentazioni dei Consiglieri Viberti e Torrione vorrei completare
il discorso iniziato con il Consigliere Mafrica e che era rimasto
in sospeso sulle cifre. Se il Consigliere Mafrica ha davanti a sé
l'elenco dei numeri del piano delle opere di interesse regionale e
comunale, può vedere che dalla somma di 44 miliardi e 120 milioni
vanno tolti i 7 miliardi del capitolo 29800 (Costruzione fognature
e altre opere di risanamento igienico degli abitati) che verranno
presentati al Consiglio con una deliberazione apposita in
applicazione della legge n. 61; vanno ancora tolti i 460 milioni
previsti per gli interventi antivalanghe del capitolo 28510 che
sono stati erroneamente scissi in 2 miliardi per le opere di
interesse regionale e 460 milioni per le opere di interesse
comunale. Togliendo quindi ai 44 miliardi e 120 milioni 7 miliardi
e 460 milioni otteniamo la cifra di 36 miliardi e 660 milioni ai
quali dobbiamo aggiungere i 2 miliardi e 100 milioni per gli
interventi di asfaltatura e così tornano i 38 miliardi e 760
milioni. Chiedo scusa al Consigliere Mafrica, ma si trattava di un
ragionamento che avevo fatto tra me e me, senza metterlo per
iscritto e, pertanto, l'ho dovuto ricostruire.
Per quanto riguarda la pista di rientro dal Col Chécrouit a
Courmayeur devo dire che si tratta di un'opera progettata dal
Comune e che si rende necessaria come ulteriore misura di sicurezza
per gli sciatori del Col Chécrouit. Nel caso cioè che non
funzionassero altri impianti di rientro, gli sciatori dovrebbero
poter rientrare al fondovalle attraverso questa pista.
VIBERTI (fuori microfono):
"In base a quali norme?"
FOSSON:
Si tratta di norme di sicurezza.
VIBERTI (fuori microfono):
"Come mai non è stata fatta
fino ad ora?"
FOSSON:
Questo non lo so, ma penso perché nessuno...
(...INTERRUZIONE...)
VIBERTI (fuori microfono):
"E allora perché li lasciate
sciare? Non è una giustificazione sufficiente! Chiedo scusa, signor
Presidente, ma non possiamo continuare a prenderci in giro. Io non
ce l'ho con l'Assessore Fosson, però, se c'è qualche cosa che non è
a norma di legge, voi non dovete lasciar funzionare quegli
impianti".
FOSSON (D.C.):
Dicevo comunque che si tratta di
un'ulteriore misura di sicurezza che si rende necessaria ed
indispensabile. Per quanto riguarda invece la sua realizzazione
posso dire che gli uffici dell'Assessorato ai Lavori Pubblici
stanno esaminando attentamente il progetto anche in relazione alla
natura del terreno.
In merito al particolare ragionamento svolto dai Consiglieri
Viberti e Torrione sul collegamento tra il Comune di
Saint-Christophe ed Aosta osservo che quell'opera è prevista nel
piano lavori, e sono già in corso le procedure per l'appalto e la
sistemazione della via Duca degli Abruzzi che collega il Comune di
Saint-Christophe con Aosta. È un'opera che può anche essere
considerata complementare alla strada Beauregard-Maysattaz, ma che
serve a collegare direttamente tra la Statale 26, il Comune di
Saint Christophe e l'Ospedale di Beauregard, per chi arriva dal
fondovalle. Come avete visto, la strada Beauregard-Maysattaz è in
fondo all'elenco delle opere stradali, proprio perché è conseguente
ad un incarico di progettazione dato dalla Regione nel 1983 e che
non ha ancora avuto una sua conclusione, perché i numerosi problemi
del tracciato (Vicinanza con la ferrovia, attraversamento della
collinetta alla quale faceva cenno il Consigliere Viberti..) non
hanno ancora permesso di poter andare oltre il minimo piano di
fattibilità. Il criterio di priorità che sovrintende alla questione
degli asfalti è quello di valutare con i Comuni, di volta in volta,
gli interventi della Regione per la costruzione di nuove strade
comunali e quindi la loro asfaltatura, la lunghezza, la superficie
da asfaltare e diverse altre valutazioni. Può succedere che un
Comune, penalizzato nell'anno precedente venga invece favorito in
modo particolare nell'anno successivo, proprio per ristabilire un
certo criterio di equità.
Per quanto riguarda le palestre di Valpelline e di Chambave
siamo ad un livello di studio di fattibilità. Esse sono indicate
solo per memoria, ma occorre ancora risolvere tutta una serie di
problemi. Per quella di Gaby, invece, c'è ancora in corso una
discussione sulla sua localizzazione che vedremo di risolvere
quanto prima.
Il sottopassaggio di via Parigi è stato oggetto di una vecchia
discussione. Io non ricordo più, in questo momento, a quante
interpellanze ho risposto in senso positivo, dicendo che era
volontà della Giunta regionale eseguire il sottopassaggio. Si
tratta quindi della conseguenza a questa decisione. Le
considerazioni del Consigliere Torrione sulla sua opportunità o
meno, in funzione della tangenziale, possono anche essere valide,
però un sottopassaggio di questo tipo può essere costruito nel giro
di poco tempo. Poiché la tangenziale avrà sicuramente dei tempi
molto più lunghi, cominciamo a risolvere questo problema più
immediato e poi vedremo che cosa accadrà quando arriverà anche la
tangenziale.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Vorrei solo esprimere il mio disappunto,
perché qui si aggiunge beffa alla beffa. Se si fosse trattato di
una pista da costruire per motivi di sicurezza, io sono certo che
questa ragione sarebbe stata scritta in questo elenco. Invece
questa ragione non è scritta. Non ripeto il ragionamento che ho già
fatto prima, anche per ché non mi sembra il caso di insistere con
l'Assessore Fosson che, "poverino", avendo evidentemente nascosto
le cose ai suoi Colleghi di Giunta, adesso si trova in difficoltà e
cerca di arrampicarsi sugli specchi per poter giustificare
l'inserimento nel piano lavori di questa pista di rientro.
È stupefacente, tra l'altro, che il Comune di Courmayeur,
anziché tentare di arginare lo strapotere della Società "Val Vény",
si inchini a tutti i suoi desideri progettando, addirittura, le
piste di rientro. Di fronte ai guasti provocati al turismo estivo
dagli impianti di risalita e dai lavori eseguiti con i criteri di
cui tutti sono a conoscenza, io non riesco a capire come ci si
possa ancora mettere a disposizione di questa società fino a questo
punto. Io non lo so, ma comincio a pensare che..
(...INTERRUZIONE...)
No, non è per la società. Evidentemente la società non ha alcun
interesse alla costruzione di questa pista di rientro che, però, fa
parte del progetto "Orizzonte 1990", sempre, ovviamente, che si
tratti di quella pista. Se invece non si tratta della pista di cui
sto parlando io, me lo si dica, altrimenti sembra che l'unico che
sappia le cose sono io! Faccio delle domande e nessuno mi sa
rispondere. Voglio solo dire qualche cosa: ho l'impressione che
qualcuno sappia veramente come stanno i fatti, cercate di mettervi
d'accordo e, se qualcuno sa le cose, mi risponda! Oppure dite che
non volete precisare niente.
Per quello che ne so io, questa pista, tra l'altro, deve passare
addirittura in artificiale e pertanto necessita della costruzione
di parecchi metri a sbalzo fuori della roccia. Ma scherziamo! È
chiaro che ciò venga fatto fare dal Comune. Ma chi ha avuto
quest'idea? A chi serve quest'opera? Certamente servirà agli
sciatori e su ciò non ci sono assolutamente dei dubbi. Ma gli
sciatori, per salire, usano gli impianti di risalita della Società
"Val Vény".
Sì, sì, non c'è nessuna difficoltà ed accetto volentieri
un'interruzione che consenta un confronto su questo problema.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je vous prie de m'excuser; je n'étais
pas présent au moment de la discussion. Je crois que la question de
cette piste est liée à trois problèmes fondamentaux: le premier est
que les personnes résidentes à Chécrouit avaient fait une requête
précise: cèle d'avoir une route leur permettant d'aller jusqu'à
Chécrouit. On avait donc étudié un premier projet avec la Commune
et on avait vu que le tracé qui avait été proposé au début ne
pouvait être pris en considération pour des raisons géologiques; en
effet, la route qui devait suivre le trace existant ne pouvait plus
être aménagée. En conséquence, on avait choisi d'envisager la
solution d'un consortium agricole pour examiner le projet; ce
dernier avait ensuite effectué le premier tronçon de la route.
L'intérêt de la Val Veny était justement d'avoir une piste à sa
disposition, dans le cas où le télésiège ne pourrait pas
fonctionner. A ce moment-là on avait mis sur pied une série de
consultations avec les experts (moniteurs de ski, entreprises
locales, Commune) pour examiner la possibilité de mettre ensemble
les différents intérêts. On avait décide de partager les frais
entre la Commune, la Val Veny et l'Administration régionale. Ces
rencontres ont duré pendant 2 ans et demi et elles ont abouti à
l'unique solution: cette piste prévue dans le plan des travaux.
C'est vrai que cette solution a été prise aussi dans l'intérêt de
la Val Veny.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Ringrazio i due Presidenti per
l'interruzione che, finalmente, mi ha permesso di sapere che è da
due anni e mezzo che si parla di una cosa della quale io ho chiesto
notizie in questo Consiglio per ben due volte, una prima volta
nell'ultimo Consiglio e la seconda nel Consiglio di ieri. Invece
sono arrivato al punto da dover dare "del bugiardo e
dell'infingardo" all'Assessore Fosson per sapere, finalmente, di
che cosa tratta almeno una parte di questo progetto chiamato
"Orizzonte 1990".
Io sono stupefatto, anche se capisco che non tutto può essere
trattato a livello collegiale di Giunta. Però i fatti che investono
interessi o che, comunque, toccano zone particolarmente...
(...INTERRUZIONE...)
Io non lo so. Ma quando io facevo l'intervento nel quale
descrivevo una pista di rientro che sarebbe dovuta passare
attraverso una località del Plan Chécrouit con la costruzione di
una strada a sbalzo sulla roccia, con piloni quasi
fantascientifici, io mi chiedo quale persona intelligente, che
siede sui banchi della Giunta, del Consiglio o su di una
cinquecento, non poteva capire che si trattava della stessa cosa.
Santo cielo, non ci troviamo mica nella pianura padana! Il Col
Chécrouit è un territorio limitato, sul quale non possono
certamente farsi 18 piste di rientro con quelle caratteristiche.
Pertanto, o si vuol proprio passare per dei "fessi", oppure si
vogliono far passare per dei "fessi" (Cosa che mi pare più
probabile) i colleghi Consiglieri dell'opposizione; oppure, infine,
non c'è una precisa coscienza delle cose che si trattano a livello
di Giunta da parte di alcuni Assessori.
Ieri, del resto, l'Assessore Borbey ce l'ha dimostrato
ampiamente, in modo particolare quando ci ha detto che una
delibera, che non aveva avuto esecutività, aveva però impegnato un
fondo che era diventato perento ed il tutto nel giro di pochi mesi.
Si è trattato di una congerie di assurdità enunciate nel giro di
pochissimi minuti che fanno vergogna ad una persona che ha occupato
per quasi 10 anni un posto in Giunta. Non sapere neanche che una
delibera non esecutiva non ha impegnato una cifra, mi sembra
ridicolo per un Assessore che, tra l'altro, è il capofila di uno
dei Gruppi più grossi di questo Consiglio. Però, mi sembra
impossibile che anche l'Assessore Perrin "dimostri una così
scadente intelligenza", perché, invece, gli ho sempre dovuto (ho
detto dovuto e non voluto) riconoscere un'intelligenza notevole,
dal che risulta evidente che "cerca di farmi passare per fesso",
altrimenti "il fesso è lui".
Io non accetto di "passare per fesso" e quindi voglio credere
che lui mi abbia nascosto queste cose. Non è possibile uscire da
questa logica.
Pertanto, non solo per questo motivo, ma anche perché
l'Assessore Fosson cerca di gabbare la costruzione di una nuova
strada, che, anche se solo a livello di progetto, è inutile, perché
il Comune di Saint-Christophe sta provvedendo ad allargare l'altra
strada per il completamento della quale basterebbe allargare un
brevissimo tratto che è in Comune di Aosta, il quale chiaramente,
nella sua logica ristretta, non pensa di allargarla per raggiungere
il Beau-regard, perché serve al Comune di Saint-Christophe e non a
quello di Aosta.
Io non accetto questa logica di inserire nel piano lavori tutto
o di inserirvi alcune cose mentre ce ne sono già delle altre e voto
contro questo programma. Però, devo dire che sono sempre più
sfiduciato, per non dire arrabbiato, nei confronti di questa
Giunta, perché non è assolutamente serio comportarsi così nei
confronti dei Colleghi dell'opposizione. Io ho sempre cercato di
avere un atteggiamento serio, ma, se voi continuate a trattarmi in
questo modo e a trattare tutto il Consiglio in questo modo, vi
garantisco che ho tutti gli strumenti per farvi "tribolare". Queste
non sono delle minacce, perché io ho sempre chiesto un confronto e
non pretendo di cambiare la testa a nessuno e neppure di avere
ragione su alcunché. Io chiedo solo un confronto e solo dopo
accetto il risultato del voto. Non voglio ripetere il discorso
sulla democrazia, però è assolutamente inaccettabile che si cerchi
di far passare qualcuno per "fesso".
PRESIDENTE:
Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
È sempre piuttosto complicato discutere
del piano lavori, perché si tratta di opere che riguardano diversi
Comuni. Per quanto concerne le nostre richieste possiamo dire che
ci è stata chiarita la questione finanziaria. Noi partiamo da tre
presupposti.
Il primo è che le opere elencate in questo programma siano
quelle effettivamente richieste dai vari Comuni e cioè che sia
stata rispettata la loro scelta.
Il secondo è che, anche se non ci sono stati dati gli elementi
di giudizio, che i calcoli sulle priorità siano stati fatti con i
criteri adottati per la parte regionale e cioè siano scientifici,
tecnici e comprensibili. Il terzo presupposto è che se un'opera è
indicata come prima, seconda o terza, deve essere effettivamente
realizzata secondo questo ordine di priorità. Se le opere
rispondono alle richieste dei Comuni e le priorità che emergono da
un esame tecnico e scientifico valido, saranno rispettate, noi,
volendo dare un riconoscimento alla partecipazione dei Comuni a
questo tipo di attività, voteremo a favore del programma dei lavori
pubblici, però, terremo sotto controllo l'esecuzione del piano,
affinché non si scrivano delle cose mentre se ne facciano poi delle
altre.
PRESIDENTE:
Se nessuno chiede la parola metto in
votazione la delibera in oggetto:
ESITO DELLA VOTAZIONE
Presenti: 27
Votanti: 26
Favorevoli: 25
Contrari: 1
Astenuti: 1 (Baldassarre)
Il Consiglio approva.
