Classificazione
ATTIVITÀ CULTURALI
ENTI LOCALI



Oggetto del Consiglio n. 2951 del 22 novembre 2023 - Resoconto
OGGETTO N. 2951/XVI - Interrogazione a risposta immediata:
"Notizie in merito al finanziamento della legge 'Aosta Capitale'
nel progetto di bilancio di previsione per il triennio
2024-26".
Bertin (Presidente) -
Come abbiamo convenuto nella
riunione dei Capigruppo di ieri, dalle ore 16:45 chi vorrà recarsi
all'evento in Piazza Arco d'Augusto potrà abbandonare l'Aula e
salteremo le iniziative all'ordine del giorno che coinvolgono i
Consiglieri in questione. Consigliere Baccega lei è ancora qui,
facciamo il
question time
. Consigliere Baccega, a lei la
parola.
Baccega (FI) -
Dopo quest'interrogazione con risposta
immediata, andrò anch'io all'Arco d'Augusto.
Presidente, questa è stata presentata ben prima che si vedesse
il bilancio e quindi avrebbe potuto anche in qualche modo essere
ritirata, ma sapendo che la legge 27, l'"Aosta Capitale", prevedeva
un finanziamento di 1 milione e mezzo in parte corrente e il
finanziamento di 1 milione e mezzo in parte investimenti, vedo 2
milioni e mezzo, importi autorizzati per il 2024, più un altro
milione, importi già impegnati negli anni precedenti; quindi avevo
piacere di avere chiarezza rispetto a questo percorso e a questi
finanziamenti che sono iscritti all'allegato 2 del bilancio. Se ci
può dire qualcosa, grazie.
Presidente -
Per la risposta il presidente Testolin ne ha
facoltà.
Testolin (UV) -
Cercheremo di fare chiarezza. Le esigenze
del Comune di Aosta che ci sono state manifestate riguardano
innanzitutto il venir meno dal 2025 del trasferimento di parte
corrente attualmente previsto dalla legge regionale 27/2011 in euro
1,5 milioni annui.
Il Governo regionale, volendo dare seguito a quest'esigenza del
Comune di Aosta, ha previsto nel disegno di legge n. 128 recante
"Bilancio di previsione finanziario della Regione autonoma Valle
d'Aosta/Vallée d'Aoste per il triennio 2024-2026", presentato al
Consiglio regionale in data 7 novembre, per gli interventi di cui
alla citata legge regionale 27/2011, nell'anno 2024, spese correnti
per 1,5 milioni e spese in conto capitale per 2 milioni.
Sempre nel DDL (disegno di legge) di bilancio 2024-2026 è
iscritto un fondo speciale di parte corrente per euro 1 milione e
mezzo per ciascuna delle annualità 2025-2026 quale trasferimento
integrativo al Comune di Aosta per la gestione corrente.
Mentre, per completezza d'informazione, agli atti
dell'Amministrazione risulta una richiesta datata 2 ottobre 2023 di
integrare i finanziamenti della legge regionale 27/2011 per il
completamento del piano di interventi già autorizzati per euro 1
milione e 490 mila a causa degli aumenti eccezionali dei prezzi di
alcuni materiali di costruzione che sarà valutato nel corso del
prossimo anno per un eventuale finanziamento nell'ambito del
provvedimento legislativo di assestamento al bilancio 2024 ad
integrazione dei 2 milioni già stanziati per l'anno 2024, come
sopra accennato.
Presidente -
Consigliere Baccega per la replica.
Baccega (FI) -
Se poi gentilmente mi fa avere copia della
risposta perché non sono riuscito a seguirla completamente, vista
l'articolazione degli investimenti che sono destinati al Comune di
Aosta.
Volevo anche chiederle - ma glielo chiederò poi in un altro
intervento - se esistono i cronoprogrammi degli interventi che sono
previsti in parte di investimenti perché non lo conosciamo e questo
è previsto all'articolo 3 della legge "Aosta Capitale".
