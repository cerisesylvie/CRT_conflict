Classificazione
ASSISTENZA SANITARIA E OSPEDALIERA



Oggetto del Consiglio n. 2093 del 11 maggio 2016 - Resoconto
OGGETTO N. 2093/XIV - Interpellanza: "Potenziamento
dell'assistenza medica territoriale".
Rosset (Presidente) -
Punto n. 38 dell'ordine del giorno.
Per l'illustrazione, chiede la parola il Consigliere Chatrian, ne
ha facoltà.
Chatrian (ALPE) -
Collega Fosson, abbiamo letto
attentamente la delibera n. 359, quella approvata dal Governo
regionale il 18 marzo 2016, avete fatto conferenze stampa in questi
giorni su cosa intendete fare, quali le motivazioni. Noi avevamo
già scritto nero su bianco l'iniziativa, ma riteniamo utile
comunque avere qualche informazione in più, e non solo, capire bene
qual è il disegno. In questi mesi, soprattutto durante il dibattito
della nostra finanziaria a dicembre, c'eravamo confrontati
parecchio sui servizi al territorio, quindi abbiamo cercato di
confrontarci sui punti di forza che il territorio ha tuttora a
livello di servizi, ma ci eravamo anche confrontati sulle
criticità. Ci mettete in campo da pochi giorni un nuovo progetto
pilota, mi sembra che possiamo definirlo così, si vede che con la
primavera termina l'inverno e bisogna provare a fare qualcosa,
questa volta ci sono due soldi non utilizzati l'anno scorso, perché
il progetto pilota che avete messo in campo è stato abbastanza
disastroso, ma è importante riconoscerlo, io dico sempre che solo
chi non fa non può sbagliare, chi fa ogni tanto può anche
sbagliare. È positivo che in primavera, cambia l'aria, abbiate
deciso di mettere in campo un progetto pilota per avviare degli
ambulatori medici di assistenza primaria ad accesso diretto per il
periodo dal 1° aprile 2016 al 31 dicembre 2016. Avete siglato un
accordo integrativo regionale e avete utilizzato, o pensate di
utilizzare i risparmi ottenuti in conseguenza della non attivazione
dell'ambulatorio dei codici bianchi presso il Pronto soccorso di
Aosta, nonché - e questa è la seconda parte di cui vorremmo capire
qualcosa di più - attraverso una razionalizzazione, perché il
termine "razionalizzazione" sul territorio fa sempre paura quando
si parla di servizi, per la gestione degli istituti dell'assistenza
domiciliare programmata e dall'altra parte dell'assistenza
domiciliare residenziale. Vorremmo quindi capire un po' meglio il
termine "razionalizzare".
Come dicevo prima, un anno fa, sempre in primavera, il discorso
dei codici bianchi, il nuovo servizio che ci è costato circa 80
mila euro, che sappiamo com'è andato - ne abbiamo parlato mi sembra
a dicembre -: è stato chiuso dopo pochi mesi di attività per i
ridicoli numeri degli accessi. Sicuramente questa volta avrete
fatto analisi, proiezioni, elaborazioni,
layout
scientifici
per capire il perché andare a fare queste operazioni a Morgex, ad
Aosta, a Châtillon e a Donnas. Non abbiamo dubbi, ma lo chiediamo
così almeno il collega Fosson ci aiuterà a capire meglio qual è il
progetto.
Alcune domande che fanno parte dell'iniziativa che abbiamo
presentato. Quattro sedi, orari ridotti, prima gli orari del
progetto ex pilota che è stato subito chiuso, era dalle 8:00 alle
20:00, invece in questo nuovo disegno gli orari vanno dalle 12:00
alle 18:00, se è giusto, o dalle 14:00 alle 20:00. Finanziato
quindi dalla non attivazione dei codici bianchi e dalla
razionalizzazione della gestione degli istituti dell'assistenza
domiciliare programmata e dall'assistenza domiciliare residenziale,
chiediamo quindi i dati di tali accessi dei primi quattro mesi del
2016.
Oltre a quello, collega Fosson, chiediamo quale sia il motivo
razionale alla base della scelta dell'attivazione della fascia
oraria 12:00-18:00, tranne per Aosta dalle 14:00 alle 20:00, e se
questa scelta sia giustificata dai dati di maggior accesso in
Pronto soccorso. Immagino che abbiate sicuramente delle simulazioni
o delle certezze scientifiche che vi hanno portato a fare queste
scelte. Lei lo sa meglio di noi che fino alle 14:00 ogni paziente
può contattare direttamente il medico curante e solo dalle 20:00
prende servizio il medico di continuità assistenziale. Mi corregga
se sono andato fuori dal seminato, però è per capire, nel momento
in cui avete deciso di architettare il nuovo disegno sul
territorio, se si va in quella direzione. Vorremmo capire con il
termine "razionalizzazione" alla fine dove pensate di tagliare sul
discorso della domiciliarità, a fronte del nuovo servizio che
intendete mettere in campo nei quattro ambulatori pomeridiani.
Non vorremmo - questo è un po' il centro della nostra iniziativa
- che tutto questo disegno presentato, progettato e messo in campo
vada a scapito dei residenti delle vallate laterali. Lei sa che
nell'accordo che avete firmato avete anche parlato di finanze, di
modifiche all'interno anche di accordi di natura economica, avete
inserito il discorso anche dei turisti, avete inserito comunque
anche delle nuove rimodulazioni, non vorremmo che l'anziano di
Torgnon, per esempio, o di qualunque altro Paese delle vallate
laterali non si recasse in questo caso a Châtillon...quindi tagli
su chi non ha altre alternative che farsi curare a casa. Questo è
l'esempio per capire qual è stata la strategia, perché se non si
capisce qual è la strategia...vorremmo capire il disegno con cui
avete messo in campo questo nuovo progetto pilota, che dovrebbe
durare dal 1° aprile 2016 al 31 dicembre 2016. Spero di essere
stato abbastanza chiaro.
L'obiettivo finale è quello di capire questa razionalizzazione,
perché
des deux l'une
, mancando da una parte...che non sia
il gioco delle tre carte, garantite quattro nuovi medici di
ambulatorio di assistenza primaria nella vallata centrale a scapito
delle vallate laterali, non so se sono andato fuori strada, magari
ho detto delle cose non corrette, però, dal punto di vista
politico, non vorremmo che - già nella vallata centrale i servizi
sono garantiti molto di più che non in tutte le vallate laterali e
ci sembra che con quest'impianto che state mettendo in campo,
perché ormai è partito... - coloro che avranno un disservizio
saranno proprio gli abitanti delle vallate laterali.
Presidente -
Per la risposta, ha chiesto la parola
l'Assessore Fosson, ne ha facoltà.
Fosson (UV) -
Le conferenze sono state fatte perché
l'accordo con i medici era stato siglato a febbraio. Mi dispiace
che lei banalizzi questo progetto, che ha un razionale che non è
solo nostro. Se lei legge l'articolo 5 del Patto della salute, o
decreto Balduzzi, dice che tutta l'assistenza sul territorio sarà
trasformata in un'aggregazione di medici. Non è un progetto
primaverile, è un progetto a cui stiamo dietro almeno da dieci
anni, perché non è stato facile convincere tutti i medici di
assistenza primaria a dare dei turni aggiuntivi, perché questo è un
servizio aggiuntivo.
Qual è il razionale? L'importanza del territorio. Io pensavo che
lei fosse contento di questo perché finalmente si cambia il tipo di
assistenza territoriale portando il medico di famiglia fuori dal
suo ambulatorio in cui stava solo qualche ora per portarlo
addirittura in un poliambulatorio. Con chi si cambia
quest'organizzazione sul territorio? Con coloro i quali lavorano
sul territorio con il medico di famiglia, con il professionista,
con una grande professionalità finora forse poco utilizzata proprio
per una frammentazione di compiti. Il medico di famiglia ha dei
problemi di rintracciabilità, questo è segnalato da tutti: ecco
perché abbiamo implementato questo progetto, che è sperimentale e
su cui io penso che sia un primo passo a cui tutte le altre Regioni
guardano per rendere più accessibili le cure primarie. Un medico di
famiglia darà come servizio aggiuntivo la sua presenza dalle 12:00
alle 18:00 nel poliambulatorio di Aosta e questo anche perché si è
legati all'apertura del poliambulatorio stesso. La continuità
assistenziale parte dalle 20:00 nei giorni feriali e alle 14:00
solo nei giorni festivi. Quindi chi non riesce a trovare il suo
medico di famiglia ha la possibilità di trovarlo in quattro
poliambulatori gratuitamente, a sua disposizione in questi orari,
per una ricetta in più, per una medicazione, per un certificato. È
quindi sicuramente un servizio maggiore che il medico di famiglia
dà, cambiando proprio completamente tipo di organizzazione.
Perché nei poliambulatori? Anche questo è importante, perché noi
abbiamo quattro grossi poliambulatori che al pomeriggio non erano
utilizzati completamente, dove c'è intanto la tecnologia, c'è la
possibilità per il medico di famiglia di prescrivere una
radiografia e gli esami del sangue e c'è l'infermiera. È una presa
in carico del malato che passa da un singolo ambulatorio ad un
poliambulatorio, dove c'è anche lo specialista ospedaliero.
Finalmente questo è un grosso passo di integrazione. Ecco perché le
assicuro che su questo si è lavorato e ha lavorato molto
soprattutto il nuovo servizio di medicina territoriale.
Se poi lei pensa che sia campato per aria, mi permetta di
ricordare che, il Patto della salute all'articolo 5 del 2014
prevedeva proprio che l'assistenza sul territorio dei medici di
famiglia si sposti dal singolo ambulatorio, fermo restando il
mantenimento del rapporto fiduciario, per un lavoro insieme, un
lavoro in
team
, con la tecnologia. Non solo, se lei guarda
la contrattazione nazionale che sta avvenendo adesso tra l'Ordine
dei medici e il Governo, è tutta orientata sul mutamento
dell'assistenza sanitaria di base in questo senso. Oggi a
Montecitorio c'è una manifestazione, perché nel progetto del
Governo c'è addirittura quello di inserire la continuità
assistenziale dentro queste aggregazioni. Oggi c'è questa
manifestazione perché la proposta del Governo è di limitarla a 16
ore, su cui noi non siamo d'accordo chiaramente, quindi i nostri
pazienti avranno un servizio aggiuntivo. Non trovano il loro
medico? Hanno quattro postazioni dove potranno trovare
gratuitamente un medico a loro disposizione. Abbiamo scelto i
medici più esperti, perché sono i medici più scelti, più conosciuti
proprio per far partire in un certo modo l'esercizio sull'analisi
di tutte queste prerogative governative, anche perché quattro
accessi così "prevarranno" sicuramente sull'accesso al Pronto
soccorso rispetto ai codici bianchi, anche se questo non è un
servizio di emergenza: è un servizio gratuito, sarà un servizio
anche per i turisti, come lo fu la guardia medica turistica. I
turisti pagano una quota al medico che li visita, utilizzando
questi ambulatori, e il tutto avverrà in questo modo.
È stata una proposta siglata da tutte le sigle sindacali dei
medici di famiglia. Se lei va a vedere gli accordi integrativi,
erano sette anni che non firmavano più tutti una stessa proposta,
quindi non è solo un lavoro primaverile, tra l'altro, ne avevamo
parlato a lungo anche in V Commissione. L'accordo riprende e
anticipa un progetto nazionale ed è una prima riorganizzazione
dell'assistenza territoriale, su cui noi siamo molto contenti e
ringrazio i medici di famiglia per la loro disponibilità. Hanno
capito che al momento l'assistenza da dare è diversa. Pensi che
cosa sarà, per esempio, la prevenzione, la presa in carico, e la
gestione del malato cronico. Lei mi chiede quale sarà il futuro. Il
futuro di queste aggregazioni sarà proprio di inserire il pediatra,
poi si sposteranno anche dai poliambulatori, ma abbiamo voluto
iniziare da lì.
Arrivo alla sua preoccupazione che è quella di qualche altro
medico. Non è che con questo togliamo un altro tipo di assistenza,
assolutamente no. Questo è un servizio integrativo, estensivo, non
sostitutivo. Rimane il rapporto fiduciario tra medico e paziente,
che non viene toccato. C'è per convenzione l'obbligo del medico di
andare a fare delle visite domiciliari. Sulle residenziali, come
lei sa, sono le visite che si facevano nelle microcomunità anche
probabilmente per un errore nostro, c'erano delle disparità enormi.
C'è chi visitava 20 pazienti residenziali in un sabato mattina -
poi io le do i dati - intendendo la visita il passare da letto a
letto in una microcomunità. Noi abbiamo detto: "continuerete a
farle, magari le farete anche di più, ma abbiamo fatto uno schema
per cui saranno autorizzate". Queste aggregazioni che in futuro io
spero, ma è così l'andamento nazionale, verranno potenziate,
permetteranno che i singoli medici possano avere più tempo per fare
l'ambulatorio nel Paese di Torgnon, per fare più visite domiciliari
soprattutto alle persone che rientrano in questi schemi; i medici
saranno autorizzati di sei mesi in sei mesi, non più di anno in
anno, proprio per dare una maggiore flessibilità. Tutto ciò è
sperimentale, e quindi valuteremo rispetto a una costruzione molto
diversa rispetto alla gestione che era stata fatta per i codici
bianchi ma che non è andata bene e che lei ricordava. È una
costruzione su cui tutta l'Italia si sta spostando. Il medico di
famiglia con le sue capacità non ha più senso che lavori da solo
due ore al giorno. Le aggregazioni dei medici di famiglia e
soprattutto queste presenze nei poliambulatori saranno il futuro
della medicina territoriale anche in una regione come la nostra,
utilizzando i poliambulatori e lavorando con lo specialista, avendo
più tempo per le visite domiciliari.
Io le darò i dati dell'ADR, che va comunque rivista per quello
che le dicevo. Tutti i sindacati medici per la prima volta l'hanno
siglata, io penso che, anche se questo è un servizio sperimentale,
è quello verso cui non solo noi vogliamo andare, ma tutta
l'Italia.
Presidente -
Per la replica, la parola al Consigliere
Chatrian, ne ha facoltà.
Chatrian (ALPE) -
Collega, non mi metta in bocca cose che
io non ho detto. Io non ho detto che avete buttato
à la bonne
franquette
un progetto sul tavolo, anche perché stiamo parlando
di servizi al territorio. Mi spiace solo che lei non abbia
assolutamente risposto alle domande puntuali, perché con gli
annunci e con i buoni propositi non si muove la classifica. Noi le
abbiamo chiesto: "quali analisi dei bisogni sanitari dei cittadini
sia stata fatta nell'ottica di migliorare la risposta sul
territorio e da quali dati derivi tale necessità". Mi sembra che in
italiano sia scritto abbastanza bene. Ci spieghi un
layout
,
una simulazione che avete fatto, le motivazioni che vi hanno
portato, dal punto di vista scientifico, a questa soluzione. Lei ha
deciso per una risposta più generale e non puntuale perché la
domanda ci sembrava molto puntuale. Dato che usciamo da un progetto
pilota sui codici bianchi andato molto male...
(interruzione di un Consigliere, fuori microfono)
...lo so che non è la stessa cosa, ma i risultati sono stati
pessimi, avremmo gradito avere una risposta più scientifica, più
tecnica per toglierci quei dubbi che noi avevamo cercato di dire
nell'illustrare l'iniziativa.
Due considerazioni. Lei sa che il fascicolo sanitario non è
ancora a regime...
(interruzione dell'Assessore Fosson, fuori microfono)
...sto parlando di noi, non posso parlare per altre Regioni, lei
lo sa. Da una parte mi dice: "mettiamo in pista questi quattro
ambulatori gratuiti per dare più servizi", e questo è l'annuncio,
poi invece andiamo all'atto pratico, lei sa che ad oggi il
fascicolo sanitario non è a regime, lei sa che il
software
dei nostri medici di famiglia non parla ancora la stessa lingua per
i quattro poliambulatori che dovranno già essere operativi con il
software
Millennium. Lei sa perfettamente...oltretutto solo
pochi giorni fa aveva anche annunciato ad un'iniziativa di un
collega, che in tale accordo era prevista anche la presenza del
pediatra, ad oggi non c'è ancora, per cui sono tutti degli
annunci.
Noi non abbiamo detto che questo progetto lei l'ha buttato giù,
o i suoi tecnici l'hanno buttato giù in maniera superficiale, noi
le stiamo dicendo che questo progetto non sarà operativo. Non vado
oltre perché c'è scritto nell'accordo che avete siglato voi, fra
tre mesi vi chiederemo i risultati e ci direte quanta classifica
avete mosso nelle vallate laterali, nei quattro poliambulatori con
questi nuovi orari, ma non solo, anche il discorso economico avete
modificato. Lei lo sa perché tutte le sigle hanno sottoscritto
l'accordo. Lei lo sa meglio di me soprattutto, perché io non sono
del settore: perché avete rivisto, rimodulato indubbiamente oneri e
onori. Un dubbio ce l'ho, se posso dire e questo dubbio ci rimane:
perché privilegiare il medico di famiglia che ha già centinaia e
centinaia di pazienti? Mi rimane il dubbio. Se ha già numerosissimi
pazienti, come potrà far bene l'altra parte incasellata e
incastrata nei quattro nuovi poliambulatori territoriali nella
vallata centrale? Questo mi rimane come dubbio. Capisce che è
difficile capire dove sono i tagli e come potete mettere a regime
nel giro di poche settimane questo nuovo servizio pilota che avete
messo in campo. Le ho anche detto quali sono oltretutto le
difficoltà: che ad oggi il fascicolo sanitario non è ancora a
regime per nulla, il discorso del
software
che non parla la
stessa lingua per i medici di famiglia, quindi per questi quattro
poliambulatori. Poi quando lei diceva che è tutto
gratuito...secondo lei, all'interno di questi poliambulatori si
faranno anche degli esami direttamente tipo lastre? Faccio una
domanda molto semplice. Aiuterà questa parte qui tutta quella parte
di pronto soccorso? Io qualche dubbio ce l'ho ancora, comunque noi
l'unica possibilità che avremo è verificare nel giro di due mesi la
veridicità del progetto che avete messo in campo. Ci spiace molto
però che alla domanda n. 1, che era quella scientifica di dati e di
analisi, perché, prima di mettere in campo un ennesimo progetto
pilota, viste le ristrettezze economiche, avremmo gradito avere due
dati e soprattutto due analisi dei bisogni del territorio, ma
soprattutto, come le ricordavo - lei scuote la testa, collega -,
nelle vallate laterali. A me questo è un dubbio che rimane e
indubbiamente non mi ha fugato da questi dubbi nel rispondere in
maniera così generica su un progetto, che comunque va a modificare
l'assetto territoriale.
