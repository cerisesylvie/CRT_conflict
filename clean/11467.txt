Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2520 del 25 settembre 1991 - Resoconto
OGGETTO N. 2520/IX Iniziative per la riduzione del traffico
dei TIR
(Interrogazione).
Errore. L'origine riferimento non è
stata trovata.
Presidente
Do lettura dell'interrogazione
presentata dal Consigliere Riccarand ed iscritta al punto 8
dell'ordine del giorno.
Interrogazione Premesso che il Consiglio regionale, lo scorso
22 aprile 1991, nell'esaminare una petizione popolare che chiedeva
la riduzione del transito dei TIR attraverso la Valle d'Aosta, ha
approvato all'unanimità una risoluzione che impegnava la Giunta
regionale a prendere decisioni rapide e concrete per ottenere la
riduzione del traffico dei TIR;
Premesso altresì, che la risoluzione richiedeva l'esame di una
nuova politica tariffaria al tunnel del Monte Bianco tale da
scoraggiare il transito dei TIR attraverso la Valle d'Aosta;
Ricordato che, lo scorso mese di luglio, l'Assessore regionale
dei trasporti aveva preannunciato per il mese di settembre 1991 una
riunione del Comitato Comune di Amministrazione delle Società del
Traforo del Monte Bianco per definire delle proposte di revisione
delle tariffe e delle agevolazioni per i TIR in transito al tunnel
del Monte Bianco;
il sottoscritto Consigliere regionale del Gruppo Verde
Alternativo
interroga
l'Assessore regionale dell'Ambiente, Territorio e Trasporti per
sapere:
1) quali iniziative sono state assunte dalla Giunta regionale
per portare avanti una proposta di revisione tariffaria al tunnel
del Monte Bianco tale da scoraggiare il transito dei TIR attraverso
la Valle d'Aosta;
2) quali iniziative sono state assunte in tale direzione dai
rappresentanti della Regione nella Società del Traforo del Monte
Bianco;
2) se non ritiene opportuno illustrare presso la competente
Commissione consiliare permanente quello che è stato fatto sul
piano tariffario e quello che si intende fare.
Presidente
Ha chiesto la parola l'Assessore
dell'ambiente, territorio e trasporti, Fosson; ne ha facoltà.
Fosson (DC)
Rispetto alla risoluzione votata
all'unanimità da questo Consiglio regionale il 22 aprile 1991,
l'Assessore Mafrica, competente per i trasporti fino alla fine di
luglio, aveva preso una serie di iniziative con la Società del
Traforo del Monte Bianco e nello scorso mese di luglio aveva
preannunciato per il mese di settembre una riunione del Comitato
Comune di Amministrazione delle Società del Traforo del Monte
Bianco, per definire appunto le proposte di revisione delle
tariffe.
Il Comitato Comune dei Consigli di Amministrazione non è ancora
stato riunito e probabilmente si riunirà nel prossimo mese di
ottobre. Rimangono comunque valide le valutazioni espresse da
questo Consiglio regionale. Probabilmente all'inizio della prossima
settimana io avrò un incontro con l'Amministratore delegato del
Traforo del Monte Bianco per confermare le tesi della Regione e
quindi, in questo senso, assicuro il Consigliere Riccarand
dell'interessamento della Giunta regionale.
Penso di poter aderire alla sua richiesta di illustrare presso
la Commissione consiliare competente quanto la Giunta ha in mente
di fare e quanto sta facendo.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Ringrazio l'Assessore per aver
rinnovato l'impegno di proseguire per questa strada e di percorrere
anche quella delle tariffe per ridurre il transito dei TIR
attraverso la nostra Regione.
Ritengo importante soprattutto abrogare tutta una serie di
agevolazioni sugli abbonamenti, premi di fedeltà e sconti che le
ditte ottengono per i transiti al tunnel del Monte Bianco. Sarebbe
un modo molto facile da attuare per scoraggiare un certo tipo di
transito.
Nel secondo punto dell'interrogazione chiedevo anche di
conoscere le iniziative assunte dai due rappresentanti della
Regione nella Società del Traforo del Monte Bianco. Noi chiediamo
all'Assessore di attivare anche questi rappresentanti, affinché gli
stessi si facciano decisi portatori ed interpreti delle posizioni
espresse dal Consiglio regionale.
Ringrazio, infine, per la disponibilità ad illustrare in
Commissione tutta la questione, perché ritengo opportuno avere un
quadro completo del sistema tariffario, dei sistemi di
agevolazioni, di sconti, di abbonamenti e di facilitazioni, in modo
da capire a che livello si inseriranno le proposte di modifica e
che livello di incidenza potranno avere per ottenere finalmente dei
risultati concreti sul problema del transito dei TIR attraverso la
nostra Regione, che diventa sempre più grave.
