Classificazione
EDILIZIA
Edilizia residenziale
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2272 del 15 luglio 2016 - Resoconto
OGGETTO N. 2272/XIV - Disegno di legge: "Modificazioni alla
legge regionale 13 febbraio 2013, n. 3 (Disposizioni in materia di
politiche abitative)".
Rosset (Presidente) -
Con 30 Consiglieri presenti
possiamo iniziare i lavori pomeridiani. Punto 36.01 dell'ordine del
giorno. Ha chiesto la parola il Consigliere Marquis, ne ha
facoltà.
Marquis (SA) -
Il disegno di legge in esame propone la
modifica della legge regionale n. 3/2013, aggiornandola sia con
l'inserimento di alcune nuove forme di finanziamento a tasso
agevolato, sia con l'aggiornamento di alcune norme per renderle più
attuali ed efficaci rispetto alle mutate condizioni
socio-economiche.
Con l'approvazione del disegno di legge si dà attuazione ai
nuovi mutui a tasso agevolato per:
- finanziare gli interventi di edilizia convenzionata in
sostituzione dei contributi a fondo perso finora previsti e che
ormai dal 2012 non è più possibile finanziare. Il disegno di legge
prevede inoltre la destinazione di risorse per 1 milione di euro a
valere sul fondo di rotazione istituito presso la Finaosta;
- sostituire il contributo per il rifacimento dei tetti in lose,
ormai sospeso dal 3 ottobre 2013 con un mutuo a tasso agevolato,
sempre a valere sul fondo di rotazione della Finaosta con un
importo previsto pari ad 1 milione di euro;
- sostenere il recupero edilizio incentivato dalle detrazioni
fiscali previste dalla normativa statale vigente. In questo caso
l'importo stanziato sul fondo di rotazione è di 1,5 milioni. A
questi finanziamenti si aggiungono poi i due interventi a tasso
agevolato già esistenti:
- recupero dei centri storici con risorse disponibili pari a 3,5
milioni di euro;
- acquisto, recupero e nuova costruzione, per la prima casa
(mediamente sono impiegati a questo titolo circa 20 milioni di euro
all'anno). Inoltre, il disegno di legge in approvazione modifica
alcuni procedimenti amministrativi che permetteranno una più
efficace, veloce e flessibile applicazione delle procedure in
materia di edilizia residenziale pubblica.
Passando all'articolato, l'articolo 1 modifica la lettera e) del
comma 2 dell'articolo 5 della legge n. 3 del 2013, chiarendo che al
finanziamento del fondo regionale per le politiche abitative
partecipano tutti gli enti proprietari o gestori di alloggi di
edilizia residenziale pubblica (Comuni e ARER), mediante il
versamento del 5 percento dei canoni di locazione riscossi.
L'articolo 2 modifica il comma 5 dell'articolo 7 della legge n.
3 del 2013, riducendo a 10 giorni il termine concesso agli enti
proprietari o gestori di alloggi di edilizia residenziale pubblica
per comunicare alla Regione la disponibilità di alloggi
assegnabili, termine che fino ad oggi era fissato in 30 giorni.
L'articolo 3 modifica l'articolo 12 della legge n. 3 del 2013;
il comma 1 riformula il primo comma dell'articolo 12 eliminando,
come di fatto avviene ormai da qualche anno, la possibilità di
concedere contributi a favore di assegnatari di alloggi di ERP a
sostegno delle spese per servizi accessori all'abitazione. Il comma
2 invece modifica il comma 2 dell'articolo 12 e introduce la
possibilità di anticipare i contributi a sostegno delle spese di
locazione direttamente ai proprietari delle abitazioni per ridurre
il ricorso all'emergenza abitativa.
L'articolo 4 sostituisce l'articolo 13 della legge regionale n.
3 del 2013, relativo all'emergenza abitativa, stabilendo la
competenza in capo alla Regione nella ricerca, reperimento e
assegnazione degli alloggi per sistemare temporaneamente i nuclei
riconosciuti in emergenza abitativa.
L'articolo 7 integra il comma 1 dell'articolo 23 della legge,
prevedendo che i bandi di concorso per l'assegnazione di alloggi di
ERP siano sottoposti all'approvazione della Commissione per le
politiche abitative.
L'articolo 8 sostituisce il comma 2 dell'articolo 25 della
legge, modificando e integrando le competenze della Commissione per
le politiche abitative, che tra i nuovi i compiti dovrà: approvare
i bandi di concorso per l'assegnazione di alloggi di ERP;
verificare l'istruttoria delle domande ai fini della formazione e
degli aggiornamenti delle graduatorie anche per la mobilità;
autorizzare la deroga ai limiti previsti dall'articolo 16 della
legge per quanto riguarda la nozione di alloggio adeguato. Inoltre,
come già era previsto dalla legge attuale, la commissione deve
decidere in merito ai ricorsi sulla formazione e sugli
aggiornamenti delle graduatorie; accertare i casi di morosità
incolpevole degli assegnatari; valutare le domande di emergenza
abitativa; rilasciare il parere obbligatorio e vincolante nei casi
di annullamento, decadenza e occupazione senza titolo.
L'articolo 9 sostituisce il comma 3 dell'articolo 26 della legge
per rendere più chiare le procedure di presentazione e valutazione
delle opposizioni alla Commissione per le politiche abitative. In
particolare si chiarisce che in sede di esame delle opposizioni,
non possono essere valutate condizioni non segnalate con le
modalità ed entro i termini previsti dal bando di assegnazione.
L'articolo 10 sostituisce l'articolo 27 della legge, relativo
alle procedure di aggiornamento delle graduatorie di assegnazione
degli alloggi ERP, fissando tempi certi di aggiornamento, tenuto
conto del periodo di validità dell'ISEE e semplificando le
procedure. In particolare, le nuove domande per l'aggiornamento
della graduatoria approvata potranno essere presentate al Comune
competente tra il 1° febbraio e il 30 giugno di ogni anno e la
Commissione per le politiche abitative provvederà all'aggiornamento
della graduatoria entro il 31 ottobre.
L'articolo 12 modifica l'articolo 29 della legge per poter
perseguire, anche in sede di assegnazione degli alloggi di edilizia
residenziale pubblica, l'obiettivo di razionalizzare l'utilizzo del
patrimonio pubblico.
L'articolo 13 modifica il comma 1 dell'articolo 35 della legge,
introducendo l'approvazione da parte della Commissione per le
politiche abitative delle graduatorie per la mobilità di
assegnatari di alloggi di ERP.
L'articolo 17 sostituisce il comma 1 dell'articolo 48 della
legge, dando un diverso ordine ai criteri di priorità di
inserimento degli alloggi nelle proposte di piano vendita degli
alloggi di ERP. In particolare, si terrà conto prima degli alloggi
per i quali gli inquilini hanno manifestato la volontà di
acquistare, poi quelli per i quali è applicato il canone massimo,
poi quelli per cui i costi di manutenzione sono superiori alla
media e infine quelli che si trovano in edifici già parzialmente
alienati.
L'articolo 21 sostituisce il comma 4 dell'articolo 52 della
legge, riducendo da 30 a 20 anni la durata dell'esercizio del
diritto di prelazione da parte degli enti proprietari degli alloggi
di edilizia residenziale pubblica.
L'articolo 23 modifica l'articolo 57 della legge, al fine di
sostituire i contributi a fondo perso per l'edilizia convenzionata
con nuovi mutui agevolati fino all'80 percento della spesa
ammissibile. Tali mutui utilizzano le risorse a valere sul fondo di
rotazione regionale istituito presso la società finanziaria
regionale Finaosta. I preesistenti contributi a fondo perso
rimangono limitatamente ai soli interventi che potranno essere
finanziati attraverso fondi statali o europei appositamente
stanziati. Con apposita deliberazione della Giunta regionale,
prevista dall'articolo 25, saranno definite le tipologie degli
interventi ammissibili ad agevolazione, la determinazione delle
modalità di calcolo delle superfici e i limiti massimi di costo per
ciascuna tipologia di intervento.
L'articolo 28 sostituisce il comma 1 dell'articolo 69 della
legge, introducendo la possibilità di utilizzare garanzie
personali, oltre che quelle reali fino ad oggi previste, a supporto
del mutuo erogato dalla Finaosta.
L'articolo 30 sostituisce l'articolo 74 della legge, prevedendo
che la disciplina per la concessione del mutuo per la prima casa
sia stabilita con deliberazione di Giunta regionale al posto del
regolamento regionale attualmente vigente. In sede di commissione
consiliare su questo articolo è stato approvato un emendamento che
prevede che la deliberazione sia adottata previo parere della
competente commissione consiliare.
L'articolo 35 modifica il comma 1 dell'articolo 84 della legge,
prevedendo che la Giunta regionale individui l'ammontare delle
risorse disponibili per il finanziamento degli interventi nei
limiti delle disponibilità del fondo di rotazione. Anche in questo
caso, a seguito di un emendamento approvato in sede di commissione
consiliare, la deliberazione sarà adottata previo parere della
competente commissione consiliare.
Gli articoli 36 e 37 inseriscono nel titolo IV della legge
rispettivamente: il capo III bis per disciplinare la concessione di
mutui agevolati per il rifacimento del manto di copertura in lose
di pietra ai soggetti in possesso dei requisiti richiesti per la
concessione di mutui prima casa e il capo III ter per disciplinare
la concessione di mutui agevolati per interventi di recupero
edilizio privato sugli immobili destinati a prima abitazione, nei
limiti delle detrazioni fiscali previste dalla normativa statale.
Per entrambe queste agevolazioni è prevista l'adozione di una
deliberazione della Giunta regionale per definire i criteri e le
modalità di concessione.
Infine gli articoli 38 e 39 recano rispettivamente le
disposizioni transitorie e le abrogazioni. In particolare, con la
disposizione transitoria si stabilisce che la riduzione da 30 a 20
anni del diritto di prelazione per gli alloggi di ERP si applica
anche ai contratti di acquisto già stipulati alla data di entrata
in vigore della presente legge.
Presidente -
Ha chiesto la parola la collega Fontana, ne
ha facoltà.
Fontana (PD-SIN.VDA) -
Oggi discutiamo di questo disegno
di legge, che nasce dalla necessità di fornire risposte alle nuove
esigenze emerse sul territorio valdostano sulla politica della
casa. Il nostro gruppo, che da sempre ha lavorato in tale direzione
per trovare soluzioni nuove al problema dell'emergenza abitativa,
ha contribuito fattivamente alla predisposizione del testo in
questione insieme all'Assessore Mauro Baccega e agli altri
gruppi.
Il disegno di legge di modifica della legge regionale 13
febbraio 2013 n. 3 riguardante la politica della casa, introduce
diversi aspetti di novità importanti per dare impulso alla politica
abitativa di questa maggioranza e rendere più snelle le norme di
riferimento. In particolare, viene modificato l'articolo 13,
relativo all'emergenza abitativa, per renderlo più coerente con le
nuove modalità di gestione dell'emergenza abitativa in capo alla
Regione, che è subentrata ai Comuni a partire dal 1° luglio 2015
nella ricerca delle soluzioni abitative per i nuclei familiari in
difficoltà. Si introducono nuove modalità per l'aggiornamento delle
graduatorie dei bandi ERP, prevedendo che siano presentate le nuove
domande tra il 1° febbraio e il 30 giugno di ogni anno. Entro il
successivo 31 ottobre, la Commissione regionale provvede ad
aggiornare la graduatoria dei bandi ERP. Altra modifica molto
importante è quella dell'articolo 52, che riguarda la riduzione da
30 a 20 anni del diritto di prelazione a favore degli enti
proprietari di alloggi ERP. Con questa modifica si riuscirà
certamente a dare un nuovo impulso ai piani di vendita degli
alloggi ERP, che sono fermi da diverso tempo e che tanta importanza
rivestono per quanto riguarda il reperimento di nuove risorse
economiche da reinvestire nella manutenzione degli alloggi ERP.
Con questo disegno di legge si modifica poi il contributo per
interventi di edilizia convenzionata, che diventa un nuovo mutuo a
tasso agevolato finalizzato a recuperare o costruire nuovi alloggi
da immettere sul mercato delle locazioni ad un canone
convenzionato. Vengono inoltre modificate le norme per il mutuo
della prima casa, prevedendo in particolare la semplificazione
normativa: infatti è abrogato il regolamento regionale vigente e
tutte le condizioni di dettaglio per ottenere il mutuo saranno
inserite in una deliberazione della Giunta regionale. In questo
modo diventerà molto più semplice intervenire per apportare le
necessarie correzioni che con l'andare del tempo possono emergere
per rendere più efficace l'intervento regionale. Vengono infine
creati due nuovi fondi di rotazione per rifinanziare la
ricostruzione dei tetti in lose in pietra. Questo nuovo
finanziamento sostituisce il vecchio contributo, che ormai dal 2014
non era più riconosciuto, per erogare mutui a tasso agevolato per
un importo non superiore alla detrazione fiscale prevista dallo
Stato per gli interventi di recupero edilizio della prima
abitazione.
In conclusione il gruppo PD-SIN.VdA si ritiene soddisfatto delle
scelte portate avanti con questo disegno di legge, che potrà dare
importanti risultati nel settore dell'emergenza abitativa, nonché
per tutto il comparto dell'edilizia e pertanto il nostro voto sarà
favorevole.
Presidente -
Ha chiesto la parola il Consigliere
Gerandin, ne ha facoltà.
Gerandin (UVP) -
Abbiamo ascoltato attentamente la
relazione del collega Marquis. Questo disegno di legge presenta
aspetti senz'altro condivisibili. Chi mi ha preceduto è intervenuto
anche in merito alle modifiche apportate, per cui non ritengo
neanche opportuno andare ad elencare l'articolato, anche perché è
un testo di raccordo che riguarda l'aspetto molto importante dei
contributi per gli interventi di edilizia convenzionata, il
contributo per il rifacimento dei tetti in lose e il recupero
edilizio incentivato.
C'era un aspetto che non ci convinceva in questo disegno di
legge, pertanto, come gruppo UVP, avevamo presentato due modifiche:
una quella che riguardava la modifica della legge regionale n. 3
del febbraio 2013; l'altra era la modifica del regolamento n. 2 del
maggio 2009, erano riferite alla parte per noi molto importante del
mutuo prima casa. Ritenevamo importante mantenere il regolamento,
pertanto, in contrapposizione a questa legge, abbiamo presentato
una richiesta di modifica del regolamento. Questo perché credevamo,
e crediamo ancora, che le scelte per un mutuo prima casa siano
delle scelte che uno pondera nell'arco di tutta una vita come
famiglia e pertanto ritenevamo che il regolamento fosse
probabilmente un punto di riferimento più importante.
A seguito anche del confronto in commissione, a seguito anche
del confronto all'interno della maggioranza, si è addivenuti alla
decisione di ritirare queste due proposte, sia la modifica di legge
che di regolamento, e, come ha ben evidenziato il collega Marquis,
si sono introdotti degli emendamenti in cui si prevede che queste
delibere di Giunta che andranno a regolamentare i dispositivi
attuativi di questo disegno di legge saranno adottati dalla Giunta
regionale con propria delibera previo parere della commissione
consiliare competente. Riteniamo importante il passaggio nelle
commissioni, perché, per quel che riguarda il gruppo UVP, rimangono
tre punti che sarebbe molto importante approfondire - e sicuramente
verranno approfonditi -, che sono quelli dell'aumento dell'importo
dei mutui per evitare, quando si fa un mutuo prima casa,
eventualmente la necessità di andare ad accedere ad un altro mutuo
supplementare con un altro istituto di credito, cosa che succede
molto sovente, proprio perché l'importo finanziato il più delle
volte non è sufficiente per garantire l'intera operazione, quindi
succede che l'istituto di credito privato ha la prelazione rispetto
all'istituto di credito Finaosta. Il secondo è proprio in linea con
il discorso di essere coerenti con il piano casa, eventualmente
vedere un incentivo dei metri quadri quando si interviene per un
recupero attuando il piano casa. L'ultimo era per noi un aspetto
molto importante: la possibilità di rivedere il tasso di interessi
per i redditi ISEE 12 mila-20 mila euro. Su questo monitoreremo e
cercheremo di essere vigili e soprattutto di trovare una sintesi
affinché la delibera di Giunta vada in questa direzione, per cui il
voto dell'UVP sarà un voto favorevole.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Intervengo, a nome del gruppo ALPE, sul
disegno di legge che stiamo discutendo. La grande novità ci viene
difficile da cogliere...la sostanza del disegno di legge è che si
passa da un regime di contributi ad un regime di mutui seguendo un
percorso che oramai, come ha ricordato la collega Fontana, è in
vigore dal 2014.
Venendo nello specifico, ci sono tre grandi aspetti, che sono:
l'aspetto sui tetti in lose, quello sull'edilizia residenziale
pubblica e quello sulla prima casa. Sui tetti in lose abbiamo avuto
un percorso anche in passato, dove abbiamo ascoltato a più riprese
i tecnici del settore, c'era anche una proposta di legge, all'epoca
avevamo discusso mi sembra il progetto di legge n. 74 dell'UVP,
che, partendo da una considerazione che noi condividevamo: quella
di tutelare quanto più possibile una peculiarità del territorio
valdostano attraverso le forme della sua architettura, volevano
andare a tutelare maggiormente. Sentendo i
loseur
, loro
avevano dichiarato che passare ad un mutuo sarebbe stato proprio un
minimo sindacale, ma non l'avevano ritenuto minimamente sufficiente
a perseguire quello scopo di valorizzazione del nostro territorio.
La Giunta dice che invece questo garantirà ai posteri la "sentenza"
di vedere cosa succederà, perché noi assistiamo invece ad un
proliferare di tipologie costruttive che nulla hanno a che vedere
spesso anche in zone dove bisognerebbe invece prestare più
attenzione.
Oltre a questo, ha già detto bene il collega Gerandin sulla
prima casa, anziché un regolamento chiaro e definito e semplice, si
delega la Giunta a deliberare le modalità per cui verranno erogati
questi mutui, quindi ad oggi noi non abbiamo elementi. È vero che è
stata introdotta questa compensazione, che si sentirà la
commissione consiliare, ma ad oggi nella sostanza vi è nulla. Anche
in questo caso si è parlato di ampliamenti e di copertura dei
mutui: bisogna forse trovare un giusto equilibrio tra quello che si
può fare, evitando che poi la gente magari rischi di fare il passo
più lungo della gamba, indebitandosi, quindi bisogna trovare un
punto di equilibrio fra una necessità e l'altra, ma ad oggi nessun
elemento c'è per poter dare un giudizio su questo.
Sull'edilizia residenziale pubblica un aspetto che era emerso
già in sede di discussione in commissione era la mancanza di tempi
certi e di rapidità dell'iter per l'assegnazione degli alloggi e
questa ci sembrava una carenza da colmare e noi abbiamo ritenuto
opportuno presentare un emendamento che va in quella direzione.
L'idea è quella di accelerare i tempi e fare in modo che alla fine
il percorso sia definito e stabilito e il più possibile veloce per
dare risposta a chi è in attesa di un alloggio e soprattutto che
sia adeguato alle sue esigenze. Queste sono le considerazioni che
come gruppo ci sentivamo di fare e, per quanto ci riguarda, la
nostra posizione sarà di astensione sul disegno di legge.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Anch'io per dichiarare un voto di
astensione rispetto a questo disegno di legge. Oltre a quanto detto
già dai colleghi, in particolare dal collega Roscio, vorrei
aggiungere anche che si cerca di tappare una falla, che è stata
quella della gestione dei Comuni rispetto ai problemi, come abbiamo
già più volte sollevato in quest'aula. Non ci sono quindi grosse
novità, si cerca semplicemente in qualche modo di migliorare il
sistema, ma non risolviamo i numerosi problemi. Non diamo neanche
una risposta rispetto alle spese, per esempio, condominiali e
quant'altro per l'emergenza abitativa, una volta veniva fatto e qui
invece viene tranquillamente omesso qualunque tipo di discorso. Per
questo motivo e per i motivi già espressi ci sarà un voto di
astensione.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Baccega, ne ha facoltà.
Baccega (SA) -
Molto brevemente per fare alcuni
ringraziamenti e alcune sottolineature anche rispetto ai
riferimenti che sono stati fatti.
Io devo dire che questo percorso, rispetto ad una legge quadro
sulla casa, è iniziato nell'ottobre 2015 e ha visto il
coinvolgimento di tutta la Giunta. In realtà, la legge ha recepito
le indicazioni che arrivavano dall'Assessorato dell'urbanistica,
dall'Assessorato delle politiche sociali, dall'industria,
dall'artigianato e ha visto la collaborazione dell'ARER, dell'APS e
dei Comuni e soprattutto ha visto una fattiva collaborazione da
parte dell'Avvocatura regionale perché, ovviamente, la materia era
abbastanza complessa. Ringrazio anche la Consulta, che ha espresso
parere favorevole, ma soprattutto ringrazio la commissione
competente e il collega Marquis, che nella sua relazione è riuscito
a dare l'
input
dei diversi articoli.
Direi che questi ringraziamenti vanno nella direzione di aver
centrato un obiettivo importante dal nostro punto di vista, che
individua i punti salienti che erano carenti nella normativa
rispetto all'edilizia residenziale. È stato già detto negli
interventi della collega Fontana, dei colleghi Gerandin, Roscio e
Cognetta; devo dire che i mutui sono la grande novità che ha
portato quel sostegno all'edilizia che più volte in Consiglio è
uscito, il sostegno per il recupero, per la detrazione fiscale,
l'edilizia convenzionata che riparte dopo anni di sofferenza e il
rifacimento di tetti in lose: tutti temi individuati nei punti n. 4
e n. 25 del programma di Governo.
Un altro elemento fondamentale è l'emergenza abitativa: cambia
tutta la normativa, era già cambiata un anno fa ed era necessario
modificare la legge per adeguarla. Anche qui i risultati sono
importanti, perché l'emergenza abitativa non è più come qualche
anno fa, dove i Comuni non riuscivano a fare le verifiche e i
controlli, in questo momento l'emergenza abitativa viene data solo
a chi ha realmente bisogno e i controlli sono sistematici ogni tre
mesi, quindi si hanno anche lì risposte importanti.
Com'è stato sottolineato, è una legge che darà forte impulso al
piano vendite: da tre a quattro anni i piani vendita dei Comuni e
dell'ARER sono bloccati, perché il diritto di prelazione così
pesante di 30 anni era un deterrente in questo senso e questo
intervento legislativo ci darà modo di sopperire a questa
problematica, proprio per andare nella direzione di avere risorse
nuove per fare gli interventi di ristrutturazione.
Chiariamo con grande attenzione gli aspetti legati ai bandi, su
cui si fissano tempi certi e dove le graduatorie per le mobilità
per il sovraffollamento e il sottoutilizzo permetteranno di non
avere più alloggi occupati; cento metri occupati da una persona o,
viceversa, alloggi da 40 metri con 4 persone all'interno. Ci sarà
la graduatoria anche finalizzata alla vendita degli alloggi e,
quindi, abbiamo normato tutto il percorso.
Andiamo ad abrogare il regolamento, ma abbiamo ascoltato con
attenzione le suggestioni che sono arrivate dalla commissione e
siamo certi che nella delibera di Giunta che andremo a predisporre
e che presenteremo alla commissione ci sarà buona parte delle
richieste che vengono fatte. Direi quindi che è un provvedimento
che migliora, aggiorna una legge che sostiene le famiglie per
l'edilizia residenziale pubblica e anche le imprese per gli
interventi che dovranno fare, legati ai 27 milioni del fondo di
rotazione.
Si dà atto che il Consigliere Lanièce lascia l'aula alle ore
16,00.
Presidente -
Non ci sono richieste per dichiarazione di
voto, possiamo passare alla votazione. Dichiaro aperta la votazione
sull'articolo 1. La votazione è chiusa.
Presenti: 30
Votanti: 24
Favorevoli: 24
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
Articolo 2. Posso dare lo stesso risultato? Dichiaro aperta la
votazione. La votazione è chiusa.
Presenti: 32
Votanti: 26
Favorevoli: 26
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
Posso dare lo stesso esito per l'articolo 3? Stessa votazione.
Articolo 4. Stessa votazione. Articolo 5. Stessa votazione.
Articolo 6. Stessa votazione. Articolo 7. Stessa votazione.
Articolo 8. Stessa votazione. Articolo 9. C'è l'emendamento del
gruppo ALPE. Ha chiesto la parola il Consigliere Roscio, ne ha
facoltà.
Roscio (ALPE) -
Intervengo molto brevemente perché in
parte l'avevo già detto durante il precedente intervento. Questa
modifica che noi proponiamo parte dalla constatazione che, secondo
la vecchia norma, erano necessari circa sei mesi per la conclusione
dell'iter tra le domande, la loro analisi, la formazione delle
graduatorie provvisorie, i reclami e ci sembrava un iter troppo
lungo; al che noi abbiamo introdotto un comma uno - che potremmo
definire comma zero - secondo il quale "il termine massimo per la
conclusione dell'iter di assegnazione degli alloggi non deve essere
superiore a novanta giorni". Si dimezza sostanzialmente tutto
l'iter e, di conseguenza, le voci a cascata diventano
proporzionate, per arrivare a totalizzare al massimo questo
percorso. L'idea che sta dietro è quella di rendere più celere
l'assegnazione, dare dei tempi certi proprio per venire incontro
alle esigenze degli utenti. Gradiremmo sentire un parere della
maggioranza su questo.
Presidente -
Ha chiesto la parola l'Assessore Baccega, ne
ha facoltà.
Baccega (SA) -
In realtà, il punto n. 1: "il termine
massimo per la conclusione dell'iter di assegnazione degli alloggi
non deve essere superiore a novanta giorni" è inattuabile, perché
l'iter inizia al termine della presentazione delle domande del
bando; nell'ultimo bando sono state presentate 850 domande, con 550
ammessi più o meno, la commissione non è una commissione
permanente, è presieduta da un giudice del tribunale ed è composta
dai sindacati, dai servizi sociali e da tutti gli enti che sono
coinvolti nella fase di assegnazione e si riunisce in occasione dei
bandi anche due o tre volte alla settimana, ma, rispetto a numeri
così importanti, è difficile andare verso quel percorso. Questo è
il primo iter che porta alla formulazione della graduatoria; una
volta che la graduatoria è approvata, sono poi i Comuni a fare le
assegnazioni, non è la Regione. È irricevibile quindi, non possiamo
accettarla perché sono norme che non sarebbe assolutamente
possibile rispettare. Abbiamo cercato di valutare di stringere i
tempi, ma in realtà questa è la fase in cui l'iter non può avere
ulteriori riduzioni. Novanta giorni solo per predisporre la
graduatoria...voi pensate che ogni pratica ha la verifica dell'ISEE
che assegna da due a tre punteggi differenti, a seconda
dell'importo; si verifica la residenza; ci sono le relazioni
sociali; ci sono gli attestati di disabilità che, secondo la
percentuale di disabilità, assegnano un punteggio piuttosto che un
altro; la stessa cosa per i minori del nucleo familiare: a seconda
dell'età dei minori, si differenziano i punteggi e la stessa cosa
anche per gli anziani. Un'istruttoria quindi che non dura cinque
minuti, ma un'istruttoria che dura per ciascuna domanda almeno
20-25 minuti e, se voi fate i conti, è assolutamente impossibile
recepirla.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Grazie Assessore per la risposta. Lo
spirito con cui avevamo presentato la modifica era chiaro, al di là
dei tecnicismi: dalle nostre verifiche, adesso non so se 90 o 100,
ma ci risulta che qualche accorciamento, sforbiciata sui tempi si
poteva fare. La nostra idea era di cercare di accorciare i tempi il
più possibile per riuscire a dare delle risposte. Se lei ritiene
che questo sia totalmente inattuabile, avremo due posizioni diverse
e pazienza.
Presidente -
Possiamo mettere in votazione l'emendamento
del gruppo ALPE. Dichiaro aperta la votazione. La votazione è
chiusa.
Presenti: 31
Votanti: 6
Favorevoli: 6
Astenuti: 25 (Baccega, Bertschy, Bianchi, Donzel, Farcoz,
Follien, Fontana, Fosson, Gerandin, Grosjean, Guichardaz,
Isabellon, La Torre, Marguerettaz, Marquis, Nogara, Péaquin,
Perron, Restano, Rini, Rollandin, Rosset, Testolin, Laurent Viérin,
Marco Viérin)
Il Consiglio non approva.
Metto in votazione l'articolo 9. Dichiaro aperta la votazione.
La votazione è chiusa.
Presenti: 32
Votanti: 26
Favorevoli: 26
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
Posso dare lo stesso risultato per l'articolo 10? Stesso
risultato. Articolo 11. Stesso risultato. Articolo 12. Stesso
risultato. Articolo 13. Stesso risultato. Articolo 14. Stesso
risultato. Articolo 15. Stesso risultato. Articolo 16. Stesso
risultato. Articolo 17. Stesso risultato. Articolo 18. Stesso
risultato. Articolo 19. Stesso risultato. Articolo 20. Stesso
risultato. Articolo 21. Stesso risultato. Articolo 22. Stesso
risultato. Articolo 23. Stesso risultato. Articolo 24. Stesso
risultato. Articolo 25. Stesso risultato. Articolo 26. Stesso
risultato. Articolo 27. Stesso risultato. Articolo 28. Stesso
risultato. Articolo 29. Stesso risultato. Articolo 30. C'è
l'emendamento n. 1 della III Commissione. Non ci sono richieste,
metto in votazione l'articolo 30 con l'emendamento della III
Commissione. Dichiaro aperta la votazione. La votazione è
chiusa.
Presenti: 32
Votanti: 26
Favorevoli: 26
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
Articolo 31. Posso dare lo stesso risultato? Stesso risultato.
Articolo 32. Stesso risultato. Articolo 33. Stesso risultato.
Articolo 34. Stesso risultato. Articolo 35. C'è l'emendamento n. 2
della III Commissione. Stesso risultato. Articolo 36. Stesso
risultato. Articolo 37. Stesso risultato. Articolo 38. Stesso
risultato. Articolo 39. Stesso risultato. Possiamo mettere in
votazione il disegno di legge n. 79 nel suo complesso. Dichiaro
aperta la votazione. La votazione è chiusa.
Presenti: 32
Votanti: 26
Favorevoli: 26
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
