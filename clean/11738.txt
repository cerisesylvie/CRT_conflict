Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 1433 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1433/X Impegno per l'attivazione di una
comunità-alloggio residenziale per soggetti infetti da HIV o
affetti da AIDS. (Approvazione di mozione)
Mozione Richiamata la delibera della Giunta regionale n. 1850
del 26 febbraio 1993 con la quale veniva demandata all'USL della
Valle d'Aosta la stipulazione di una convenzione con la Cooperativa
"Bourgeon de vie" per la gestione di una comunità-alloggio
residenziale per soggetti infetti da HIV o affetti da AIDS e
patologie correlate, garantendo la copertura delle spese gestionali
fisse indipendentemente dal numero dei soggetti assistiti nella
struttura stessa;
Richiamata, altresì, la deliberazione con la quale nel giugno
dello stesso anno la Giunta regionale disponeva di erogare un
finanziamento di 80 milioni per la sistemazione dei locali da
adibire a residenza degli infetti da HIV e affetti da AIDS;
Considerato che da oltre due anni la cooperativa "Bourgeon de
vie" ha acquistato, grazie ad un mutuo della Finaosta di 500
milioni di lire, una casa nel Comune di Nus ed è tuttora in attesa
della copertura di gestione promessa dall'Amministrazione
regionale;
Considerato altresì che la Finaosta ha erogato il finanziamento
con il vincolo preciso ed esclusivo dell'apertura del servizio ai
malati di AIDS;
Ricordata la lettera del dicembre 1994 con la quale la Regione
Valle d'Aosta autorizzava la medesima Cooperativa all'apertura e
all'esercizio triennali di una struttura in Comune di Nus per
l'erogazione di prestazioni socio-assistenziali a favore di persone
autosufficienti malate di AIDS;
Tenuto conto che tale autorizzazione scade nel novembre 1997 e
che quindi sono già trascorsi sette mesi senza che sia stato
attivato il servizio sopracitato;
Il Consiglio regionale
Impegna
la Giunta regionale:
1) ad operarsi, entro 30 giorni, affinché venga stipulata e data
applicazione alla prevista convenzione tra l'USL Valle d'Aosta e la
Cooperativa suddetta;
2) ad incontrare i responsabili della Cooperativa per illustrare
ai medesimi in che misura l'Amministrazione regionale intende
erogare le provvidenze economiche, previste dalla legge regionale
n. 22/1993, per i soggetti malati di AIDS;
3) nel caso in cui non ritenga necessario o quantomeno utile
tale servizio, a dichiararne ufficialmente l'inutilità sociale e
sanitaria e ad indicare le strategie alternative che intende
adottare per quei malati conclamati, in modo particolare per quelli
senza domicilio e privi di adeguato sostegno familiare, che la
Cooperativa "Bourgeon de vie" sta tuttora seguendo con la massima
disponibilità umana e con un ormai insostenibile sforzo
economico.
F.to: Lanièce - Tibaldi
Presidente La parola al Consigliere Lanièce.
Lanièce (GA) Cercherò di illustrare brevemente questa mozione a
cui apporterà alcune modifiche. Attualmente i malati di AIDS, in
condizioni abitative psicosociali assolutamente disadeguate al loro
status, presenti nel nostro territorio, sono almeno quattro. Di
alcuni di questi ragazzi la Cooperativa Bourgeon de Vie si sta già
occupando per fornire un servizio adeguato alle loro complesse
esigenze, che non sono solo di tipo medico.
In base poi ai dati forniti dal Sert di Aosta risulta che l'8,7
percento dei tossicodipendenti residenti è sieropositivo per il
virus HIV e risulta che i tossicodipendenti venuti in contatto col
servizio alla data del 31 dicembre 1994 sono circa 1267. Tenendo
conto anche del sommerso, cioè dei soggetti mai venuti in contatto
con i servizi, si può desumere come anche in Valle d'Aosta il
fenomeno sia presente e come si possa prevedere che nei prossimi
anni le richieste di assistenza saliranno.
Il problema dell'AIDS coinvolge ormai tutti; gli ultimi dati
evidenziano una crescita e una diffusione del virus tra gli
eterosessuali, in particolare fra le donne. Inoltre vorrei
evidenziare l'attuale legislazione in materia, che prevede un
intervento legislativo e cioè il DPR 7 aprile 1994 il quale
evidenzia l'importanza di un modello assistenziale basato sulla
continuità; il decreto prevede anche che una percentuale
significativa di soggetti giudicati dimissibili non può essere
dimesso per la mancanza di strutture alternative.
Si legge inoltre come sia possibile un contenimento del
complessivo numero di posti letto necessari, sempre che siano
disponibili strutture idonee sul piano funzionale e si adotti una
politica più oculata volta alla riduzione dei ricoveri non
essenziali. Sempre il documento sottolinea come sia importante
consentire ai pazienti di fruire dei servizi assistenziali a
seconda dei bisogni del momento e di condurre così una vita normale
e, al tempo stesso, vedere contenute le esigenze di degenza
ospedaliera ordinaria.
Da queste considerazioni emerge chiaramente la necessità di
offrire risposte diverse in grado di rispondere alle molteplici
necessità di una persona HIV positiva e di un malato di AIDS. Poter
disporre tra le altre strutture di una residenza protetta
consentirebbe di sollevare il reparto di malattie infettive da un
compito socio-assistenziale che poco si adatta alle sue finalità,
permetterebbe inoltre di contenere in misura rilevante la spesa
giornaliera necessaria per ogni paziente.
Dalla parte del malato significherebbe poter disporre di una
struttura in grado di fornire risposte più vicine alle proprie
esigenze. Inoltre l'allungamento dei tempi medici di sopravvivenza,
grazie all'adozione di protocolli terapeutici più efficaci nel
contenere le infezioni, ancor più accresce il bisogno di strutture
alternative, le cosiddette "comunità-alloggio", per offrire un
appoggio durante il periodo tra l'inizio della malattia conclamata
e la fase terminale, durante il quale il paziente, pur disponendo
di un buon livello di autosufficienza, ha bisogno di un concreto e
continuativo sostegno di tipo psicosociale e, sovente, anche di
tipo abitativo.
Queste sono le motivazioni che stanno alla base di questa
mozione che fa riferimento alla Comunità Bourgeon di Vie, che penso
tutti quanti conosciate, e quindi penso che questa mozione possa
essere approvata portando due modifiche: al terzo allineato, dove
si parla di "considerato", chiudere la frase dopo "Nus", e quindi
verrebbe: "Considerato che da oltre due anni la Cooperativa
Bourgeon de Vie ha acquistato grazie ad un mutuo della Finaosta di
500 milioni una casa nel Comune di Nus"; poi eliminare il punto 3
per quanto riguarda l'impegno della Giunta regionale, quindi la
Giunta si impegnerebbe:
"1) ad adoperarsi, entro 30 giorni, affiché venga stipulata e
data applicazione alla prevista convenzione tra l'USL Valle d'Aosta
e la Cooperativa Bourgeon de Vie;
2) ad incontrare i responsabili della Cooperativa per illustrare
ai medesimi in che misura l'Amministrazione regionale intende
erogare le provvidenze economiche, previste dalla legge regionale
n. 22/1993, per i soggetti malati di AIDS";
Queste sono le modifiche che ho concordato con l'Assessore
Vicquéry e invito quindi tutto il Consiglio a votare a favore di
questa mozione.
Presidente Si tratta di due emendamenti abrogativi. Ne do
lettura:
Emendamenti Il 3° allineato della mozione viene così
sostituito:
"Considerato che da oltre due anni la cooperativa Bourgeon de
Vie ha acquistato, grazie ad un mutuo della Finaosta di 500 milioni
di lire, una casa nel Comune di Nus".
Viene soppresso il punto 3° degli impegni della Giunta
regionale.
Presidente Qualcuno chiede la parola? La parola all'Assessore
alla sanità e assistenza sociale, Vicquéry.
Vicquéry (UV) Per confermare la disponibilità a votare la
mozione con gli emendamenti considerato che la Giunta sta già
facendo esattamente quello che la mozione chiede.
É stato fatto un altro incontro con l'USL; il problema di questi
utenti è limitato, è vero, a due-tre soggetti attualmente, ma ciò
non significa che l'amministrazione pubblica non debba impegnarsi
anche per due-tre cittadini valdostani che sono in situazioni di
doppia difficoltà, di tipo sanitario e di tipo socio-assistenziale.
Però abbiamo potuto capire che fra L'USL, intesa come struttura
centrale, l'Unità operativa della malattie infettive e la
Cooperativa, il tutto si è bloccato per un'interpretazione legata
ad un punto dello schema tipo di convenzione previsto da un decreto
ministeriale del 1991, laddove c'è scritto che i soggetti da
ammettere e da privilegiare sono quelli che sono in fase terminale
e questo è lo scoglio da superare perché se si inserissero i
soggetti in fase terminale la struttura avrebbe una valenza di tipo
sanitario e, in quanto tale, non avrebbe più i requisiti igienici
per poter ospitare questi pazienti. L'invito mio è stato di
verificare la possibilità di modificare lo schema tipo di
convenzione togliendo questa tipologia di soggetti.
C'è ancora un punto di legittimità da chiarire da parte dei
dirigenti perché lo schema tipo è approvato con un decreto
ministeriale e i dirigenti giustamente, secondo me, stanno
verificando se c'è la possibilità di approvare una convenzione che
non rispetti fedelmente lo schema tipo del decreto ministeriale,
per cui la Giunta è d'accordo nel votare la mozione così
emendata.
Presidente Passiamo alla votazione degli emendamenti.
Presenti, votanti e favorevoli: 28
Il Consiglio approva all'unanimità
Presidente Passiamo alla votazione del testo emendato.
Mozione Richiamata la delibera della Giunta regionale n. 1850
del 26 febbraio 1993 con la quale veniva demandata all'USL della
Valle d'Aosta la stipulazione di una convenzione con la Cooperativa
"Bourgeon de vie" per la gestione di una comunità-alloggio
residenziale per soggetti infetti da HIV o affetti da AIDS e
patologie correlate, garantendo la copertura delle spese gestionali
fisse indipendentemente dal numero dei soggetti assistiti nella
struttura stessa;
Richiamata, altresì, la deliberazione con la quale nel giugno
dello stesso anno la Giunta regionale disponeva di erogare un
finanziamento di 80 milioni per la sistemazione dei locali da
adibire a residenza degli infetti da HIV e affetti da AIDS;
Considerato che da oltre due anni la cooperativa "Bourgeon de
vie" ha acquistato, grazie ad un mutuo della Finaosta di 500
milioni di lire, una casa nel Comune di Nus;
Considerato altresì che la Finaosta ha erogato il finanziamento
con il vincolo preciso ed esclusivo dell'apertura del servizio ai
malati di AIDS;
Ricordata la lettera del dicembre 1994 con la quale la Regione
Valle d'Aosta autorizzava la medesima Cooperativa all'apertura e
all'esercizio triennali di una struttura in Comune di Nus per
l'erogazione di prestazioni socio-assistenziali a favore di persone
autosufficienti malate di AIDS;
Tenuto conto che tale autorizzazione scade nel novembre 1997 e
che quindi sono già trascorsi sette mesi senza che sia stato
attivato il servizio sopracitato;
Il Consiglio regionale
Impegna
la Giunta regionale:
1) ad operarsi, entro 30 giorni, affinché venga stipulata e data
applicazione alla prevista convenzione tra l'USL Valle d'Aosta e la
Cooperativa suddetta;
2) ad incontrare i responsabili della Cooperativa per illustrare
ai medesimi in che misura l'Amministrazione regionale intende
erogare le provvidenze economiche, previste dalla legge regionale
n. 22/1993, per i soggetti malati di AIDS.
Presenti, votanti e favorevoli: 28
Il Consiglio approva all'unanimità
