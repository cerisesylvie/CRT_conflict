Classificazione
TRASPORTI E VIABILITÀ
Trasporti



Oggetto del Consiglio n. 1158 del 22 aprile 2015 - Resoconto
OGGETTO N. 1158/XIV - Interrogazione: "Verifica della
fattibilità di eventuali modifiche tecniche ai locomotori del treno
"Minuetto"".
Presidente
- La parola all'Assessore Marguerettaz.
Marguerettaz (UV) -
Grazie Presidente.
Ringrazio il collega Fabbri e gli altri colleghi per
l'interrogazione. Questo è un tema che abbiamo già affrontato in IV
Commissione durante il dibattito che c'è stato in preparazione del
Consiglio straordinario sui trasporti. Tuttavia, era rimasto
comunque in sospeso e si cercava con buon senso di dare una
risposta a questa situazione particolarmente incresciosa della
rottura di carico, ovvero verificare se i treni Minuetto - che non
sono ovviamente degli "Euro zero", ma sono delle versioni diciamo
più recenti - potessero magari con qualche accorgimento passare nel
passante di Porta Susa. Allora, in virtù dell'interrogazione
abbiamo subito verificato insieme a RFI, che, purtroppo, ci ha
rappresentato una serie di valutazioni che sono state condivise con
l'ASL, l'ARPA, il Comune di Torino e la Prefettura, che, in virtù
di una serie di rilievi e in virtù della presenza di sostanze
pericolose, hanno vietato qualsiasi transito di mezzi diesel, anche
quelli di ultima generazione. La stessa cosa l'abbiamo fatta in
modo ufficiale nella riunione del 14 aprile con Trenitalia, che è
responsabile del servizio, e anche lì il giudizio è stato
tranchant
, nel senso che il divieto non è un divieto che
viene rappresentato sulla base delle versioni e delle emissioni
eurocompatibili o meno, ma il divieto è totale: qualsiasi mezzo
diesel, anche di ultima generazione, non può passare. Noi
probabilmente ritorneremo sull'argomento, ma ad oggi, rispetto a
quest'istanza, che torno a dire è assolutamente di buon senso, la
chiusura è totale.
Presidente
- Grazie Assessore. La parola al collega
Fabbri, prego.
Fabbri (UVP)
- Sì, grazie.
Grazie della risposta, una risposta che, al di là dell'aspetto
oggettivo che lei ha rappresentato, e indubbiamente ci sono dei
limiti
tranchants
per i quali è stata preclusa ogni porta ad
una soluzione che possa essere di questo tipo...ecco, al di là di
questa risposta oggettiva, appunto, lo scopo anche della nostra
interrogazione è quello di stimolare un attimo quello che è
l'atteggiamento dell'Amministrazione...non solo
dell'Amministrazione, ma, visto e considerato che siamo reduci da
un Consiglio straordinario, di tutto il Consiglio insieme a non
sottostare proprio sempre alla logica del
non possumus
, cioè
della logica che preclude ogni risposta che possa essere un po' più
sollecitante rispetto a questo muro che da tutte le parti ci stanno
erigendo...che sia la ferrovia, che sia l'autostrada, che siano
tutti, diciamo, i mezzi di trasporto della nostra Regione.
Quest'atteggiamento così del "non possiamo fare altro", secondo me,
è un atteggiamento che dovrebbe essere in qualche modo modificato.
Non vuole essere un'accusa, perché so benissimo quanto stia a cuore
a tutti quest'argomento qui, però torno a ripetere che vorrei un
atteggiamento un po' più propositivo sia da parte del Governo, che
poi anche da parte forse di tutta l'Amministrazione nell'affrontare
questi problemi. Ripeto: il voler affrontare i problemi proprio
solo dal punto di vista del "non possiamo" è una cosa che, secondo
me, non ci può portare da nessuna parte! Sono notizie anche
giornalistiche - adesso vado un po' a pensiero libero - degli
ultimi giorni quelle in cui si parla addirittura di progetti
avveniristici del Tunnel ferroviario sotto il Monte Bianco,
eccetera; è, secondo me, un modo proprio propositivo per andare al
di là della nostra visione e di cercare effettivamente di risolvere
i problemi guardando i problemi sotto un'ottica...come possiamo
dire? non lineare, è il pensiero laterale che alle volte può essere
vincente in questi casi.
Detto questo, del fatto che purtroppo non si può transitare con
nessun motore diesel nella stazione di Porta Nuova sarebbe
interessante sapere il perché, perché è vero che c'è questo divieto
da parte del dottor Guariniello, però, voglio dire, andando a
sollecitare la cosa, portando magari dei dati che siano
oggettivamente sostenibili, si può anche vedere di rivedere questo
tipo di divieto. Non so, certamente l'avrete fatto, io non voglio
mettere in dubbio, torno a ripetere, la vostra...però forse con
degli studi più approfonditi si possono affrontare le cose.
Detto questo, lascerei un attimo la parola al mio collega
Bertschy che vuole concludere questo tipo di intervento. Grazie di
tutto.
Presidente
- Grazie collega. La parola al collega
Bertschy.
Bertschy (UVP)
- Per concludere e dire anche un po', come
ha ricordato bene il collega Nello Fabbri, il nostro atteggiamento
come gruppo sul tema dei trasporti, ma anche rispetto ad altri
temi, è quello di andare al di là delle discussioni che abbiamo
fatto, il Consiglio straordinario ha tracciato delle linee, noi
saremo nei prossimi giorni precisi a delineare attraverso dei punti
programmatici come intendiamo sviluppare gli indirizzi che ci siamo
dati, altrimenti rimane appeso tutto nell'aria...tempi, metodi e
idee per sviluppare le risoluzioni che abbiamo approvato tutti
insieme, perché l'obiettivo è questo.
Rispetto a questo tema che è una delle piccole iniziative che
intendiamo portare all'evidenza...perché? Perché l'approvazione e
l'acquisto dei treni bimodali in questo senso può essere
valorizzata in senso positivo. Se deroga si potrà mai ottenere, se
obiettivo si potrà mai raggiungere per andare oltre l'attuale
divieto sul passante, sarà una deroga temporanea, che favorirà i
100 mila abitanti della Valle d'Aosta verso l'utilizzo del treno
per andare a Torino, non sarà sicuramente una deroga nel tempo o
una deroga senza limiti. È una deroga in attesa dell'arrivo di
questi treni, che ci potranno permettere comunque di superare in
forma più agevole... Come diceva bene il collega Nello, quindi
rivalutiamo...va bene avere risentito RFI e Trenitalia, però è
anche questo un atteggiamento passivo; proviamo noi attraverso i
nostri studi, i nostri tecnici ad analizzare in maniera diversa la
cosa e ad essere anche un po'...anche a provocare il sistema.
Nessuno vuole andare ad inquinare Torino o rendere pericoloso il
transito, però facciamo vedere che i 130 mila valdostani vanno
difesi anche rispetto a temi come questo. Grazie.
Presidente
- Grazie collega. Punto 8 all'ordine del
giorno.
