Classificazione
CONSIGLIO REGIONALE
Attività consiliare d'aula
GIUNTA REGIONALE



Oggetto del Consiglio n. 3019 del 22 novembre 2017 - Resoconto
OGGETTO N. 3019/XIV - Inizio della discussione generale sulla
mozione di sfiducia nei confronti dell'Assessore regionale
all'istruzione e cultura Emily Rini.
Rosset (Presidente) -
Proseguiamo con l'ordine del
giorno, con il punto n. 5.
La mozione di sfiducia nei confronti dell'Assessore Rini è stata
depositata ai sensi del comma 2 dell'articolo 106 del Regolamento
interno per il funzionamento del Consiglio regionale da parte dei
Consiglieri Certan, Bertin, Borrello, Chatrian, Cognetta, Fosson,
Gerandin, Marquis, Morelli, Norbiato, Padovani, Restano e Roscio. A
seguito della riunione dei Capigruppo e di quanto è stato deciso,
la collega Rini chiede di poter intervenire prima
dell'illustrazione e porto a conoscenza ulteriormente che la
discussione avverrà con un intervento per i Consiglieri di 20
minuti e un secondo per 10 minuti. Come previsto dal comma 3,
articolo 106 del Regolamento interno, la votazione della mozione
avverrà per appello nominale.
Ha chiesto la parola la Consigliera Certan per...? Le ho appena
detto che come concordato dalla Conferenza dei Capigruppo...
Certan (ALPE) -
Credo che debbano essere i firmatari a
scegliere.
Presidente -
No, io le ribadisco che la Conferenza dei
Capigruppo ha deciso così; se lei non è stata informata, mi
dispiace. Do la parola alla collega Assessore Rini... ma mi chiede
la parola il collega Cognetta; ne ha facoltà.
Cognetta (M5S) -
Per mozione d'ordine. Lei sa che io non
ero presente alla Conferenza dei Capigruppo, io sono contrario
fermamente a questa decisione perché l'articolo 104, comma 3,
specifica che sulle mozioni inizia l'illustrazione uno dei
proponenti per non più di mezz'ora e poi si apre il dibattito. Ora,
non mi sembra del tutto corretto il fatto che si stravolga
completamente il Regolamento scritto e che si è sempre cercato di
seguire in quest'aula. Non capisco perché a questo punto si faccia
una modifica
ad personam
.
Presidente -
È stato concordato nella Conferenza dei
Capigruppo. Mi dispiace che lei non sia stato presente, le ho
sempre dato la possibilità di partecipare alla Conferenza dei
Capigruppo, non so se è stato informato di quanto è avvenuto...
Cognetta (M5S) -
È molto più importante di quel che
sembra, non si può stravolgere il Regolamento semplicemente perché
la Conferenza dei Capigruppo decide questa volta di fare una cosa
diversa, perché allora il Regolamento non serve a nulla! Decidiamo
nella Conferenza dei Capigruppo come gestire l'aula ogni volta e
cambiamo tutto quello che ci viene in mente, capisce? Non ha più
nessun senso sennò questo Regolamento, mi scusi!
Presidente -
Ribadisco: io mi attengo a quello che la
Conferenza dei Capigruppo ha deciso. Nella riunione di tale
Conferenza è stato chiesto specificamente che si potesse fare così.
È stato ribadito anche a chi era presente nella Conferenza dei
Capigruppo da parte dell'opposizione, non posso fare diversamente,
quindi questo è quanto è stato deciso.
Cognetta (M5S) -
Solo per concludere mi faccia fare solo
un'ultima domanda. Se un domani quindi la Conferenza dei Capigruppo
decidesse di non volere più discutere le interrogazioni e le
interpellanze, varrebbe quanto detto dalla Conferenza dei
Capigruppo? Facciamo un ordine del giorno, si presentano
interrogazioni e interpellanze, se la Conferenza dei Capigruppo
dice: "questa qui non si discute" o "queste qui non si discutono",
fine dei discorsi?
Presidente -
Collega Cognetta, la Conferenza dei
Capigruppo ha la competenza di discutere l'organizzazione dei
lavori...
Cognetta (M5S) -
Era abbastanza chiaro, Presidente...
Presidente -
... scusi, poi io chiudo. Per quanto
riguarda l'organizzazione dei lavori - ed è su quello che ha la
competenza la Conferenza dei Capigruppo -, è stato deciso che prima
interverrà la collega interessata, dopodiché verrà discussa la
mozione.
Cognetta (M5S) -
... non mi sembra una decisione corretta
da nessun punto di vista.
Presidente -
Lei la prossima volta partecipi alla
Conferenza dei Capigruppo e all'interno della stessa prenda le sue
decisioni, non in aula... mi dispiace.
Cognetta (M5S) -
Sta facendo un favore personale
all'Assessore.
Presidente -
Non è un favore.
Cognetta (M5S) -
Come no?
Presidente -
Mi attengo scrupolosamente a quello che la
Conferenza dei Capigruppo ha deciso. Ha chiesto la parola
l'Assessore Rini; ne ha facoltà.
Rini (UV) -
Grazie anche ai colleghi. Io vi ringrazio per
darmi la possibilità di dare il mio contributo e quindi credo anche
agevolare un dialogo che possa essere costruttivo e sereno per
tutti: questa è l'unica motivazione che ho portato quando ho
chiesto di poter illustrare e dare delle motivazioni per prima. Mi
spiace che la collega che mi interpella non stia in aula ad
ascoltare quello che ho da dire, non è un bel segnale, cara collega
Certan, che lei sta dando in questo momento.
Cari colleghi, prendere la parola in questo momento, nell'ambito
della discussione di un'iniziativa che mi vede interessata,
iniziativa promossa dall'opposizione consiliare, non è per me certo
cosa facile, non lo è per tutta una serie di ragioni. Ciò premesso,
vorrei comunque precisare con tutta la forza che ho che tutto
quello che dovevo dire e tutto quello che dovevo spiegare l'ho
detto e spiegato in tempi non sospetti e soprattutto nella sede
competente avendo reso informazioni testimoniali, nel corso
dell'incontro del 27 luglio di quest'anno, davanti al Sostituto
Procuratore dottor Luca Ceccanti in qualità di persona informata
sui fatti in relazione ad un procedimento aperto presso la Procura
della Repubblica di Aosta - permettetemi di sottolineare come la
figura di persona informata sui fatti innanzi al Pubblico Ministero
durante la fase procedimentale è analoga alla figura del testimone
dinanzi al giudice nella fase processuale -, qualità di persona
informata sui fatti che ho mantenuto nei mesi scorsi e che ho
tuttora, così come confermato dalla stessa autorità
giudiziaria.
Detto questo, comunico fin d'ora la mia ferma intenzione di
informare i colleghi e l'opinione pubblica circa la mia deposizione
non appena le esigenze investigative me lo consentiranno, ovvero a
conclusione delle indagini, quando verrà meno il segreto
istruttorio a cui sono tenuta anche oggi qui in quest'aula: questo
lo dico nel totale rispetto dell'operato della magistratura
inquirente.
Dicevo prima che non è facile intervenire poiché il periodo è
sicuramente un periodo complesso: lo è per la politica valdostana,
lo è per i movimenti politici, ma lo è anche per me personalmente,
lo è per mia figlia e per la mia famiglia, a cui rivolgo un
particolare pensiero e un grande ringraziamento per essermi vicina,
così come un ringraziamento va rivolto anche a tutte quelle persone
che in me hanno riposto e ripongono tuttora la loro fiducia, a
partire dai miei collaboratori e dagli amici più stretti. Anche
perché vorrei precisare ancora una volta - e scusate, se mi ripeto
- che rimango persona informata sui fatti, ascoltata, come tante
altre, nell'ambito di quel procedimento penale, ad oggi questa è
evidentemente l'unica colpa che i firmatari della mozione di
sfiducia possono attribuirmi: essere stata ascoltata dalla
magistratura come persona informata sui fatti, perché questo è, non
essendo - e lo sottolineo ancora una volta - indagata. Proprio per
questa ragione ho letto con vivo stupore, e non nascondo anche con
un po' di amarezza, nelle premesse di questa iniziativa di un mio
presunto coinvolgimento nell'inchiesta, dettaglio questo non vero
considerata la mia veste di persona informata sui fatti, quindi di
persona che crede di aver dato, ovviamente limitatamente a tutto
quello che è di sua conoscenza, il proprio contributo alle
indagini.
L'iniziativa in discussione oggi è sicuramente legittima, la
reputo però inopportuna, anche perché la politica valdostana credo
abbia già scritto ultimamente troppe brutte pagine, condite da
troppe brutte vicende, che spero vivamente possano trovare un
favorevole epilogo, salvaguardando la credibilità della politica,
ma soprattutto l'immagine della nostra bella regione, anche fuori
dai confini.
Nelle premesse della mozione presentata mi permetto di dire che
in maniera artificiosa e non corrispondente alla realtà dei fatti
si ricostruisce un episodio che mi vede interessata. Un episodio
dicevo, perché con rammarico, e anche questa volta con amarezza,
vedo invece che in alcune ricostruzioni fatte nelle scorse
settimane si è a volte accostato il mio nome a vicende, fatti e
persone nelle quali e con cui io non ho mai avuto niente a che
fare. Tutto ciò, oltre a discostarsi da quanto realmente avvenuto,
rischia anche di confondere in maniera irrispettosa i ruoli che
proprio noi dovremmo dimostrare di saper rispettare. La politica
faccia il suo, in quest'aula si parli dei tanti problemi delle
valdostane e dei valdostani e sia chiaro che dicendo questo non
voglio assolutamente sottrarmi da discussioni che riguardano anche
vicende giudiziarie, ma credo che abbiamo il dovere di discutere di
tali vicende quando le stesse saranno eventualmente acclarate e
definite. La politica rispetti il lavoro della magistratura, che
sta compiutamente e puntualmente portando avanti le sue indagini.
Capisco le esigenze politiche e anche elettorali, pur non
condividendole, ma mi chiedo ugualmente a che titolo vengano fatte
certe gravissime insinuazioni. Questo per dire che bisognerebbe
sempre ricordarsi bene del fatto che dietro ad una storia, e ad
ogni storia, ci sono delle persone, ripeto: delle persone.
Come ho già detto, tutto quello che dovevo dire e che dovevo
spiegare l'ho detto e spiegato in tempi non sospetti davanti
all'autorità giudiziaria. Non appena mi sarà possibile - ve lo
ribadisco - sarà non solo mia premura, ma anche mio interesse dare
le medesime spiegazioni a voi colleghi e alla collettività
valdostana. Vi dirò di più: non essendo una persona attaccata alla
poltrona a tutti i costi, così come in passato non ho avuto nessun
problema a dimettermi per mere questioni politiche da Presidente
del Consiglio prima e da Assessore poi, posso tranquillamente
rassicurare gli eventuali scettici qui in aula: semmai - e lo dico
con molta serenità ma fermezza - dovessi essere coinvolta
penalmente nell'inchiesta, non attenderò di certo il sollecito di
nessuno e sarà mia premura, per l'etica e la morale che ho sempre
avuto, rassegnare immediatamente le mie dimissioni da Assessore. In
questo momento non mi sembra il caso di fomentare la polemica,
tanto è già stato detto questa mattina, con passaggi talvolta
surreali. Non voglio quindi entrare nel merito di chi in passato -
com'è stato ricordato - magari essendo indagato e condannato, ha
fatto scelte diverse, accettando di ricoprire ruoli anche apicali,
anche perché - come ho ribadito poc'anzi - l'etica e la morale che
ho e che ho sempre avuto mi hanno sempre portato a non pesare in
maniera diversa eventuali condanne, come invece ho sentito fare in
quest'aula oggi. Il Consigliere regionale è un pubblico ufficiale,
è bene ricordarlo, e il pubblico ufficiale che commette un reato,
piuttosto che un altro, deve assumersi le proprie responsabilità
sempre e comunque perché l'eletto non ha avuto soltanto l'onore, ha
avuto anche l'onere di rappresentare le valdostane e i valdostani
che lo hanno eletto. Per questa ragione io penso che ognuno di noi
risponde
in primis
a sé stesso, poi ovviamente e soprattutto
a tutta la comunità, motivo per cui mi limito, colleghi, a
chiedervi rispetto: rispetto per la mia persona e per la mia
posizione. Ho ribadito in maniera chiara qual è la mia posizione e
quali sono le mie intenzioni future, posizione che non mi stanco di
ripetere - e concludo - mi vede coinvolta unicamente come persona
informata sui fatti, persona ascoltata in questo procedimento come
tante altre.
Presidente -
Ha chiesto la parola la collega Certan; ne
ha facoltà.
Certan (ALPE) -
Volevo fare due premesse per presentare
questa mozione, ne farò quattro: una è per denunciare quanto questa
nuova gestione dell'aula da parte sua sia direi - per usare un
termine gentile - bizzarra. È troppo comodo che lei oggi addebiti
questa scelta alla Conferenza dei Capigruppo, ma non fa niente. A
volte certi passaggi e certo ardire, come ha detto qualcuno, non
portano bene e quindi prima o poi ci lascerà lo zampino anche lei a
continuare a non rispettare il Regolamento o a fare un utilizzo
dello stesso, a mio avviso, un po' troppo leggero.
L'altra precisazione - l'avrei fatta comunque - è per la collega
Rini, per tranquillizzarla che non c'è nessun interesse da parte
nostra di andare a toccare questioni personali. Siamo comunque
persone che sono sempre state corrette, abbiamo fatto battaglie
politiche; non condividiamo metodi, modi, gestioni, azioni che
magari avete fatto, ma non siamo mai scesi nella delegittimazione
personale, non abbiamo mai citato soprattutto chi ognuno di noi ha
vicino, quindi non si metta le mani avanti su cose che non sono mai
e non sarebbero mai state fatte. Questa è una questione politica,
una questione di chiarezza, di trasparenza e di rispetto nei
confronti dei cittadini.
Detto questo, faccio le altre due precisazioni. Credo che se
siamo arrivati oggi qui - e il modo in cui è stata gestita questa
mozione lo dimostra una volta di più -, è per essenzialmente due
motivi. Noi abbiamo dato la possibilità a lei, Assessore Rini, di
fare questa precisazione già nello scorso Consiglio, 15 giorni fa.
Questa mozione arriva all'indomani, e solo all'indomani, di un
Consiglio in cui molto umilmente chiedemmo attraverso un
question time
, dove avevamo cinque minuti di presentazione e
due minuti di replica, di portare a conoscenza i valdostani dei
fatti che stavamo apprendendo per poter avere chiarimenti sulla
veridicità oppure no dalla maggioranza. Tutto il preambolo che lei
oggi ha fatto quindi sembrava quasi di fronte a degli attacchi
personali. Noi avevamo chiesto solo ed esclusivamente se fossero
stati veri o meno i passaggi letti sul giornale: questo era
esclusivamente il primo question time. Dopo mezz'ora di riunione
del gruppo Union Valdôtaine e della maggioranza,
rassemblement,
vi siete appellati ad un articolo superfluo,
ambiguo del Regolamento e avete fatto passare già allora nella
Conferenza dei Capigruppo che tale richiesta non era di interesse
pubblico. A mio avviso, avete impedito di discutere un punto già
iscritto dagli uffici competenti all'ordine del giorno del
Consiglio, fatto gravissimo. Consideriamo questo atto e questa
presa di posizione di chiusura ultima spiaggia di cui io direi c'è
quasi da avere un po' di preoccupazione. Cinque giorni fa
precisammo già che a noi non interessava nulla delle vicende
personali e ricordo che non ci sfuggirono
tweet
personali
strappacuore, ma noi ce ne disinteressammo perché non erano affari
che riguardavano l'opinione pubblica o la gestione del
pubblico.
L'unico nostro obiettivo quindi era quello di chiarire di fronte
ai valdostani se la questione lavorativa, in particolare le
assunzioni delle e nelle società partecipate hanno subito o
subivano delle influenze da parte di nostri amministratori per
capire se eravamo di fronte a semplici informazioni gravi, ma
sbagliate, oppure se eravamo di fronte a quella politica che il
compianto Mario Andrione chiamava molto efficacemente "volgare
amministrazione". Potremmo anche usare termini più forti, ma direi
che ci limitiamo a questa immagine, che rende bene.
Voglio poi sottolineare il grave, a mio avviso, posizionamento
allora del Presidente del Consiglio, perché nello stesso Consiglio,
ma verso la fine offrimmo a lei, collega, un'altra possibilità,
un'ancora di salvezza che lei non ha avuto la lucidità, direi la
volontà, che è ancora più grave, di cogliere. Con la stessa
arroganza forse del giorno prima ci fu bocciata da parte di tutta
la maggioranza l'iscrizione di una risoluzione, che sappiamo anche
avessimo chiesto a voto segreto forse sarebbe passata, poiché
abbiamo chiaramente i segnali, che chiedeva sostanzialmente le
stesse cose. Ricevemmo anche in quell'occasione una sonora lezione
di stile dall'Assessore capace, dall'Assessore
jolly
che,
come gruppo Union, vi giocate quando non avete più altre carte. Il
jolly è la carta utile, quella carta buona in tutte le occasioni,
quella più direi pesante, quella più importante di tutte le altre
carte, che in qualche modo chiude il cerchio. Dall'alto della sua
capacità oratoria ci fu risposto che eravamo quasi degli
speculatori, che non ci avrebbe portato bene perseverare in tale
direzione. Io non so come chiamarle queste affermazioni, Assessore
Marguerettaz, ma la prego non difenda più i suoi colleghi in questo
modo! È stato smentito dai fatti, perché il giorno dopo stesso
delle sue affermazioni credo che su tutti i giornali, preso credo
da un'ordinanza dei giudici, ci sono stati ripetuti passaggi che
smentivano esattamente quello che lei ci diceva: che non avevano
interesse pubblico. Perché sul fatto di sapere o meno come
avvengono le assunzioni, o come sono avvenute le assunzioni nelle
partecipate - io lo ripeto - è questione pubblica e direi anche che
in questi passaggi nell'ordinanza abbiamo letto, da quello che ci è
dato conoscere, che c'è la necessità di approfondire legami e
figure tra mondo imprenditoriale e politica. Mi pare che, ridendo e
scherzando, la sua creazione, la sua creatura (
4K
) sia
piazzata bene nella graduatoria delle "necessità da chiarire" e
nelle necessità che devono avere chiarimenti, ma ci arriveremo
anche lì, e questa è un'altra storia.
Queste due premesse per dire che è altrettanto grave che, dopo
due rifiuti a dare spiegazioni, oggi ci si inventi questa farsa.
Poi va bene, il "Libro Cuore" è sempre interessante da leggere,
siamo abbastanza adulti e saggi da poter accettare che è sempre
meglio fare gli interventi in questo modo. Sicuramente condivido
con lei che non è un bel momento della storia valdostana, oltre che
della storia politica; comunque, il Consiglio regionale, a nostro
avviso, non è un luogo di capricci e peripezie per mantenere sempre
il proprio
status quo
. Non me ne voglia, collega Contoz, se
le rubo questa immagine che rende bene, questo
status quo
che deve essere mantenuto a tutti i costi, non sappiamo perché, ma
deve essere ripristinato per poter ricominciare. Dovrebbe essere
invece servizio per i cittadini e se uno non riesce a svolgere tale
servizio, deve lasciarlo. Credo che non ci siano in questo caso
posti miei o posti tuoi visto che in questi giorni gira un
messaggio di uno dei vostri Assessori, che dice: "sono ritornato al
posto mio." Io non so, non l'ho ricevuto, quindi non ho avuto
questo piacere, ma credo che questo
status quo
si stia
ripristinando, ha ragione, collega Contoz. Oggi a distanza di 15
giorni, dopo 15 giorni di notizie di ogni tipo su Assessori della
nuova/vecchia Giunta Viérin, chiediamo quindi che venga fatta luce
su questa vicenda, che negli ultimi giorni ha avuto evoluzioni e
accelerazioni, diventando da vicenda personale - come l'avete
definita voi, ma per noi era una vicenda politica e pubblica (forse
la si voleva far passare così) -, a leggere certi atti, vicenda
inquietante.
Abbiamo letto in questi giorni passaggi applicati nell'ordinanza
cautelare, applicati a precisi dirigenti in società partecipate e a
fornitori che ci hanno lasciato basiti e che non sono precisamente
dei fatti personali e che non si possono banalizzare a fatti
personali. Non avevo mai sentito in Valle d'Aosta che le cause di
separazione avvenissero così come descritte in certi atti, con uno
dei coniugi che arriva con un avvocato -
pas un quelconque
,
collega Rollandin - e anche con un imprenditore - pas un quelconque
neppure questo -, fornitore di molte società partecipate
valdostane. Riprendo questo, collega Rollandin, perché il 9 marzo
2016 fu lei a rispondere ad una mia interpellanza in cui le
chiedevo come avvenivano le assunzioni in CVA e lei mi rispose che
avvenivano così e che si assumeva in base a quello che le
società...
(interruzione di un consigliere, fuori microfono)
... c'entra... erano già stati chiesti allora dei chiarimenti
anche in commissione e lei mi rispose che era stato assunto un
quelconque. Allora io riprendo questo dato che non sono proprio un
quelconque, perché queste persone che vengono citate sono fornitori
di molte società partecipate valdostane che si presentano con
un'offerta di lavoro ad una causa di separazione, io sono rimasta
basita di fronte alla lettura di queste cose. Non so se sia vero,
mi auguro davvero che si faccia chiarezza, perché altro che prime
pagine del giornale nazionale, andiamo a finire anche nei fumetti
questa volta! Io non giudico, ripeto, credo che queste descrizioni
non siano possibili in Valle d'Aosta, però meritano delle risposte,
ritengo che i valdostani debbano avere delle risposte.
Tralascio altri passaggi scritti che ho trovato che dovrò
leggere probabilmente due o tre volte, perché mi sembrano davvero -
come viene descritto molte volte - inquietanti da approfondire.
Oggi quindi, collega Rini, pur nel rispetto delle indagini - e
anche con lo spirito garantista che sicuramente noi non andiamo a
togliere - lei ha giustamente precisato e ha fatto bene a dire che
lei è stata solo ascoltata come persona informata sui fatti, quindi
non c'è nessun coinvolgimento, però noi riteniamo che le sue
dimissioni sarebbero non solo opportune, poiché anche
l'atteggiamento che ha assunto la scorsa volta non è un
atteggiamento normale, così come non lo era quello della
maggioranza. Non è un atteggiamento normale quello che avete
assunto l'altra volta, avete provato per ben due volte di farci
desistere dal chiedere, poi oggi lei giustamente in qualche modo ha
chiesto di poter anticipare, ma anche in modo pacato poteva dirlo
l'altra volta. Io quindi credo che anche quell'atteggiamento
dell'altra volta sia da approfondire, perché non è normale. In
questo, ad esempio Rollandin, quando allora era Presidente, fu
molto più scaltro, rispose - non so se al collega Cognetta - in
modo molto più pacato: "riguardo a quello io non posso confermare,
ma non posso neppure escludere". Credo che sia stata una risposta
semplice, però una risposta netta. Lei diede una risposta chiara in
quel momento, poi potevamo essere o meno d'accordo, ma lei non si
sottrasse a rispondere. Cosa che è avvenuta la scorsa volta, che ci
fa collegare questo aspetto che abbiamo trovato in queste
informazioni ricevute quasi tutte dai mezzi di informazione, quindi
sicuramente devono essere ancora confermate... ma ci fanno
collegare questi aspetti a due nostre iniziative che facemmo nel
2016. In particolare, non so se abbia a che fare con questa saga
kafkiana a cui stiamo assistendo, dove non sappiamo bene, ma pare
esserci uno spregiudicato che offre dei lavori con contratto con
solo la firma da apporre, con tutto pronto nelle cause di
separazione. Io non so se questo sia da collegare, ma il 1°
febbraio 2016 in II Commissione e poi il 9 marzo 2016 in Consiglio
il nostro gruppo ALPE già chiese spiegazioni riguardo
all'assunzione, quindi successiva ai fatti descritti di cui oggi
abbiamo parlato, con contratto a tempo determinato, interinale
presso CVA proprio di un parente che in qualche modo appare anche
in questa vicenda. Come ci è stato ribadito dall'allora Direttore
di CVA, fu assunto nell'Ufficio legale proprio perché era un
ingegnere, quindi non un avvocato, come forse qualcuno si sarebbe
aspettato, ma un tecnico nell'Ufficio legale di cui proprio in quel
momento c'era bisogno. Fu assunto quindi con anche credo una
piccola commissione che scelse, come lei mi spiegò il 9 marzo
2016.
Trattandosi ora questa di un'assunzione in una società
partecipata, chiediamo - ed è per questo che noi chiedevamo che lei
potesse in qualche modo spiegare - che si faccia chiarezza fino in
fondo su questa vicenda. È giusto che ognuno di noi in quest'aula
possa esprimere anche la sua estraneità ai fatti, è giustissimo e
io credo sia anche auspicabile che poi la maggior parte delle cose
che vengono supposte non siano poi reali, ma ritengo anche che i
cittadini valdostani abbiano altrettanto diritto di avere chiarezza
e di avere anche direi un Assessore all'istruzione efficiente,
sereno che non debba essere sostituito e scavalcato in ogni
iniziativa dal Presidente Viérin, che da un mese ha ripreso tutte
le iniziative che già la scorsa Giunta, lo scorso Governo aveva
predisposto e che si comporta a tutti gli effetti da Assessore
all'istruzione, oltre che per un periodo
ad interim
da
Assessore al bilancio, Assessore anche al Tunnel del Gran San
Bernardo, eccetera. I cittadini hanno diritto di sapere se le
regole di trasparenza e di pari opportunità in questa singolare
vicenda... io la chiamo così e spero di essere davvero smentita,
chiederò chiaramente scusa quando succederà, magari nella prossima
legislatura, Assessore Rini. Lei ha detto: "qualora venga
fuori...", ma credo che i tempi siano chiari a tutti, io non potrò
più chiederglieli, perché magari non ci sarò più io, ma lei
continuerà sicuramente ad esserci perché lo sappiamo che sarà
difficile che in questa legislatura si possano avere delle
certezze. Come vede, i tempi spesso sono lunghi, quindi, per
carità, non mettiamo limiti alla provvidenza, ma sappiamo benissimo
che se lei voleva davvero dare un segnale, lo avrebbe dovuto fare
oggi, non quando lo riterrà opportuno, magari nella prossima
legislatura.
Crediamo che quindi sia importante sapere questo e fare
chiarezza su questo, perché ritengo che in Valle d'Aosta ci
fossero, e ci sono ancora, molti ingegneri che, se avessero avuto
la notizia e l'informazione di un posto a tempo determinato
nell'Ufficio legale di CVA, magari da funzionario con un lauto
stipendio, anche a tempo determinato, avrebbero sicuramente
concorso e partecipato per ottenere quel lavoro e magari avrebbero
anche avuto i requisiti o degli altri requisiti, o dei titoli
migliori. Ormai direi che questo posto è al terzo rinnovo ancora a
tempo determinato, non fu in realtà fatto un concorso, ma credo che
su questo molti cittadini abbiano diritto di sapere, molti
lavoratori disoccupati, lavoratori a volte anche laureati. Credo
proprio che, in quanto cittadini, molti valdostani siano rimasti
colpiti dal fatto che ci fossero rapporti quanto meno inopportuni
tra un imprenditore ed enti pubblici.
Noi le ribadiamo il nostro invito a dimettersi, a fare chiarezza
e, visto che c'è un cambio in corso dell'Assessore al bilancio, ne
fate due, nessuno quasi se ne accorgerebbe. Crediamo che il tempo
di questa Giunta sia scaduto, è una Giunta vecchia già prima di
iniziare, che rimane zoppa (oggi zoppa pure) e rimane in piedi solo
più come un organismo di nuove nomine dirigenziali, non casuali,
non banali, di eccellenza direi e per l'iperattività sicura, questa
non possiamo negarla, del suo Presidente. Sicuramente quindi lei ha
provato a giocare d'anticipo, noi rimaniamo fermi sulle nostre
posizioni, crediamo che il Consiglio regionale, l'intera Valle
d'Aosta debba avere spiegazioni e le devo dire la verità, l'ho già
detto in altre occasioni: credo che il ruolo principale del
Consigliere regionale sia quello propositivo di leggi, di fare e di
proporre leggi; quello ispettivo, di controllare bene o male gli
atti, o di controllare le procedure o le modalità di assunzione,
tutto sommato, in un sistema non malato, in un sistema sano non
dovrebbe spettare ai Consiglieri regionali, neanche a quelli di
opposizione. Dico questo anche con un certo dispiacere di dover
ritornare su questa vicenda, così come - non possiamo negarlo -
dovremo probabilmente tornare anche su altre vicende, così a caso:
4K, Forte di Bard, insomma tutti quei
dossier
- come li ama
chiamare il collega Guichardaz, quando si ricordava ancora, quando
era in opposizione e parlava di dossier - che, quando noi li
abbiamo proposti e li abbiamo messi in evidenza, siamo stati anche
derisi, quante volte? Fortunatamente i cittadini valdostani, se non
vengono a seguire qua, non vedono quando qualcuno dei nostri
colleghi ride rispetto a nostre iniziative. Credo che oggi più che
mai la frase già citata prima dal collega Chatrian di Mario
Andrione sia opportuna: "la politica senza ideali non è politica, è
sempre necessario avere un'idea da portare avanti, senza idee non
si fa politica, si fa solo della volgare amministrazione, che poi
sovente degenera in corruzione". Noi chiedevamo delle
rassicurazioni per non dover pensare che, purtroppo, ci ha
azzeccato in pieno il compianto Mario Andrione.
Presidente -
Considerata l'ora, credo che possiamo
chiudere qui i lavori mattutini. I lavori riprenderanno alle 15:30.
La seduta è tolta.
---
La seduta termina alle ore 12:59.
