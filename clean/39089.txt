Classificazione
COMMERCIO
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali



Oggetto del Consiglio n. 2420 del 26 ottobre 2016 - Resoconto
OGGETTO N. 2420/XIV - Reiezione di mozione: "Impegno per
garantire la liquidazione dei rimborsi per mancato introito
spettanti agli esercenti di attività commerciali di La Palud a
Courmayeur".
Farcoz (Presidente) -
Punto n. 24 dell'ordine del giorno.
Ha chiesto la parola la Consigliera Certan, ne ha facoltà.
Certan (ALPE) -
Questa mozione l'avevamo presentata nello
scorso Consiglio e l'avevamo ritirata perché in effetti eravamo
stati un po' imprecisi. Avevamo già concordato in parte che
l'avremmo ripresentata, riguarda il rimborso del mancato introito
per i tanti commercianti della frazione La Palud degli anni 2013 e
2014, quando ci sono stati i lavori per la frana di La Saxe e per
la costruzione del vallo di La Palud. Abbiamo appreso nella scorsa
seduta dall'Assessore Baccega che è scaduta la nomina del
coordinatore e che quindi non possono essere in questo momento
liquidate queste cifre, che abbiamo detto essere anche abbastanza
irrisorie, quindi crediamo che a questa situazione si debba mettere
fine e si debba porre un punto, perché credo che sennò si rasenta
il ridicolo e, proprio perché il Capo della Protezione civile, anzi
due diversi Capi della Protezione civile avevano preso questo
impegno di rimborsare gli abitanti, crediamo che oggi più che mai
sia importante verificare questa situazione. Lei la scorsa
settimana aveva preso l'impegno, porti pazienza, noi con questa
mozione vorremmo che questo impegno a farsi interpreti nelle sedi
opportune della problematica di mancato pagamento, affinché sia
garantita agli esercenti e agli albergatori la liquidazione
dell'indennizzo dovuto entro dicembre 2016, che mi sembra una data
di buon senso...vorremmo che la concordaste con noi e che venisse
votata proprio per dare un termine a questa situazione, che forse è
andata anche oltre i termini normali di decenza.
Dalle ore 22:25 riassume la presidenza il Presidente
Rosset
.
Rosset (Presidente) -
Non ci sono richieste di
intervento, dichiaro chiusa la discussione generale. Ha chiesto la
parola l'Assessore Baccega, ne ha facoltà.
Baccega (SA) -
Come avevo detto nel Consiglio scorso,
siamo molto attenti e cerchiamo di sollecitare con grande
attenzione questa problematica a Roma. Devo peraltro evidenziare
che, a differenza di quanto indicato nelle premesse della mozione,
non spetta alla Regione rinnovare l'ordinanza alla Protezione
civile, ma il coordinatore deve essere nominato dalla Protezione
civile. Noi abbiamo il 21 aprile correttamente chiesto la proroga
fino a fine anno proprio per avere la possibilità di operare in
questa direzione. Nel frattempo la Protezione civile aveva chiesto,
con una nota, una serie di relazioni per verificare se esisteva
effettivamente la copertura dei contributi sui fondi disponibili
nella contabilità speciale. Per rispondere a questo quesito,
abbiamo dovuto fare tutta una serie di verifiche che si sono
protratte fino ad agosto; fatte queste verifiche, è stato risposto
alla Protezione civile il 3 agosto. Pertanto, ad oggi tutta la
procedura perché possa essere approvata da parte del commissario
delegato per liquidare i contributi di esecuzione, i famosi 77 mila
euro, è stata completata. A questo punto si sta aspettando che
venga trasmessa l'ordinanza con la quale viene prorogata la
contabilità speciale, però nel confronto di questa settimana il
Coordinatore del Dipartimento della Protezione civile ci ha detto
che la bozza di ordinanza è stata già inviata al Ministero
dell'economia e delle finanze per il necessario visto prima della
firma dell'ordinanza, quindi è nostra intenzione proseguire a
sollecitare. Io credo che su questa mozione possiamo anche decidere
di astenerci.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Assessore Baccega, prendiamo atto di
questa vostra astensione, non abbiamo parole. Credo che chi ci sta
seguendo avrà capito benissimo
(interruzione dell'Assessore Baccega, fuori
microfono)
...guarderanno anche altro, ma chi ha a cuore certi temi
sicuramente guarderà anche questo e avranno preso atto della sua
risposta: come banalizzare un problema che, come Amministrazione
regionale, avete trascinato in modo veramente increscioso. Oggi
abbiamo cercato di essere anche
soft
, ma di garantire quello
che avete promesso due anni fa e che non avete ancora fatto in modo
che venisse dato. Astenetevi: è l'ennesima bellissima prova di
quanto tenete alla popolazione valdostana!
Presidente -
Non ci sono altre richieste di intervento,
metto in votazione la mozione. Dichiaro aperta la votazione. La
votazione è chiusa.
Presidente: 31
Votanti           
: 6
Favorevoli: 6
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Con questo punto concludiamo i lavori come concordato nella
Conferenza dei Capigruppo e proseguiremo i lavori domani mattina
alle ore 9:00. Buonanotte a tutti. La seduta è sospesa.
---
La seduta termina alle ore 22:32.
