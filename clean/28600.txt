Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 102 del 4 aprile 1969 - Resoconto
OGGETTO N. 102/69 - Finanziamento di spese per l'esecuzione
di opere di pubblica utilità, in Comune di Saint-Vincent, su fondi
provenienti alla Regione dalla Casa da gioco. Delega alla
Giunta.
Colombo (P.S.U.) -
Non penso che ci sia da fare una
relazione a questo provvedimento perché è il solito provvedimento
che portiamo in Consiglio tutti gli anni, l'unica cosa che posso
dire è che abbiamo concordato con il Comune di Saint Vincent come
destinare questi fondi del 5% nella misura di 165 milioni. Abbiamo,
attraverso il nostro intervento, evitato che ci fosse un eccessivo
frazionamento degli interventi stessi del Comune e quindi portiamo
all'approvazione questo elenco di opere che il Comune vorrebbe
mettere in appalto nel corso dell'anno.
Manganoni
(P.C.I.) -
Io voglio porre solamente
alcune domande: 1°) acquisto terreni per costruzione Ospedale, cioè
dove è pressappoco la località; 2°) acquisto terreni del Polo Nord,
vorrei sapere a quale uso si intenderà di dire questi terreni e a
che prezzo al mq. si prevede di comperarli; 3°) strada di La Tour,
a che punto siamo adesso, cioè quanti metri, quanti chilometri sono
stati costruiti oggi in quella strada, se con questi 10 milioni si
arriverà a La Tour, nel caso non si arrivi con questi 10 milioni in
che anno si intende raggiungere il villaggio La Tour.
Tonino (P.S.I.U.P.) -
Vi è stato un provvedimento
deliberativo n. 29 in data 11 aprile 1949, vent'anni or sono, nel
quale il Consiglio regionale stabiliva di stanziare nel bilancio
regionale un fondo per un importo pari al 5% degli introiti netti
derivanti dalla Casa da Gioco a favore del Comune di Saint Vincent
da destinarsi ad opere atte a sviluppare le attrezzature turistiche
di quel paese.
Ora, a parte il fatto che dette opere siano quasi sempre state
fatte per lo sviluppo turistico e ben poco sia stato speso per la
collina di Saint Vincent, credo sia legittima la mia protesta che
va a difesa degli altri Comuni della Valle, di sottolineare come
ancora oggi si debba continuare a dare un contributo che, a
differenza di vent'anni fa, che poteva essere di una ventina di
milioni, raggiunge invece oggi quasi i 20 milioni e, di questo
passo, potrebbe diventare per i prossimi anni in misura ancora
molto superiore. Non è possibile che questa Giunta continui a
portare avanti un provvedimento che poteva andare bene quindici o
venti anni fa ma che oggi sarebbe opportuno modificare; vi sono
Comuni della Valle d'Aosta che hanno urgente bisogno di interventi
per sopravvivere alle esigenze di oggi giorno, pertanto ritengo che
il concetto che poteva essere giusto, ripeto, nel 1949, debba
essere modificato, per cui propongo all'attenzione del Consiglio
una sostanziale modifica del provvedimento deliberativo dell'11
aprile 1949. Non voglio nemmeno immaginare quale sia la somma che
il Comune di Saint Vincent abbia introitato col 5% delle entrate
della Casa da Gioco in vent'anni, ma penso che se l'Amministrazione
Comunale di Saint Vincent ha fatto una corretta amministrazione di
questi soldi ha potuto, durante questo ventennio, sviluppare il
turismo come nessun altro Comune d'Italia abbia potuto fare, perché
si tratta, in definitiva, di miliardi.
Ora, a questo punto, è bene che si tirino le somme, è
impensabile e altrettanto ingiustificabile mantenere valido il
deliberativo dell'11 aprile 1949, non voglio fare delle proposte,
ma, nello stesso tempo, ritengo che questo 5% possa essere
modificato sia in relazione, come dicevo prima, ai 20 anni che se i
soldi sono stati spesi bene non ci dovrebbero essere più grandi
necessità, sia perché le entrate della Casa da Gioco da ora sono
cresciute dieci volte. Per cui propongo che questi soldi vengano
adoperati nel prossimo futuro per riattivare sia la Fera di Saint
Vincent in primo luogo, in secondo luogo si impegni la Regione
all'acquisto di terreni destinati all'industrializzazione in Comuni
ove si registra una carenza in fatto di industrie, per cui i
lavoratori sono costretti a fare i pendolari vita natural durante.
Chiedo ai colleghi Consiglieri e, in modo particolare, alla Giunta
di voler dibattere la proposta testé fatta che non è in definitiva
una precisa proposta, ma che comunque è un'indicazione al Consiglio
di rivedere un concetto che non ha più ragione di esistere. È
ovvio, però, che avendo già quest'anno il Comune di Saint Vincent
predisposto un piano di lavori in concordanza con la Regione, lo
stesso piano vada in porto, ma che fin da oggi si stabilisca già,
in linea di massima, quale dovrà essere in futuro l'orientamento
del Consiglio regionale su questo problema.
Bancod
(U.V.) -
In sede di discussione di bilancio
l'Assessore Colombo aveva assicurato che l'esecuzione di certi
lavori di fognatura e acqua potabile necessari per la collina di
Saint Vincent, tuttora quasi completamente sprovvista, sarebbero
stati inclusi in questo finanziamento. Vorrei quindi sapere se
questo opere sono state tenute in considerazione, poiché non è
giusto che una collina di Saint Vincent sia ancora esclusa da
questi impellenti benefici.
Caveri
(U.V.) -
Je regrette de devoir dire que
malheureusement nous devons encore une fois constater que les
Administrateurs de la Junte de Saint-Vincent sont des piètres
Administrateurs. Ils ne voient pas un problème important, ils n'ont
pas une idée dans la tête, ils vivent au petit jour, au petit
bonheur et pour se convaincre il suffit de voir comment on a
distribué ces 165 millions, sur ce programme de la Junte Communale
de Saint-Vincent qui n'a aucune idée pour l'administration de cette
Commune si importante, aucune idée générale, rien, aussi ici manque
d'imagination, manque d'idée, crise des cadres administratifs et
alors sur ce programme on pourrait écrire les mots prononcés par
Gioppino, le masque de Bergame, qui disait toujours "quad de pan,
quad de vin, e quad de lunadeghin" et c'est vraiment comme ça, les
165 millions ont été pulvérisés dans un tas d'intervention d'aucune
importance.
Pedrini
(P.L.I.) -
In linea di massima noi siamo
d'accordo sulla spesa e vorrei giustificare questo accordo in
quanto riteniamo, contrariamente a quanto ha detto il Consigliere
Tonino, che Saint Vincent debba essere potenziato veramente in
maniera più ancora di quella che è potenziata fino ad oggi.
Devo concordare, in linea di massima, col Consigliere Caveri,
però perché evidentemente se io condivido perfettamente
l'impostazione del contributo spettante col 5% ecc. dei 165
milioni, altrettanto dico che effettivamente, il Consigliere Bancod
ha detto bene, la collina è stata totalmente dimenticata e la
collina di Saint Vincent è una collina che si presta benissimo a
essere valorizzata e non capisco perché su un importo così alto
come quello di 165 milioni non si sia trovata la possibilità di
dare quei 10-15-20 milioni che, sia pure cifra modesta, avrebbero
potuto permettere di affrontare in modesto modo, ripeto, il
problema.
Noi siamo d'accordo però sull'impostazione data, vorremmo
soltanto che i soldi fossero meglio spesi, vorremmo che veramente,
io ho visto qua 62 milioni per l'acquisto terreni Polo Nord, io
sono perfettamente d'accordo su questa spesa di terreni del Polo
Nord perché verrebbe a creare l'acquisto di questi terreni
un'importante isola proprio nel centro di Saint Vincent dove ve ne
è maggiormente bisogno, però ad un dato punto io avrei voluto, così
come approvo questo acquisto di terreni, una piccola relazione su
quello che verrà fatto in questi, su questi terreni, perché è
facile ad un dato punto dire ma noi adesso comperiamo per 62
milioni quei terreni poi dopo vedremo, ce ne vorranno altri 62 per
fare magari delle opere caotiche o qualcosa. Il Consiglio regionale
avrebbe dovuto almeno per un minimo di rispetto, avere un piccolo
programmino e dire noi spendiamo 62 milioni e abbiamo intenzione di
fare questo, di modo che al Consiglio regionale, sia pure dando poi
mandato alla Giunta, ma aveva un minimo di possibilità di poter
dibattere il problema, ognuno aveva la possibilità di dire il suo
parere e in fondo, può darsi che anche noi della minoranza,
avessimo qualche idea più brillante di qualcuno della maggioranza
sul come utilizzare i terreni del Polo Nord. Invece noi qua siamo
totalmente esclusi da quella che è la discussione su questi
problemi. Evidentemente questo ci lascia un po' perplessi, lo
ripeto, mi voglio ripetere ancora una volta, d'accordissimo,
contrariamente con quanto ha detto il Consigliere Tonino, sullo
stanziamento per Saint Vincent, io addirittura direi che - non ne
abbiamo è evidente - ce ne vorrebbero di più, perché o facciamo
veramente di Saint Vincent quella stazione termale, turistica, da
gioco, che si vuole fare oppure tiriamo giù la serranda e non
pensiamo più a niente, accontentiamoci di quel poco che, di quel
poco che ci viene e che verrà diminuito se non faremo niente,
perché noi abbiamo qua vicino dei Casinò, sia a Chamonix, come a
Divonne, come da altre parti, che sono ormai ad un tiro di schioppo
e se noi non ci mettiamo nella testa di fare di Saint Vincent una
città veramente turistica, noi non riusciremo evidentemente a
mantenere la clientela che vi è oggi. Per questo io con tutte
queste riserve dò evidentemente il mio voto favorevole per la spesa
totalmente pur non condividendo l'impostazione che è stata data,
perché la ritengo errata come impostazione e come relazione al
Consiglio regionale.
Savioz
(P.C.I.) -
Questa volta, per la verità,
insomma si vedono delle cifre un pochettino più sostenute, però
quello che io lamento per il Comune di Saint Vincent e che già ho
lamentato a suo tempo e sempre altri lamentano con me, è il fatto
che si spendono dei soldi e sommando gli anni gli uni agli altri si
arriva a delle cifre di centinaia e centinaia di milioni e i
problemi di importanza fondamentale di questa piccola cittadina non
sono né tanto meno risolti. Ora io non so se possiamo continuare a
dare questi soldi senza chiedere che un indirizzo diverso, uno
studio più approfondito e un programma di lavori ben chiaramente
definito venga fatto, mi sembra che non sia giusto che 165 milioni
vengano spesi, io non discuto sulle opere, le opere sono tutte
interessanti, non si può alzarsi in Consiglio e dire non voglio che
si faccia non so la copertura del canale della pianura, io non
posso dire questo, però io posso dire che questi 165 milioni, se
fossero stati già negli anni precedenti e, visto che negli anni
precedenti non sono mai stati fatti questi piani di una certa
envergure, bisognerebbe avere il coraggio di imporre al Comune di
Saint Vincent finalmente una soluzione del genere. Noi abbiamo
cercato a suo tempo e abbiamo tirato avanti quattro mesi prima di
deliberare, di dare i contributi, purtroppo ci sono mancate le
forze per poter ottenere tutto quello che avevamo chiesto
all'allora Amministrazione del Comune di Saint Vincent, ma credo
che questo sforzo debba essere continuato e raggiungere il fine a
cui tutti tendiamo perché io dico sempre questo: il Comune di Saint
Vincent, così come è oggi, va avanti grazie soltanto alla sua Casa
da Gioco, se eventualmente, per una ragione qualsiasi dovesse
chiudersi la Casa da gioco, il Comune di Saint Vincent cade in una
situazione infima, peggio di qualsiasi altro Comune della Valle
d'Aosta, perché? Perché non ha niente al di fuori della Casa di
Gioco, e siccome si continua a girare attorno alla Casa da gioco ed
esclusivamente alla Casa da gioco, io penso che in un futuro domani
questo è un danno per il Comune di Saint Vincent. Bisognerebbe
vedere di fare un programma di opere pubbliche che trattino a fondo
i problemi inerenti al Comune di Saint Vincent, e oserei porre una
proposta: vorrei che la Giunta, tramite le Commissioni competenti,
provvedesse ad elaborare un qualche cosa in merito.
Germano (P.C.I.) -
Perché il mio è un problema che centra
ma centra relativamente.
Montesano (P.S.U.)
- Fuori argomento allora?
Germano (P.C.I.) -
No, no è brevissimo, non è fuori
argomento, cioè abbiamo discusso in Consiglio il grosso problema su
quattro o cinque mozioni da noi presentate dell'utilizzazione dei
2.100 milioni che la SITAV doveva investire sulla base del rinnovo
del contratto. Noi non eravamo di quella opinione, voi siete stati
dell'opinione di fare un piano turistico dove assieme ai 2.100
milioni della SITAV vi erano altri 700 circa milioni, parte del
Comune, parte della Regione, questo era il piano turistico
presentato, da voi approvato. Quando abbiamo fatto la discussione,
il 29 gennaio, qui, che abbiamo visto quei progetti di massima, voi
avete detto maggio, giugno cominciano i lavori, il Presidente della
Giunta ha affermato con matematica sicurezza, nonostante le nostre
obiezioni. Ora noi abbiamo discusso il piano di opere pubbliche e
c'era la cifra di 50 milioni senza nessuna specificazione, non si
specificava niente, ora vediamo il piano di opere del Comune e non
c'è niente, ora io volevo chiedere all'Assessore ai Lavori
Pubblici, Assessore Anziano, se per la SITAV le cose stanno allo
stesso modo, cioè se questi piani particolareggiati e definitivi
sono stati fatti, si stanno facendo e si comincia veramente a
maggio o giugno o se invece si andrà tutto ad un altr'anno non
utilizzando questi 2.100 milioni nel Comune di Saint Vincent che
rappresentano una mole di lavoro per l'edilizia e per la necessità
che abbiamo di miglioramento della Casa da gioco che sono
necessari. Io vorrei sapere a che punto stanno queste cose per,
riservandoci eventualmente di presentare una mozione, perché a quel
che, io non ho sentito niente, ho sentito il 29 giugno, il
Presidente della Giunta parlare di una convenzione con la SITAV, è
stata fatta? Sentiamo un po', io vorrei sapere come stanno queste
cose.
Colombo (P.S.U.) -
Rispondo per primo alla domanda che è
stata posta dal Consigliere Germano, dicendo che come già a
conoscenza del Consiglio la Giunta ha approvato in linea di massima
il piano che è stato presentato dagli Architetti incaricati del
problema; è in atto la progettazione, devo dire però che la
progettazione comporta un numero di tempo certamente maggiore di
quello che era stato enunciato dal Presidente della Giunta,
certamente non avremmo i progetti esecutivi per le opere previste
per il complesso turistico nel tempo che era stato enunciato che,
mi pare, si parlava di maggio o di giugno, quindi con quella
progettazione andremo certamente più in là. Da parte nostra c'è
l'impegno della costruzione di alcune infrastrutture per le quali
noi abbiamo finanziato quest'anno 50 milioni, entrando invece nel
merito della deliberazione che viene portata al Consiglio, in
risposta al Consigliere Manganoni, devo dire che l'acquisto dei
terreni per la costruzione dell'Ospedale viene fatto nelle
vicinanze delle Terme, è stata indicata di comune accordo con la
Sovrintendenza quella zona e quindi le trattative sono per
l'acquisto dei terreni nelle vicinanze lì delle Terme.
Sull'acquisto dei terreni del Polo Nord, la cui spesa ammonta a 97
milioni e 500 mila, il Comune ha fatto un compromesso con un
proprietario per la corresponsione quest'anno di 50 milioni più 12
milioni per le spese di acquisto e la corresponsione della
differenza in altre tre annualità, io ritengo che qui il Comune,
avendo già immediatamente la disponibilità dei terreni, ha fatto un
compromesso ottimo perché gli consente di poter dare il via ai
lavori e di pagare naturalmente il terreno in alcune annualità
senza pesare troppo su quello che è il bilancio comunale.
La destinazione sarebbe a zona verde, parcheggio e zona verde,
lì è una zona abbastanza centrale, certamente questa esigenza è
sentita da parte del Comune di Saint Vincent e quindi risolve un
problema non indifferente. Il prezzo non ne sono a conoscenza,
questo particolare per la verità non ne sono conoscenza; mi riservo
eventualmente di comunicartelo.
Sul problema della strada di La Tour, questo è un 3°
finanziamento che viene fatto da parte del Comune di Saint Vincent,
10 milioni mi pare che erano stanziati nel 1967-68, qualche cosa
del genere, 10 milioni nel 1968 e altri 10 milioni nel 1969, stanno
trattando i terreni e mi si è detto, dato per scontato, quest'anno
dovrebbero iniziare i lavori per questo importo. Ritengo che però
la somma sino ad ora finanziata non sia sufficiente per
l'ultimazione dell'opera, perché mi pare che l'opera ammonti sui 45
milioni.
Sull'osservazione fatta dal Consigliere Tonino io devo dire che
qui ci troviamo di fronte naturalmente ad una deliberazione
consiliare del 1949, che abbiamo sempre portato avanti fino a
quest'anno, sulla quale anche tu mi pare sei d'accordo per la sua
approvazione, poni il problema di una revisione di questa delibera,
io ritengo naturalmente che sul problema, dal momento che è stato
deliberato dal Consiglio, si debba esprimere il Consiglio,
eventualmente se tu ritieni di farlo presenti una mozione e
sentiremo un po' il Consiglio quello che ha da dire nel merito.
Sull'impostazione da parte del Comune dove non si affrontano i
grossi problemi, naturalmente del Comune stesso, devo dire che il
Comune stesso ha dato incarico a dei professionisti per uno studio
del problema economico e soprattutto di sviluppo del Comune di
Saint Vincent... (
voce:
...generale?) ...no, non è generale,
ed io mi auguro che il prossimo anno, sulla base di questo studio,
anche il programma possa essere affrontato con una visione diversa
di quella che è stata la presentazione di quest'anno.
Acquedotti e fognature che sono state sollevate dal Consigliere
Bancod; noi qui diamo naturalmente questo 5% che comporta i 165
milioni, noi stessi abbiamo voluto una distribuzione anche di
interventi nei confronti dei problemi della collina, però abbiamo
anche cercato di non frazionare troppo gli interventi stessi perché
altrimenti non si affrontano effettivamente quelli che sono i
problemi del Comune di Saint Vincent; ritengo però che il Comune,
con il suo bilancio normale, le sue entrate normali, possa
affrontare anche questi problemi degli acquedotti e delle
fognature, anzi so che alcuni finanziamenti in questo senso sono
previsti, mi farò interprete di questa richiesta da parte del
Consigliere Bancod perché questa attività, questi finanziamenti
vengono intensificati nei confronti dei problemi della collina.
Credo di aver risposto a tutte le domande.
Caveri
(U.V.) -
L'Assessore Colombo non ha
certamente bisogno di riconoscimenti da parte nostra, ma mi sia
consentito di dire che tutti sappiamo che è un onesto
amministratore, però là dove ha parlato un momento fa dei progetti
della SITAV rispondendo alla domanda del Consigliere Germano, ci è
parso un po' troppo deboluccio l'Assessore Colombo quando ha
parlato con molta calma e con eccessiva tranquillità del fatto che
i progetti della SITAV si prevede - questo rispondendo alla domanda
del Consigliere Germano che io cercavo con l'occhio ed ho visto che
era vicino al Presidente del Consiglio - dunque che questi progetti
della SITAV che, secondo il Presidente Bionaz sarebbero stati
pronti nel mese di maggio - giugno 1969, lei però ha detto adesso
che non saranno pronti per quell'epoca; ora questa sua
dichiarazione ci preoccupa molto perché quei tali lavori della
SITAV si sarebbero dovuti fare entro il 31 dicembre - aiutami
Fosson di quale anno - 1967, mi sembra, ho indovinato l'anno sì?
Nel 1967, il 1967 è passato, i lavori non sono stati fatti, è
passato il 1968, se i progetti esecutivi non saranno pronti nemmeno
per il mese di maggio e giugno del 1969 qui passa di nuovo anche
l'anno 1969 e non saranno fatti i lavori, ora questa dichiarazione
è molto grave, ora io ammiro la santa calma dell'Assessore Colombo
che ha un carattere molto migliore del mio e che non ha scatti di
collera e impulsività ecc., però lo vorremmo vedere un po' meno
calmo e un po' più energetico in materia.
Colombo (P.S.U.) -
Accolgo il suo suggerimento e oggi
prenderò un po' di pastiglie per prendere un po' più di decisione!
No, io vorrei chiarire subito e ritengo anche di cogliere
l'interpretazione del Presidente Bionaz che quando lui ha parlato
dei progetti per il mese di maggio, giugno, certamente si è
riferito a dei progetti di larga massima, è impensabile che nel
giro di sei mesi si possa attendere una progettazione di quel
livello, di quella complessità, di quella anche integralità così
come è il complesso del Centro Turistico di Saint Vincent, quindi
quando dico che certamente non avremo i progetti esecutivi per il
maggio e giugno lo dico a ragion veduta, perché non li avremo, sarà
nostra premura comunque sollecitare naturalmente la SITAV perché
faccia fare tutti gli sforzi possibili e immaginabili allo studio
che è incaricato di questa progettazione perché la progettazione
vada avanti il più speditamente possibile, di questo gliene posso
assicurare non solo perché intendo farlo nel futuro, ma le dirò che
ho firmato una lettera ieri l'altro, ho firmato una lettera proprio
su questo problema.
Fosson
(U.V.) -
Non pensavo di parlare su questo
argomento ma proprio dalle risposte.
Montesano (P.S.U.) -
Sì, ma noi stiamo scivolando su un
argomento.
Fosson
(U.V.) -
No, chiedo solo un'informazione
dato che siamo venuti su questo tema perché effettivamente quando
abbiamo parlato del problema del nuovo Centro, si era prospettato
che così, in linea di massima, un qualche cosa esisteva già e si
era presentato, io vorrei solo chiedere: ad un certo momento noi
non chiediamo i progetti definitivi di tutti i lavori ma la Giunta,
insieme con la SITAV, ha determinato la priorità di quello che
bisogna attuare sempre in base agli impegni presi? Prima
domanda.
Secondo: se ha determinato questa priorità.
Montesano (P.S.U.) -
No, no, Consigliere Fosson, scusi,
io volevo, ho pregato già il Consigliere Germano di non entrare in
questo argomento che non interessa l'oggetto; adesso invece si è
incominciato e non la finiamo più, io prego l'Assessore Colombo di
chiudere questo argomento perché altrimenti noi scivoliamo in un
argomento che è vasto di per sé stesso, e ognuno si deve rendere
conto di questa esigenza, lei fa delle domande e naturalmente
l'altro deve rispondere.
Fosson
(U.V.) -
Presidente, mi permetta, faccio
solo due domande, quindi siccome si è venuti sull'argomento e non
voglio allungare la discussione, però da quanto ho sentito i
progetti saranno presentati, saranno solo di larga massima, quindi
non avremo i progetti definitivi, io chiedo: la Giunta ha
determinato la priorità dei lavori che sono da farsi in base agli
impegni presi con la SITAV? Se ha determinato questa priorità
insista per passare i progetti definitivi della prima opera
eventualmente che deve essere presentata, non avrà mica da
presentare tutti i progetti definitivi, il quadro di massima da voi
è già stato approvato perché ce lo avete portato in Consiglio e
avete detto: noi siamo orientati a fare questo, anche se noi
eravamo contrari, ma ad un certo momento è logico che si chieda,
allora si passa all'attuazione di qualche cosa?
Colombo (P.S.U.) -
Un discorso molto breve: la mia
lettera di mercoledì scorso riguarda proprio esattamente questo
problema mentre sollecitiamo la progettazione in generale di tutto
con somma urgenza, indichiamo la priorità, così come era stato
fatto anche nel passato, delle opere che naturalmente sono previste
nel contratto; quindi su questo siamo perfettamente d'accordo e ci
stiamo muovendo in questa direzione.
Montesano (P.S.U.) -
Allora chi approva alzi la mano,
contrari? Astenuti? Il Consiglio approva all'unanimità.
