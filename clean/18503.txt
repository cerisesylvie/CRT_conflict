Classificazione
TRASPORTI E VIABILITÀ
Viabilità
Autostrade e trafori alpini


Resoconto integrale del dibattito dell'aula
Oggetto del Consiglio n. 1609 del 15 novembre 2000 - Resoconto
OGGETTO N. 1609/XI Tempi per ultimare i lavori del raccordo
autostradale del Gran San Bernardo. (Interrogazione)
Interrogazione Premesso che i lavori di collegamento
dell’autostrada Torino-Aosta alla statale 27 del
G.S. Bernardo erano stati affidati alla SAV - Società Valdostana,
concessionaria dell’ANAS;
A conoscenza che il raccordo autostradale del G.S. Bernardo,
come previsto dalla legge collegata alle celebrazioni colombiane di
Genova, doveva essere ultimato entro il 30 agosto 1992;
Viste le varianti apportate al progetto iniziale per quanto
riguarda lo svincolo di Signayes;
Constatato che i lavori non sono stati ultimati nonostante il
tempo trascorso;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) le cause del ritardo e i tempi entro i quali sarà portato a
termine il raccordo autostradale del Gran S. Bernardo;
2) i costi sostenuti, rispetto al progetto iniziale, per quanto
riguarda le varianti di Signayes;
3) a chi hanno fatto o faranno carico le maggiori spese
sostenute.
F.to: Beneforti
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il primo tratto funzionale del raccordo fra
l'autostrada A5 e la strada statale 27 del Gran San Bernardo è
stato aperto al traffico il 19 dicembre 1997, con la realizzazione
di uno svincolo provvisorio in località Plan Signayes che ha
consentito l'innesto sulla strada statale 27 eliminando
l'attraversamento di Aosta.
I lavori del successivo tratto, ritardati rispetto alle
previsioni iniziali per le note vicende che hanno determinato la
sospensione e la riprogettazione della variante all'imbocco nord
della galleria di Signayes, la cosiddetta "variante Faverge", con
il conseguente trasferimento dell'innesto di monte sulla strada
statale 27 in adiacenza allo svincolo di Variney, proseguono
rispettando i programmi definiti e se ne prevede l'apertura al
traffico nell'estate del 2001. Allo stato attuale, con
l'attivazione di tale tratto, è prevista la rimozione dello
svincolo provvisorio ora in servizio a Plan Signayes.
I maggiori costi sostenuti rispetto al progetto iniziale
potranno essere compiutamente accertati solo ad opera completata
anche per effetto di sostanziali modificazioni intervenute nel
quadro normativo di riferimento; da stime effettuate nel corso del
1997 risulta comunque, sia in termini di maggiori lavori che di
mancati introiti, un costo di circa 50 miliardi di lire, oneri che
saranno sostenuti dalla società concessionaria.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e devo dire che avevamo presentato questa
interrogazione proprio per conoscere lo stato dei lavori del
raccordo di Signayes perché notizie in merito ci vengono richieste
dagli abitanti della zona, ma anche dai cittadini che vedono che
quest'opera non finisce mai.
Come l'Assessore sa in questo Consiglio se ne parlò molto negli
anni 1991-1992 e, se ricordo bene, il raccordo di Signayes con la
casa Faverge per qualcuno rappresentò più una strumentalizzazione
politica che un vero problema ambientale e di viabilità.
Comunque sono trascorsi circa dieci anni e oggi finalmente ci
viene comunicato che entro l'estate del 2001 questa strada dovrebbe
essere di libero accesso a tutti i cittadini. Io ne prendo atto,
Assessore, come prendo atto delle spese che lei ha detto che
occorreranno e che la società andrà a sostenere. Verificheremo il
tutto e casomai ci torneremo sopra, per adesso mi contento di
quello che mi ha detto.
