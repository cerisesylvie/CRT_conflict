Classificazione
FORESTE E TERRITORI MONTANI



Oggetto del Consiglio n. 1912 del 19 ottobre 2022 - Resoconto
OGGETTO N. 1912/XVI - Interrogazione: "Azioni di divulgazione
e sostegno alla partecipazione alle misure incentivanti di cui agli
"Accordi di foresta"".
Bertin (Presidente) -
Punto n. 17. Risponde l'assessore
Sapinet.
Sapinet (UV) -
Grazie, collega Distort, per l'attenzione
che pone sempre su queste tematiche.
Mi si chiede: "Quale azione di divulgazione e sostegno alla
partecipazione e alle misure incentivanti di cui agli accordi di
filiera è stata posta in atto da parte della Regione".
In riferimento all'interrogazione in oggetto si evidenzia
innanzitutto che l'Accordo di foresta - introdotto con il D.L. del
31 maggio 2021 n. 77, poi convertito con la legge n. 108 del luglio
2021 - è uno strumento negoziale che - così come riportato al comma
4 dell'articolo 3 del D.L. n. 5/2009, convertito con modificazioni
dalla legge del 9 aprile 2009 n. 33 - viene promosso come strumento
per lo sviluppo di rete d'imprese nel settore forestale, al fine di
valorizzare le superfici pubbliche e private a vocazione
agro-silvo-pastorale nonché per la conservazione e per l'erogazione
dei servizi ecosistemici forniti dai boschi.
Tale accordo è un contratto che impegna e vincola le parti ad
eseguire le prestazioni che vengono stabilite in sede contrattuale,
in cui uno dei pochi vincoli che legislatore impone, oltre allo
scopo sopracitato, è quello del poter essere stipulato tra due o
più contraenti, della quale non viene specificata la natura o
l'attività principale, singoli o associati, di cui almeno la metà
deve essere titolare del diritto di proprietà o di altro diritto
reale o personale di godimento sui beni agro-silvo-pastorali.
Per il settore forestale, i gestori di Accordi di foresta sono
stati individuati dal Ministero delle politiche agricole alimentari
e forestali tra i potenziali beneficiari di un finanziamento di 10
milioni di euro per finanziare i contratti di libera filiera
nell'ambito del Piano nazionale per gli investimenti complementari
al PNRR.
Il Ministero delle politiche agricole alimentari e forestali in
data 6 luglio 2022 ha quindi approvato un avviso di consultazione
tecnica rivolto alle imprese singole e associate, cooperative,
consorzi e ogni altro operatore economico del settore, nonché alle
Amministrazioni pubbliche, per la costruzione del bando per i
contratti di filiera e di distretto da attivare nel settore
forestale con la duplice finalità d'informare in merito alla
possibilità di finanziamento dei contratti di filiera nel settore
forestale e di raccogliere osservazioni e proposte dei portatori
d'interesse che consentano la costruzione di dispositivi di
attuazione sempre più efficaci.
Considerato che per quanto di competenza regionale in tale
ambito l'attuale priorità risulta essere la redazione del programma
"Foreste regionale" quale strumento di pianificazione regionale che
- in coerenza con la Strategia forestale nazionale e come previsto
dall'articolo 6 del Decreto legislativo 34/2018 (Testo unico in
materia di foreste e filiere forestali) - individui gli obiettivi e
definisca le relative linee d'azione del settore forestale della
Valle d'Aosta, nonché delle necessità di prevenzione del rischio
idrogeologico, di mitigazione, dell' adattamento al cambiamento
climatico e di utilizzo del legname ai fini economici.
Tenuto conto del fatto che nell'ambito del Programma forestale
regionale e dei Piani forestali d'indirizzo territoriale, anch'essi
previsti dal Decreto legislativo 34/2018, sarà quindi possibile
calibrare politiche d'incentivazione della filiera forestale, anche
valorizzando gli strumenti di associazionismo nella gestione, tra
cui appunto gli Accordi di foresta.
Evidenziato che, sempre per quanto di competenza della Regione
con la finalità di valorizzare e armonizzare la filiera
foresta-legno-energia coordinandone le diverse componenti e
favorire l'associazionismo forestale, la struttura Foreste
sentieristica ha attivato un bando sull'intervento 16.6.1
"Cooperazione di filiera per l'approvvigionamento sostenibile di
biomasse da utilizzare nella produzione di energia del Programma di
Sviluppo Rurale 2014-2022" i cui termini per la presentazione delle
domande di sostegno sono già stati prorogati al 3 febbraio del
2023.
Poi magari le darò una copia visto che ci sono un po' di
dati.
Si evidenzia quindi che è interesse della Regione monitorare gli
sviluppi nazionali relativi al finanziamento volto a incentivare i
contratti di filiera nel settore forestale ai quali, per quanto
riguarda le azioni di divulgazione e sostegno alla partecipazione
delle misure incentivanti di cui, appunto, agli Accordi di foresta,
non appena verrà pubblicato il bando, sarà nostra cura provvedere e
darne pubblicità attraverso i canali dedicati alla comunicazione di
azioni e interventi inquadrati nel PNRR.
Di fatto, come esplicitato nel bando della misura 16.6.1, la
Regione ha già anticipato gli Accordi di foresta per intervenire in
maniera sinergica per la valorizzazione del patrimonio boschivo
valdostano, tramite una gestione forestale sostenibile che si pone
come obiettivo la stimolazione del settore privato, al fine della
creazione di una filiera legno improntata sull'utilizzo, ai fini
energetici, della biomassa proveniente dai boschi locali.
Tali obiettivi potranno essere realizzati promuovendo la
cooperazione tra i diversi operatori della filiera forestale - che
siano essi pubblici ma soprattutto anche privati - in particolare
delle ditte di utilizzazione boschiva, degli operatori che si
occupano di commercializzazione e prima trasformazione e dei
consumatori finali, tra cui gli utilizzatori di biomasse forestali
a fini energetici.
Incoraggiando quindi in maniera particolari i processi di lavoro
comune, le azioni connesse alla produzione di energia e biomassa
incentivando le attività forestali a raggio locale connesse allo
sviluppo della filiera corta.
Certamente rimangono delle criticità strutturali del nostro
territorio: una forte parcellizzazione delle proprietà, una
conformazione difficile del territorio, che lo rende sicuramente
suggestivo ma ne complica molto lo sfruttamento, accessibilità di
grossi mezzi, pendenze... lo conosciamo bene.
Come ho già avuto modo di dire in precedenti iniziative, il
Dipartimento Risorse naturali è al lavoro con lo studio sulle
potenzialità forestali della Valle d'Aosta, con l'albo delle
imprese forestali e la disciplina della figura degli operatori
boschivi, unitamente al lavoro sulle piste forestali e sui cantieri
forestali, proprio per superare queste criticità e sfruttarne le
diverse potenzialità.
Infine vorrei ricordare anche la legge sui domini collettivi, le
consorterie, che sono proprietarie di moltissime aree boscate; tra
le altre cose, vuole essere un impulso affinché le consorterie
abbiano la piena legittimità e operatività per poter sfruttare al
meglio anche questa opportunità.
Presidente -
Per la replica, consigliere Distort.
Distort (LEGA VDA) -
Grazie, Assessore, per la risposta,
grazie anche per la disponibilità a darmi copia della risposta,
perché io ho preso nota ma così come è stato difficile per lei
rimanere nel tempo per esporre un argomento così impegnativo,
altrettanto lo è stato per me per prendere appunti.
Questa azione sinergica, che si crea in modo irrituale tra
opposizione e governo, in qualche modo riflette né più né meno che
l'obiettivo principale di quest'Aula è raggiungere dei risultati
nell'interesse della Valle d'Aosta.
Non voglio ripetermi, perché il discorso relativo alle risorse
forestali è un discorso che ho già tirato fuori, è vero che
repetita iuvant sed stufant
, quindi con questo latino
maccheronico non vorrei rimanere in questa seconda parte, però è
importante tener desta - ed è questo lo spirito di questa
iniziativa - l'attenzione del Governo su: foresta, legno, energia,
lavoro, paesaggio e ambiente, cioè tutti questi campi e questi
settori sono riuniti nella panoramica delle risorse forestali che,
come è noto, nell'ambito del nostro territorio regionale ricoprono
il 30% della superficie, 30% della superficie compresa anche la
superficie dove il bosco non può esistere, perché siamo al di sopra
di una certa altezza, quindi spazio dei ghiacciai - ahimè finché
durano - però comunque una densità altissima, un tasso di
occupazione altissima delle risorse forestali e quindi fare in modo
che queste che si chiamano appunto "risorse forestali" siano
trattate da risorsa.
Non da risorsa da sfruttare e da spremere, certo, nel nostro
spirito la nostra visione, anche da un punto di vista politico, è
ispirata alla sana conservazione e presuppone esattamente
"garantire i principi di sostenibilità" ma sono proprio i principi
di sostenibilità che ci impongono di guardare alla realtà con
occhio scientifico e con occhio critico, cioè sapere che le risorse
forestali, i boschi hanno bisogno di manutenzione, non possono
essere lasciati abbandonati a loro stessi, hanno assolutamente
bisogno di manutenzione, quindi tutta l'attività del Governo, in
questo settore, è esattamente cercare i meccanismi e mettere in
atto le migliori soluzioni possibili, con tutti gli approfondimenti
necessari per far sì che la gestione delle risorse forestali non si
limiti a un costo ai fini del bilancio regionale, ma si trasformi
esattamente in opportunità, in risorsa.
Pensare quindi a tutti gli strumenti necessari. Io avevo
individuato e mi aveva incuriosito questo concetto degli accordi di
foresta che già per il nome mi aveva portato ad approfondire,
perché mi sembrava qualcosa che avesse un po' a che fare con la
foresta di Sherwood, invece è un concetto, un'opportunità e uno
strumento che, andando a sviscerare nei dettagli, ho riconosciuto
come estremamente importante.
Sotto questo punto di vista, quindi, obiettivo di
quest'interrogazione è ribadire questa massima attenzione da parte
del Governo alla filiera del legno, alla filiera delle risorse
forestali, ed è una sfida che, ripeto, si attua sia nel campo del
lavoro, sia nel campo dell'energia, sia nel campo dell'ambiente,
sia nel campo del paesaggio; è una sfida a cui il Governo è tenuto
a rispondere e su questa sfida il Governo misura le proprie
capacità.
Tanti auguri nell'interesse della Valle d'Aosta.
