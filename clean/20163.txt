Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 148 del 15 ottobre 2003 - Resoconto
OGGETTO N. 148/XII - Iniziative per il recupero di quote di
mercato da parte della Casa da gioco di Saint-Vincent.
(Interpellanza)
Interpellanza
Visto lo sciopero indetto dai dipendenti del Casinò di St.
Vincent in data 24/09/2003 dove veniva contestata la gestione della
Casa da gioco;
Sentita la risposta dell'Assessore al Bilancio, Finanze,
Programmazione e Partecipazioni regionali sul piano di sviluppo
annunciando che al momento per il nodo hotel Billia non si possono
fare delle scelte e che comunque tale piano di sviluppo darà
risposte a medio e lungo tempo;
Constatato che la prevista Assemblea dei Soci è andata
deserta per la mancanza del numero legale, alla quale risulta non
abbia partecipato l'Amministrazione regionale;
Visto inoltre che ormai da parecchi mesi la Casinò S.p.A.
constata una continua perdita di mercato con la conseguente
riduzione di introiti;
i sottoscritti Consiglieri regionali
Interpellano
l'Assessore competente per sapere quali sono le iniziative
che l'Azionista di riferimento della Casinò S.p.A. intende porre in
atto, in attesa del piano di sviluppo, per recuperare nel frattempo
la perdita di mercato.
F.to: Comé - Viérin Marco
Président - La parole au Conseiller Comé.
Comé (SA) - Certamente anche tale questione, Assessore, è per
noi importante; è da tempo all'attenzione di questo Consiglio e
ritengo che lo sarà ancora, proprio perché vi sono delle diverse ed
enormi difficoltà di gestione, che improvvisamente sembrano
evidenti a tutti.
Noi, già da anni, abbiamo denunciato il malessere che c'era
nella gestione, prima in quella straordinaria e poi con la
costituzione della nuova società. Questo "malato grave", così
definito nella riunione con la IV Commissione dell'amministratore
delegato, era già malato da anni! Sicuramente non era grave, ma
dava già presenza di febbre, stati confusionali, che ci inducevano
a dire che bisogna "chiamare un dottore"; per anni ci siamo sentiti
rispondere che il paziente godeva di buona salute! Certamente
allora con qualche aspirina o con qualche altro farmaco il paziente
non si sarebbe aggravato così tanto, da ricorrere, oggi, a qualche
"ventilata particolare operazione"! Vedo che l'Assessore si rivolge
all'Assessore Fosson, questa volta avete il dottore, allora
sicuramente farete dei grossi interventi!
Venendo al contenuto dell'interpellanza, è già emerso il disagio
dai dipendenti del casinò il 24 settembre scorso, con cui
contestavano l'attuale gestione della casa da gioco, e a seguito
della risposta nell'ultimo Consiglio da parte dell'Assessore al
bilancio, il quale dichiarava che al momento attuale non era
possibile fare delle scelte, poiché lo smembramento da una parte
della proprietà della SAAV e la costituzione di due nuove società
imponevano delle analisi e delle verifiche, oltre alla questione
del diritto di prelazione dell'Hôtel Billia, essendo stato questo
riconosciuto nei beni monumentali. L'Assessore inoltre dichiarava
che il piano di sviluppo tracciava delle linee strategiche, aveva
fatto l'ipotesi di un villaggio globale, di una cittadina dei
divertimenti, ma che, se condivise, avrebbero potuto dare frutti
nel medio-lungo termine.
L'ultima considerazione, che ci fa meditare, è che nella ormai
dichiarata grave crisi dell'azienda sia stata sprecata
un'occasione, per puntualizzare meglio i futuri sviluppi della casa
da gioco, e quale miglior momento se non quello dell'assemblea dei
soci? Invece l'azionista di riferimento non si è presentato e
quindi si è invalidata la seduta per mancanza del numero legale!
Riteniamo che quello sarebbe stato un momento importante per
mettere a fuoco eventuali risposte da dare nell'immediato, e ci fa
strano che l'Amministrazione regionale, da una parte, sia
preoccupata e poi, dall'altra, invece, non si presenti ad una
riunione ufficiale!
Chiediamo quindi all'Assessore di farci conoscere - visto che il
piano di sviluppo darà risposte a medio-lungo termine - quali sono
le risposte che bisogna mettere in atto adesso per cercare di
recuperare sia i giocatori, sia dei maggiori introiti per la casa
da gioco.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interpellanza dei Consiglieri Comé e
Viérin è un'interpellanza in cui vengono premessi alcuni
episodi.
Parto dall'assemblea; anche qui non ho velleità di ribadire
nuovamente qual è il ruolo degli organi sociali, ma nella
distinzione dell'attività fra consiglio di amministrazione e
assemblea ormai abbiamo le idee abbastanza chiare: l'assemblea dà
gli indirizzi e dà mandato al consiglio di amministrazione di
raggiungere gli obiettivi e gli indirizzi. Queste valutazioni
vengono poi fatte notoriamente in sede di approvazione di bilancio
e in sede di definizione di nuovi indirizzi.
L'assemblea in questione era un'assemblea che gli amministratori
avevano convocato per avere il parere dei soci su un progetto, su
una proposta formulata dalla proprietà SAAV-SITAV, cioè una terna
di proposte che vertevano sia sulla chiusura del contenzioso, sia
sul contratto di acquisto che riguardava specificatamente la
"Casinò S.p.A.", sia un'altra che riguardava la Finaosta. Nella
data in cui era convocata l'assemblea ormai non si poteva più
discutere di quella proposta, perché decaduta; quindi era
un'assemblea in cui l'ordine del giorno era la valutazione del
contratto di locazione ed evidentemente, essendo cambiata la
proprietà, era inutile affrontare l'ordine del giorno. Però questa
è una particolarità, era tanto per andare a ricostruire le premesse
dell'interpellanza, e quindi già precedentemente non ha stupito
nessuno il fatto che l'assemblea fosse andata deserta, tant'è che,
con una nota nei giorni precedenti, il consiglio di amministrazione
comunicava che era inutile dar luogo all'assemblea. Nessuno quindi
ha evitato dei compiti o dei giudizi.
In generale però l'interpellanza chiede quali sono gli indirizzi
e in qualche modo, a distanza di quindici giorni o a distanza
settimanale, con delle interpellanze, si continua a dire: "qui non
si decide, il socio non affronta i suoi compiti, non dà gli
indirizzi", perché è indispensabile decidere subito, perché non
decidere sarebbe un problema! Ieri abbiamo avuto un incontro con i
sindacati e abbiamo avuto modo di dire che se è vero, come è vero,
che non decidere è un problema, decidere malamente sarebbe mortale,
perché qui sottostimiamo un risultato che abbiamo sotto i nostri
occhi, ma che non è così banale. E questo risultato, adesso non
voglio svelarvi il "terzo segreto di Fatima", è che il casinò
ancora c'è, ancora esiste e ancora svolge la sua missione, perché è
passato un certo lasso di tempo, in cui questo discorso non era
assolutamente scontato.
Mettersi, oggi, a giudicare scelte fatte in altri tempi è
un'attività non produttiva; sono d'accordo invece con voi nel
discutere su cosa si deve fare, ma per discutere su cosa si deve
fare, bisogna ragionare in maniera circostanziata e, anche qui, non
voglio scomodare il ragionamento che ho fatto prima al Consigliere
Lattanzi, non vorrei mettermi a discutere sulle persone, ma sulle
cose da fare. Dopo di che, se le persone sono adeguate e coerenti
con la missione, bene; se non sono coerenti e l'interpretazione
della missione richiede nuove professionalità, non ci sottrarremo
ad analisi di questo genere. Ragioniamo sulle cose da fare, non
personalizziamo mai i problemi, perché stiamo parlando della
gestione aziendale, di un'impresa, seppure particolare.
Uno dei ragionamenti che sento fare in quest'aula e che nella
stessa interpellanza viene espresso, riguarda il piano di sviluppo.
L'altro giorno abbiamo descritto per sommi capi questo piano di
sviluppo, perché nello stesso abbiamo una premessa che analizza e
mette in evidenza una crisi generalizzata del mercato del gioco, e
non sto qui a riproporvi tutta una serie di situazioni che possono
aggravare l'attività di un casinò: i giochini nei bar sotto casa,
l'attività che è improntata sulle scommesse e sulle lotterie dello
Stato, Super Enalotto piuttosto che altre attività, tutte attività
che drenano delle disponibilità e restringono il mercato! Questo
però è il ragionamento in premessa! Successivamente si fa il
ragionamento della proposta per arginare tale tipo di situazione e,
nell'ambito di questa riformulazione, l'altro giorno vi ho
descritto - correttamente il Consigliere Comé riproponeva il
discorso del villaggio globale - dei ragionamenti che sono
futuribili, i quali, per definizione, avranno un arco di sviluppo
medio-lungo.
Nel piano di sviluppo però si fanno anche altri ragionamenti su
interventi strutturali sul casinò, su aree limitrofe al casinò e
addirittura su zone nei comuni limitrofi. Lo sciogliere o meno il
nodo "Grand Hôtel Billia" condiziona questo tipo di ragionamento
perché, se andassimo ad intervenire sull'attuale casa da gioco -
che è già di nostra proprietà, per cui potremmo già oggi
intervenire -, ma non si addivenisse all'accordo con l'attuale
proprietà, capite che faremmo un progetto ultra monco: non avremmo
la disponibilità dei parcheggi, non avremmo la disponibilità di
tutta una serie di aree; quindi, andare oggi a decidere di fare
questi interventi, a mio avviso sarebbe un po' azzardato, perché a
quel punto sarebbe legittimo chiedere dove stiamo spendendo le
risorse pubbliche!
Il quadro di riferimento deve essere certo, non possiamo andare
ad investire centinaia di miliardi su una situazione che non è
certa! Oggi come oggi, stiamo ragionando su un concetto che è
quello della prelazione, e qui mi permetto, sempre in quest'aula,
di fornire alcuni dettagli, alcune spiegazioni, perché lavorando
sul dossier si conosce meglio. L'esercizio di una prelazione non è
giustificato dal fatto che a noi interessa il casinò: quest'anno
sarebbe nullo, perché il vincolo che permette la prelazione è un
vincolo monumentale-artistico, quindi se si esercitasse la
prelazione, dovremmo dire che la esercitiamo non perché vogliamo
ampliare il casinò, ma perché vogliamo salvaguardare un momento di
pregio. Questo ovviamente impone un ragionamento della
Sovrintendenza dei beni culturali ed è una prelazione mirata,
perché se non fosse correttamente motivata, sarebbe nulla e tutto
ciò ha ulteriormente complicato il quadro.
Quanto detto non è un ragionamento che ci fa - come si suol dire
- "spostare il fuoco" perché il fuoco è sulla conduzione attuale.
Noi, come azionisti - ed è quella la domanda che viene rivolta
nell'interpellanza - stiamo chiedendo agli amministratori delle
strategie nell'immediato. Questo è ciò che abbiamo chiesto, perché
ovviamente il discorrere sul piano di sviluppo nei termini come
proposti, in questo momento sarebbe affrontare un ragionamento che
non dà dei risultati immediati. Chiediamo invece di avere delle
strategie immediate per arginare questa diminuzione di introiti che
nessuno nega!
Occorre evitare però la speculazione, e allora l'attività di
quest'aula e delle commissioni dovrebbe essere rivolta a capire
cosa facciamo domani, qual è l'ordine del giorno su cui discutere
nel breve termine, perché se la discussione, come ho sentito, anche
se non oggi, è rivolta a dire: "dobbiamo cambiare Tizio, Caio,
Sempronio…", mi chiedo: ma per fare che
cosa? Si deve invece dire: "dobbiamo fare questo e quest'altro";
allora, sì, che il rapporto e la collaborazione proposta dalle
componenti politiche presenti in quest'aula porterebbero un
beneficio alla discussione!
Con questa logica termino il mio intervento, dicendo che abbiamo
a cuore - esattamente come la minoranza, i sindacati e le altre
forze politiche - la buona salute del casinò e faremo di tutto per
salvaguardare una ricchezza che è di tutta la regione.
Président - La parole au Conseiller Comé.
Comé (SA) - Assessore, c'è un'affermazione che ci accomuna:
quella che il casinò esiste. Sul resto, invece, ben poco ci
accomuna! Ritengo che le cose da lei dette oggi siano dei tentativi
nel cercare di pararsi dietro un piano di sviluppo che dovrà
venire, quindi nel cercare di prendere tempo; dico invece che è
l'ora che si intervenga, senza alibi! Non si tratta di aspettare
questo piano di sviluppo, dobbiamo intervenire subito!
Lei mi dice: "qui il casinò comunque ha dato delle risorse". È
vero, però mi pare di aver colto qualcosa nelle affermazioni di
pochi giorni fa, da parte del sindaco di Saint-Vincent, che diceva:
"ho l'impressione che qualcuno continua a parlare e Saint-Vincent e
il casinò sta morendo"; sintetizzo, ma era questo quello che ha
voluto dire!
Se questo piano di sviluppo dovrà dare delle risposte nel medio
e lungo termine, lei deve avere delle risposte da parte della
dirigenza e da parte degli amministratori sulle strategie per dare
risposte immediate, altrimenti corriamo il rischio di andare a
mettere in piedi delle strutture - il villaggio globale, e tutte
queste cose - quando non abbiamo più mercato, Assessore, e quindi
andremmo a fare delle spese che andrebbero a gravare sulla
collettività, ma non avremmo più la cosa importante: i clienti del
casinò!
Lei deve quindi esigere dei piani aziendali chiari,
immediatamente attuabili e che sia valutato l'operato da parte di
chi deve dare queste risposte; valutate quindi questo consiglio, ma
valutate e chiedete che vengano valutati anche i prossimi consigli
di amministrazione o i prossimi dirigenti!
Tutte queste operazioni devono però essere portate avanti con la
massima trasparenza, perché qui è il Consiglio regionale che
rappresenta l'intera collettività, e tutti dobbiamo - e noi siamo
disponibili a - dare il nostro apporto sui problemi che coinvolgono
gli interessi dei Valdostani. Non teniamo i piani di sviluppo o
altre proposte nei cassetti, ma coinvolgiamo tutto il Consiglio
perché, in caso contrario, la responsabilità per danni derivanti
alla Regione saranno solo addebitate alle sue funzioni!
Président - La parole au Conseiller Viérin Marco.
Viérin M. (SA) - Assessore, in sintesi, possiamo dire che lei
alla domanda precisa che abbiamo posto, vale a dire cosa si vuole
fare e porre in atto in questo periodo che sarà ancora di
intervallo fra l'attuale situazione e il futuro piano di sviluppo,
ha risposto in maniera molto sintetica. Infatti, lei ci risponde:
"stiamo chiedendo delle strategie a breve termine ai nostri
amministratori della "Casinò S.p.A."".
Siamo fortemente preoccupati di tale risposta, perché non
sappiamo se ne avremo entro l'anno o se non le avremo neanche per
l'anno prossimo! Siamo altresì preoccupati del fatto che lei abbia
detto che il "Billia" condiziona fortemente il piano di sviluppo;
lo sappiamo tutti che questo condizionamento è forte ed è presente;
però ci dice anche che è cambiata la società e che quell'assemblea
non ha potuto svolgersi per tale motivo, perché il "Billia" e i
parcheggi sono passati nelle mani di altre società.
Io eviterei o cercherei di evitare - mi permetto di darle un
consiglio - le speculazioni a cui lei faceva riferimento, perché la
nostra paura è che qui si rientri in un "buco nero" della
speculazione: spostamento di società, di "Billia", di parcheggi,
accordi iniziati e poi interrotti, ripresi,
eliminati… mi sembra che si cominci con
il passo sbagliato! Non vorrei essere di cattivo presagio - come è
stato per il caso della Centrale del latte -; spero di no, ma tutti
noi saremo molto attenti sul perché di queste nuove società, su chi
ci sta dietro e su cosa potrà succedere.
