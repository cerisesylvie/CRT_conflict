Classificazione
AMMINISTRAZIONE REGIONALE
Amministrazione della giustizia
DEMANIO E PATRIMONIO REGIONALE



Oggetto del Consiglio n. 2171 del 25 gennaio 2012 - Resoconto
OGGETTO N. 2171/XIII - Interrogazione: "Vicenda giudiziaria
relativa all'ultimazione dei lavori presso l'ex Cinema Splendor di
Aosta".
Interrogazione
Nella risposta all'interrogazione relativa ai ritardi nella
ristrutturazione dell'immobile ex Cinema Splendor, discussa il 5
dicembre scorso, l'Assessore regionale Marco Viérin informò il
Consiglio regionale che la struttura competente aveva fissato, come
ultima scadenza, il 16 dicembre 2011 per valutare come procedere:
mediante la risoluzione del contratto in danno oppure cercando un
accordo con la ditta capogruppo;
Dalla deliberazione della Giunta regionale n. 3138 del 23
dicembre 2011 abbiamo appreso della costituzione in giudizio della
Regione nel procedimento civile instaurato dalla Società Decima
Italia S.r.l., aggiudicataria della progettazione esecutiva e alla
realizzazione di opere da eseguirsi presso il teatro regionale sito
in Via Festaz in Comune di Aosta e che l'udienza per la
comparizione delle parti è stata fissata al 18 gennaio
2012;
Nella stessa deliberazione della Giunta regionale viene
richiamata l'ordinanza emessa dal Giudice del Tribunale di Aosta
che ha ordinato alla Società Idro.erre in liquidazione di eseguire
alcuni lavori e che la verifica della corretta esecuzione degli
stessi sarà effettuata nell'udienza del 18 gennaio
prossimo;
tutto ciò premesso, i sottoscritti Consiglieri
regionali
Interrogano
l'Assessore regionale competente per conoscere:
1) le risultanze dell'udienza del 18 gennaio 2012;
2) se è già stato definito un nuovo cronoprogramma dei lavori
per l'acquisizione dell'agibilità da parte del Comune di
Aosta.
F.to: Rigo - Carmela Fontana - Donzel
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Merci M. le Président.
Ringrazio il collega Rigo per l'opportunità di fare il punto
della situazione su un'opera per la quale le strutture e la
dirigenza avevano cambiato marcia, nel senso che avevamo recuperato
parecchio tempo, poi purtroppo c'è stato un problema all'interno
dell'ATI che si è aggiudicata i lavori. Leggo testualmente quanto
ci ha comunicato l'Ufficio legale rispetto alla questione. Avevo
detto in aula che la volontà della dirigenza era di essere molto
duri e precisi soprattutto su questo lavoro che da tempo è in fase
di realizzazione. Secondo quanto comunicato dall'Ufficio legale,
all'udienza del 18 gennaio di quest'anno si è costituita nel
procedimento la società Getec S.r.l., cessionaria del ramo di
azienda di Idro.erre, la società che era nell'ATI e che ha avuto
dei problemi con la capofila, con atto di intervento ex articolo
105/CPC. Nell'atto di intervento Getec chiede al giudice di
revocare l'ordinanza del 20 dicembre 2011 e di respingere il
ricorso presentato dalla capofila dell'ATI, ossia di Decima Italia
S.r.l.. Decima ha contestato quanto assunto nel predetto atto di
intervento e ha chiesto un termine per replicare, è quindi stato
chiesto un termine per presentare memorie da parte delle parti
costituite fra le società. Il giudice ha concesso il richiesto
termine per memorie al 25 gennaio 2012, rinviando l'udienza -
fissata per il 18 - al 26 gennaio 2012 alle ore 13,00.
Sulla seconda parte del quesito la nostra speranza è che la
vertenza in atto fra le imprese dell'ATI si concluda al più presto
perché, come ho già detto, avevamo recuperato in questi tre anni
molta strada e adesso ci troviamo fermi da qualche mese. La stesura
di un nuovo cronoprogramma è condizionata dalla nuova
configurazione che il raggruppamento temporaneo di imprese assumerà
dopo la decisione del giudice, pertanto non è possibile allo stato
attuale fare delle previsioni temporali attendibili. Bisogna
aspettare che sia finito tutto il percorso della sentenza da parte
del giudice, dopodiché la dirigenza predisporrà un cronoprogramma a
partire da quella data.
Presidente
- La parola al Consigliere Rigo.
Rigo (PD)
- Grazie Presidente.
Le notizie date non sono certo confortanti, anche se riconosco
l'impegno profuso dall'Assessore in questi mesi non potendo certo
recuperare gli anni di ritardo. Non sono confortanti né per i
cittadini, né per la città di Aosta, né soprattutto per i tanti
appassionati della
Saison culturelle
ad esempio. Spero
vivamente che gli intoppi burocratici e giudiziari possano essere
risolti al più presto - la data del 26 gennaio mi sembra importante
- affinché l'Assessorato regionale possa velocemente procedere alla
completa ristrutturazione e all'allestimento dell'ex Cinema
Splendor. Seguiremo con attenzione, nelle prossime settimane, gli
sviluppi di questa vicenda, perché vogliamo essere una sorta di
fastidioso pungolo per il Governo regionale, vogliamo essere utili,
vogliamo cercare di fare la nostra parte per dare finalmente alla
cultura una struttura nuova, sperando che possa essere risorsa per
quello che già stiamo facendo, ma ancora di più per tutte quelle
innovazioni che lì potranno essere ideate e portate sulla
scena.
